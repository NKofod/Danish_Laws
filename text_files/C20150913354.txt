Skrivelse om rejste spørgsmål om a-kassernes undersøgelse af kravet om bopæl og ophold i Danmark Styrelsen har med skrivelse nr. 10340 af 19. december 2014 udsendt retningslinjer om øget kontrol med kravet om bopæl og ophold i Danmark.
Skrivelsen handler om 1) kravene om øget kontrol med bopæl og ophold i Danmark, 2) beskrivelse af a-kassernes opgave, 3) dokumentation for bopæl og ophold og 4) tilrettelæggelse af kontrollen.
 A-kasserne har stillet nogle yderligere spørgsmål om den undersøgelse om bopæl og ophold, som a-kasserne skal gennemføre.
 Spørgsmål 1:
Skal et medlem, der optræder på opmærksomhedslisten, indkaldes til en separat rådighedssamtale for, at a-kassen kan undersøge medlemmets bopæl og ophold, eller kan undersøgelsen ske i forbindelse med de obligatoriske rådighedssamtaler, som a-kassen skal indkalde medlemmet til? Styrelsen har svaret, at a-kassen ikke skal kontakte et medlem alene med det formål at gennemføre undersøgelsen.
Undersøgelsen skal så vidt muligt ske under en obligatorisk rådighedssamtale med medlemmet, således at undersøgelsen kan ske i forbindelse med en konkret rådighedsvurdering, og således at medlemmet forstår, at der er tale om kontrol af én af flere betingelser for medlemmets rådighed for arbejdsmarkedet.
 Spørgsmål 2:
Hvis en rådighedsvurdering efter reglerne kan gennemføres uden, at medlemmet møder i a-kassen, kan undersøgelsen af kravet om bopæl og ophold så også ske uden, at medlemmet møder i a-kassen? Styrelsen har svaret, at rådighedssamtalen skal gennemføres ved medlemmets personlige fremmøde i det omfang dette er påkrævet efter reglerne i rådighedsbekendtgørelsen.
I det omfang medlemmet er undtaget fra pligten til at give personligt fremmøde til rådighedssamtalen, kan undersøgelsen af bopæls- og opholdskravet også ske uden, at medlemmet møder i a-kassen.
 Spørgsmål 3:
Skal a-kassen undersøge bopæl og ophold, såfremt medlemmet ikke længere modtager dagpenge? Styrelsen har svaret, at hvis et medlem ikke modtager dagpenge efter opmærksomhedslisten er udstillet, har a-kassen ikke pligt til at foretage nærmere undersøgelse af bopæls- og opholdskravet og kan afslutte sagen i Bopæls Information.
 Spørgsmål 4:
Hvordan får a-kassen oplysning om tekniske fejl og rettelser mv. i Bopæl Information? Styrelsen har svaret, at der i SharePoint på den side, hvor man som bruger logger på Bopæl Information, er en beskrivelse med overskriften Ændringer og kendte problemstillinger.
Under denne overskrift kan man finde oplysninger om tekniske fejl og rettelser i Bopæl Information.
