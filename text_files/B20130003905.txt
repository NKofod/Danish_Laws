Bekendtgørelse om ændring af bekendtgørelse om tilskud til omlægning til økologisk jordbrug § 1 I bekendtgørelse nr. 589 af 8. juni 2007 om tilskud til omlægning til økologisk jordbrug, som ændret ved bekendtgørelse nr. 897 af 11. juli 2007, bekendtgørelse nr. 36 af 29. januar 2008, bekendtgørelse nr. 885 af 5. september 2008, bekendtgørelse nr. 64 af 30. januar 2009 og bekendtgørelse nr. 89 af 27. januar 2012, foretages følgende ændringer:
 1. § 19, stk. 2, 1.-3. pkt., ophæves, og i stedet indsættes:
»Producentskifteerklæringen skal indgives på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.« 2. Efter § 20 indsættes i kapitel 5:
»§ 20 a.
Hvis et tilsagn omfatter tilsagnsarealer, der bliver omfattet af § 21, stk. 2, nr. 1, kan der indgives erklæring om, at nedsættelse af tilskud i medfør af § 21, stk. 2, nr. 1, ikke accepteres.
Stk. 2. Erklæringen kan vedrøre et eller flere tilsagn om tilskud.
Der gælder følgende bestemmelser for erklæringen for det enkelte tilsagn:
 1) Erklæringen skal omfatte alle de tilsagnsarealer, der bliver omfattet af § 21, stk. 2, nr. 1.
2) Erklæringen kan omfatte tilsagnsarealer, der er beliggende inden for 2 meter bræmmer langs vandløb og søer, jf. § 69 i lov om vandløb.
I givet fald skal erklæringen omfatte alle disse tilsagnsarealer.
 Stk. 3. Erklæringen skal være modtaget i NaturErhvervstyrelsen senest den dag, hvor fristen for ansøgning om enkeltbetaling udløber i 2013. Erklæringen skal indgives af den, der ved indgivelse af erklæringen som ejer eller forpagter driver de tilsagnsarealer, der er omfattet af erklæringen, og som er registreret i NaturErhvervstyrelsen som tilsagnshaver eller i tilfælde af producentskifte vil indtræde i tilsagnet, jf. § 19.
Stk. 4. Erklæringen skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Erklæringen skal indeholde de oplysninger, der forlanges til brug for sagsbehandlingen, herunder indtegning af arealer på et markkort i målforholdet 1:10.000. De markblokke og markbloknumre, der fremgår af Fødevareministeriets markblokregister ved indgivelse af erklæringen, skal fremgå af markkortet.
Stk. 5. Ved rettidig modtagelse af erklæringen bortfalder tilsagnet for de arealer, der er omfattet af erklæringen, hvis erklæringen er i overensstemmelse med stk. 2. Tilsagnet for de nævnte arealer bortfalder med virkning fra den 1. september 2012. Uanset 1. og 2. pkt. træffer NaturErhvervstyrelsen afgørelse vedrørende overtrædelse af bestemmelser, der kan medføre nedsættelse af tilskud eller bortfald af tilsagn om tilskud, og som er konstateret forud for NaturErhvervstyrelsens modtagelse af erklæringen.« 3. I § 21 indsættes som stk. 2:
 »Stk. 2. Uanset stk. 1 udgør det årlige tilskud for det tilsagnsår, der begynder den 1. september 2012, 0 kr. pr. ha for følgende arealer:
 1) Tilsagnsarealer, der er randzonearealer i perioden fra den 1. september 2012 og til og med fristen for indgivelse af ansøgning om enkeltbetaling i 2013. Ved randzonearealer forstås i 1. pkt. og i nr. 2 arealer, der er randzone i medfør af lov om randzoner og regler udstedt i medfør heraf.
2) Tilsagnsarealer, a) for hvilke der søges om kompensation for randzoner for en forpligtelsesperiode, der helt eller delvis er sammenfaldende med det nævnte tilsagnsår, og b) som er randzonearealer ved begyndelsen af den i litra a nævnte forpligtelsesperiode.« 4. § 29, stk. 2, 2. pkt., og § 32 ophæves.
§ 2 Stk. 1. Bekendtgørelsen træder i kraft den 1. februar 2013.
 Stk. 2. § 1, nr. 1, finder anvendelse fra den 1. januar 2013.
