Skriftlig fremsættelse (20. marts  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 vægtafgift af motorkøretøjer m.v., lov om afgift efter  

 brændstofforbrug for visse personbiler og lov om registreringsafgift af  

 motorkøretøjer m.v. samt ændring af ligningsloven  

 (Skattestop, afgiftsnedsættelse for miljøvenlige motorcykler,  

 afgiftsfritagelse for køreskolebusser, godtgørelse af  

 registreringsafgift ved udførsel af biler og motorcykler,  

 ændrede regler for brugte biler m.v. samt ændret  

 firmabilbeskatning af varebiler).
(Lovforslag nr.
L 181).
 Lovforslaget består af 8 dele:
For det første foreslås  

 skattestop for motorafgifterne.
Det betyder, at de årlige reguleringer  

 stoppes, så de beløb, der har været opkrævet i  

 vægtafgift og grøn ejerafgift af biler og motorcykler i 2002,  

 også vil gælde i 2003 og fremover.
For så vidt angår  

 registreringsafgiften medfører reguleringerne billigere biler end  

 ellers.
Denne regulering foreslås videreført.
For det andet foreslås, at vægtafgiften  

 af motorcykler nedsættes midlertidigt for de motorcykler, der opfylder  

 fremtidige strengere miljønormer.
Derved fremskyndes en udvikling,  

 hvor en større andel af motorcyklerne opfylder fremtidige  

 miljønormer på en måde, hvor dem der først  

 anskaffer en renere motorcykel, får mest glæde af  

 afgiftsnedsættelsen.
 For det tredje foreslås det, at busser, der  

 kun anvendes til undervisningsbrug - køreskolebusser - fritages for  

 den 60 pct. registreringsafgift, som gælder i dag.
For det fjerde foreslås, at en del af den  

 oprindeligt betalte registreringsafgift kan tilbagebetales ved  

 udførsel af brugte biler og motorcykler til udlandet.
Herved  

 undgås dobbeltbeskatning ved udførsel af brugte biler fra  

 Danmark, og der opnås betydeligt større fleksibilitet i forhold  

 til de nugældende regler.
For det femte foreslås vurderingsproceduren  

 for brugte biler m.v. ændret, således at brugte biler og  

 motorcykler, der indføres fra udlandet, i langt de fleste  

 tilfælde kun behøver at blive fremvist for én offentlig  

 myndighed, nemlig Statens Bilinspektion.
Det betyder bl.a., at forhandlere af  

 brugte importerede biler og motorcykler kan betale depositum for flere  

 køretøjer uden nødvendigvis at skulle medbringe dem alle  

 til Told Skat.
For det sjette foreslås det, at  

 afgiftsberegningen for de nyeste brugte biler skematiseres.
Det  

 medfører, at den bliver mere forudsigelig og vil give mindre  

 administrativt besvær for især erhvervet, men også for det  

 offentlige.
 For det syvende foreslås det, at procedurerne  

 i forbindelse med genihugning af stelnumre m.v. forenkles således, at  

 den kontrol, der i dag foregår ved Told Skat, fremover foretages af  

 Statens Bilinspektion.
 Endelig foreslås det at lette det  

 administrative besvær for borgerne ved at nedbringe behovet for  

 anvendelse af kørebøger ved en ændret beskatning af  

 firmabiler på gule nummerplader.
 Lovforslaget skønnes under ét at  

 medføre et årligt provenutab for statskassen på ca. 240  

 mio. kr.
 Idet jeg i øvrigt henviser til lovforslagets  

 bemærkninger, skal jeg anbefale lovforslaget til Tingets velvillige  

 behandling.
