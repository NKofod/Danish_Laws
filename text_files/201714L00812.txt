Betænkning afgivet af Erhvervs-, Vækst- og Eksportudvalget den 12. april 2018 Betænkning over Forslag til lov om ændring af lov om en garantifond for skadesforsikringsselskaber og lov om finansiel virksomhed (Fastsættelse af krav om medlemskab af Garantifonden for skadesforsikringsselskaber (Fonden) for udenlandske direkte tegnende skadesforsikringsselskaber og ændring af Fondens dækningsområde m.v.) [af erhvervsministeren (Brian Mikkelsen)]:
1. Ændringsforslag Erhvervsministeren har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2018 og var til 1. behandling den 15. marts 2018. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 31. oktober dette udkast til udvalget, jf.
ERU alm. del  bilag 30. Den 28. februar 2018 sendte erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Forsikring & Pension og Garantifonden for skadesforsikringsselskaber, som erhvervsministeren har kommenteret over for udvalget.
Spørgsmål Udvalget har stillet 2 spørgsmål til erhvervsministeren til skriftlig besvarelse, som denne har besvaret.
3. Udtalelse fra erhvervsministeren »Af de specielle bemærkninger til lovforslagets § 1, nr. 6, fremgår følgende:
»Tilladelsen forventes meddelt for et halvt år med mulighed for forlængelse, hvis Fonden fortsat kan sandsynliggøre fremtidige indtægter, der gør, at Fonden igen kan opfylde lovens krav til størrelsen af Fondens formue.
Tilladelsen forventes ikke at udstrække sig til mere end to år.
Endvidere forventes tilladelsen som udgangspunkt at være betinget af, at Fondens formue ikke falder med mere end 50 mio. kr. i forhold til kravet til størrelsen af Fondens formue.
I det tilfælde vil Finanstilsynet iværksætte opkrævning af bidrag til Fonden med henblik på at genetablere Fondens formue.« Fonden har i forbindelse med en henvendelse af 22. marts 2018 til udvalget gjort opmærksom på, at det kan tage lang tid at få udbetalt beløb fra et forsikringsselskabs konkursbo, og at det derfor er hensigtsmæssigt, at rammerne for en tilladelse er tilpas fleksible.
På den baggrund finder jeg anledning til at præcisere, at det ikke er hensigten at fastsætte så restriktive rammer for tilladelsen, at den ikke får den tilsigtede virkning.
Jeg forventer derfor i givet fald at give Fonden tilladelse til ikke at opfylde kravet til størrelsen af Fondens formue i en periode, der ikke er længere end 3 år, hvis Fonden kan sandsynliggøre indtægter, der gør, at Fonden igen kan opfylde lovens krav til størrelsen af Fondens formue.
Samtidig forventer jeg at gøre tilladelsen betinget af, at Fondens formue ikke falder med mere end 100 mio. kr. i forhold til kravet til størrelsen af Fondens formue.« 4. Indstilling Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til titlen Af erhvervsministeren, tiltrådt af udvalget:
 1) Undertitlen affattes således:
 »(Fastsættelse af krav om medlemskab af Garantifonden for skadesforsikringsselskaber (Fonden) for direkte tegnende skadesforsikringsselskaber i EU/EØS, som via filial eller grænseoverskridende tjenesteydelsesvirksomhed driver forsikringsvirksomhed i Danmark, og ændring af Fondens dækningsområde m.v.)«.
[Præcisering af lovforslagets undertitel] Til § 1 2) Nr. 1-4 udgår, og i stedet indsættes:
 »1. § 1 affattes således:
 »§ 1. Garantifonden for skadesforsikringsselskaber (Fonden) er en selvejende institution.
 Stk. 2. Fonden skal yde dækning i henhold til § 5, når et direkte tegnende skadesforsikringsselskab, der har fået Finanstilsynets tilladelse til at drive forsikringsvirksomhed, bliver erklæret konkurs.
 Stk. 3. Fonden skal endvidere yde dækning i henhold til § 5, når et skadesforsikringsselskab nævnt i § 2 a, som har tilsluttet sig Fonden, bliver erklæret konkurs.
 Stk. 4. Lov om offentlighed i forvaltningen, lov om Folketingets Ombudsmand, forvaltningsloven og arkivloven finder ikke anvendelse for Fonden.
Stk. 5. Ved ophør af Fonden træffer erhvervsministeren med finansministerens godkendelse beslutning om anvendelse af Fondens formue.
Beslutning om anvendelse af Fondens formue træffes efter høring af de forsikringsselskaber, der er nævnt i § 1, stk. 2 og 3.
Stk. 6. Erhvervsministeren kan fastsætte nærmere regler om Fondens administration.« 2. § 1 affattes således:
 »§ 1. Garantifonden for skadesforsikringsselskaber (Fonden) er en selvejende institution.
 Stk. 2. Fonden skal yde dækning i henhold til § 5, når et direkte tegnende skadesforsikringsselskab, der har fået Finanstilsynets tilladelse til at drive forsikringsvirksomhed, eller som via filial eller grænseoverskridende tjenesteydelsesvirksomhed driver forsikringsvirksomhed i Danmark, bliver erklæret konkurs.
 Stk. 3. Lov om offentlighed i forvaltningen, lov om Folketingets Ombudsmand, forvaltningsloven og arkivloven finder ikke anvendelse for Fonden.
Stk. 4. Ved ophør af Fonden træffer erhvervsministeren med finansministerens godkendelse beslutning om anvendelse af Fondens formue.
Beslutning om anvendelse af Fondens formue træffes efter høring af de forsikringsselskaber, der er nævnt i § 1, stk. 2.
Stk. 5. Erhvervsministeren kan fastsætte nærmere regler om Fondens administration.«« [Præcisering] 3) Nr. 6 affattes således:
 »6. I § 3 indsættes som stk. 9:
»Stk. 9. Erhvervsministeren kan tillade, at Fonden i en periode ikke opfylder kravet i stk. 2 til størrelsen af Fondens formue.«« [Rettelse] Til § 2 4) Nr. 2 affattes således:
»2. I § 30, stk. 8, indsættes efter »solvenscertifikat«: »og dokumentation for, at forsikringsselskabet er tilsluttet Garantifonden for skadesforsikringsselskaber, i det omfang selskabet er et direkte tegnende skadesforsikringsselskab og skal dække risici nævnt i bilag 7.«« [Præcisering] 5) I det under nr. 5 foreslåede § 31, stk. 5, nr. 3, ændres »medlem af« til: »tilsluttet«.
[Præcisering] Til § 3 6) I stk. 2 udgår », 4«.
[Konsekvensændring] Til § 4 7) Efter ordene »§ 3, stk. 8, i lov om en garantifond for skadesforsikringsselskaber,« indsættes: »jf. lovbekendtgørelse nr. 1050 af 8. september 2017,«.
[Præcisering] Bemærkninger Til nr. 1 Lovforslagets undertitel foreslås præciseret, så det tydeligt af undertitlen fremgår, at det er direkte tegnende skadesforsikringsselskaber fra EU-/EØS-lande, som via filial eller grænseoverskridende tjenesteydelsesvirksomhed driver forsikringsvirksomhed i Danmark, der med lovforslaget bliver pålagt et krav om at være medlem af Garantifonden for skadesforsikringsselskaber.
Til nr. 2 Med § 1, nr. 1-4, i det fremsatte lovforslag foreslås der foretaget en række ændringer af § 1 i lov om en garantifond for skadesforsikringsselskaber. Ændringerne har forskellige ikrafttrædelsestidspunkter, jf. lovforslagets § 3, stk. 1 og 2. Det foreslås at nyaffatte § 1 i lov om en garantifond for skadesforsikringsselskaber i to versioner. Ændringen har til formål at skabe klarhed over ordlyden af § 1 i lov om en garantifond for skadesforsikringsselskaber henholdsvis dagen efter bekendtgørelsen i Lovtidende og den 1. januar 2019, jf. ikrafttrædelsesbestemmelsen i lovforslagets § 3, stk. 1 og 2. Ændringsforslaget medfører ingen indholdsmæssige ændringer af bestemmelsen.
Til nr. 3 Med § 1, nr. 6, i det fremsatte lovforslag foreslås det gældende § 3, stk. 8, i lov om en garantifond for skadesforsikringsselskaber ophævet og erstattet af en ny bestemmelse.
Det gældende § 3, stk. 8, i lov om en garantifond for skadesforsikringsselskaber skal først ophæves med virkning fra den 1. januar 2019, mens den foreslåede nye bestemmelse skal træde i kraft dagen efter bekendtgørelse i Lovtidende.
Derfor foreslås den nye bestemmelse indsat som et nyt stk. 9 i § 3 i lov om en garantifond for skadesforsikringsselskaber.
Det gældende § 3, stk. 8, i lov om en garantifond for skadesforsikringsselskaber bliver ophævet med nyaffattelsen af § 3, jf. § 1, nr. 7, i det fremsatte lovforslag.
Til nr. 4 og 5 Ordlyden i § 2, nr. 2 og 5, i det fremsatte forslag er forskellig, selv om begge bestemmelser alene vedrører direkte tegnende skadesforsikringsselskaber, der skal dække risici nævnt i bilag 7 i lov om finansiel virksomhed.
Det foreslås at ensrette ordlyden af de to bestemmelser for at undgå tvivl om, hvilke forsikringsselskaber bestemmelserne finder anvendelse for.
Til nr. 6 Der er tale om en konsekvensændring af ikrafttrædelsesbestemmelsen som følge af de foreslåede ændringer i ændringsforslag nr. 2. Der henvises til bemærkningerne hertil.
Til nr. 7 Lovforslagets § 4 indeholder en henvisning til § 3, stk. 8, i lov om en garantifond for skadesforsikringsselskaber.
Idet § 3 i lov om en garantifond for skadesforsikringsselskaber nyaffattes i lovforslagets § 1, nr. 7, kan der opstå tvivl om henvisningen.
Det foreslås at indsætte en henvisning til den gældende lovbekendtgørelse nr. 1050 af 8. september 2017 for at tydeliggøre, at henvisningen er til det gældende § 3, stk. 8, i lov om en garantifond for skadesforsikringsselskaber.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Per Nørhave (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Hans Christian Schmidt (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Kasper Roug (S) Thomas Jensen (S) Henrik Sass Larsen (S) Pelle Dragsted (EL) Henning Hyllested (EL) René Gade (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
