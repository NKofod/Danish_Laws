 Den 6. december 1982 undertegnedes i Rangoon en overenskomst mellem  

 Danmark og Burma, i medfør af hvilken den danske regering yder Burma et  

 statslån på 135 millioner kroner.
Ifølge overenskomsten, som trådte i kraft på datoen for undertegnelsen, er  

 lånet rentefrit og skal tilbagebetales over 25 år efter en afdragsfri periode  

 på 10 år.
Lånet er aftalt udnyttet i forbindelse med indkøb i Danmark af en  

 hvedemølle, pramme til oppumpning og transport af sand og grus samt udstyr  

 til oplagringspladser og et mindre skibsreparationsværksted i forbindelse  

 hermed, landbrugsudstyr til et mønsterfarmprojekt, et anlæg til pellettering  

 af risskaller, en foderfabrik, præfabrikerede broer samt forskelligt  

 materiale og udstyr til vejbygning.
