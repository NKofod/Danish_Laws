Skriftlig fremsættelse (26. april 2017) Uddannelses- og forskningsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af universitetsloven (Bedre rammer for ledelse) (Lovforslag nr.
L  203) Lovforslaget har til formål at skabe bedre rammer for ledelse på universiteterne og fremsættes som opfølgning på aftale af 11. april 2017 mellem regeringen (Venstre, Liberal Alliance og Det Konservative Folkeparti), Socialdemokratiet og Dansk Folkeparti.
Med lovforslaget præciseres bestyrelsens opgaver, så det fremgår, at bestyrelsen har ansvaret for den overordnede og strategiske ledelse af universitetet og herunder har det overordnede ansvar for, at universitetets forskning og uddannelser udvikles løbende.
Det foreslås herudover, at bestyrelsesformanden på universitetets vegne er ansvarlig for den strategiske dialog med ministeren.
 Det præciseres endvidere med forslaget, at bestyrelsen ikke alene skal forvalte universitetets midler effektivt, men også til størst mulig gavn for samfundet.
Med henblik på at kunne varetage den overordnede og strategiske ledelse af universitetet foreslås det at udvide kompetencekravene til universiteternes eksterne bestyrelsesmedlemmer.
Det foreslås endvidere, at bestyrelsesformanden skal have erfaring med strategisk ledelse af en stor virksomhed eller organisation og væsentlig indsigt i samfundsmæssige forhold.
Med forslaget foreslås der fastsat nye procedurer for udpegning af formanden og de øvrige eksterne medlemmer af bestyrelserne.
De nye procedurer tager udgangspunkt i, at det enkelte universitet fortsat vil skulle nedsætte et institutionsspecifikt udpegningsorgan og et institutionsspecifikt indstillingsorgan til udpegning og indstilling af de eksterne bestyrelsesmedlemmer.
De gældende regler om indstillings- og udpegningsorganer foreslås videreudviklet således, at der fastsættes nye og klare regler for sammensætning af udpegningsorganet og indstillingsorganet, der bedre afspejler universiteternes samfundsmæssige betydning.
Efter forslaget skal udpegningsorganet bestå af mindst otte og højst ti medlemmer.
Udpegningsorganet sammensættes af fem til syv medlemmer fra erhvervsliv, myndigheder og øvrige uddannelsesinstitutioner m.v., der skal afspejle universitetets brugere og aftagere og have indsigt i universitetets opgaver.
Derudover har én repræsentant for de ansatte, én repræsentant for de studerende og én repræsentant for de eksterne medlemmer af universitetets bestyrelse plads i udpegningsorganet.
Udpegningsorganet vælger en formand blandt de fem til syv medlemmer fra erhvervsliv, myndigheder og øvrige uddannelsesinstitutioner m.v.
Det foreslås, at den siddende bestyrelsesformand er formand for indstillingsorganet, der består af ét eksternt og ét internt medlem af den siddende bestyrelse, én repræsentant for Uddannelses- og Forskningsministeriet og to medlemmer, der er udpeget af udpegningsorganet.
Ved indstilling af en ny bestyrelsesformand udpeger udpegningsorganet en formand for indstillingsorganet.
Det foreslås endvidere, at udpegningsorganet udpeger de eksterne bestyrelsesmedlemmer, herunder bestyrelsesformanden, efter indstilling fra indstillingsorganet.
Ministeren godkender den udpegede formand for bestyrelsen.
 Forslaget ændrer ikke ved sammensætning og procedure for valg af bestyrelsens interne medlemmer.
Herudover foreslås det, at de nuværende udviklingskontrakter erstattes af strategiske rammekontrakter.
De strategiske rammekontrakter skal indeholde centrale strategiske mål for universiteternes kerneopgaver målrettet de konkrete udfordringer på det enkelte universitet.
Endelig foreslås det med lovforslaget at styrke dialogen mellem bestyrelserne og uddannelses- og forskningsministeren.
Det foreslås, at ministeren afholder møder med bestyrelsesformændene for universiteterne mindst to gange årligt.
 Loven foreslås at træde i kraft den 1. juli 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
