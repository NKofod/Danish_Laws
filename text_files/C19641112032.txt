3 drenge mellem 9 og 13 år, der var blevet pågrebet af personalet på et  

 friluftsbad som sigtet for tyverier på badets område, blev afhentet af  

 politiet den pågældende dag ved 14-tiden og afhørt på politistationen, hvor  

 de tilstod tyverierne; de blev herefter kørt hjem lidt før kl. 17. Politiet  

 havde ikke søgt at underrette forældrene om, at børnene var på  

 politistationen, og forældrene kunne ikke antages på anden måde at være  

 blevet gjort bekendt dermed.
Børneværnet underrettedes af politiet inden  

 afhøringerne blev påbegyndt, men gav ikke møde.
I anledning af en klage fra  

 et af børnenes hjem udtalte justitsministeriet ved skrivelse af 18.11.1963,  

 at der ikke i retsplejeloven er givet noget påbud om, at forældre skal  

 overvære afhøringen af deres mindreårige børn.
Justitsministeriet udtalte  

 endvidere, at pligten til at indkalde en repræsentant for børneværnet må  

 forstås således, at politiet har pligt til at opgive et bestemt klokkeslet,  

 på hvilket afhøringen vil blive foretaget, og at politiet må antages at være  

 berettiget til at afhøre uden børneværnets tilstedeværelse, når børneværnet  

 ikke giver møde.
Endelig bemærkede justitsministeriet, at man - når henses  

 til, at afhøringen på politigården havde varet næsten 3 timer - ville have  

 fundet det rigtigst, at politiet havde underrettet forældrene om, at børnene  

 var tilbageholdt af politiet.
 Om afhøring af børn henvises iøvrigt til FOB 1961.35 og RM 17 .3.
