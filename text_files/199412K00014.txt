Nr LSF 14 Forslag til Lov om ændring af lov om dagpenge ved sygdom eller fødsel  

 (Ophævelse af varighedsbegrænsningen) Fremsat af Anne Baastrup (SF) Steen Gade (SF) Jes Lunde (SF) Villy Søvndal  

 (SF) den 25. oktober 1994 § 1 I lov om dagpenge ved sygdom eller fødsel, jf. lovbekendtgørelse nr. 549  

 af 23. juni 1994, foretages følgende ændringer:
 1. I kapitel 10 udgår i kapiteloverskriften ordene  

 »Varighedsbegrænsning og«.
 2. § 22 ophæves.
§ 2 Loven træder i kraft den 1. juli 1995.
Bemærkninger til lovforslaget Ifølge de gældende regler mister man retten til sygedagpenge, hvis man har  

 været syg i 52 uger inden for de sidste 18 måneder.
Sådan har det været siden  

 2. april 1990, hvor denne varighedsbegrænsning trådte i kraft.
Bestemmelsen  

 blev gennemført af den daværende borgerlige regering under livlig medvirken  

 fra Socialdemokratiet, der leverede stemmer til en af de mere asociale love,  

 der er blevet gennemført under den borgerlige regering.
Det skal bemærkes, at  

 varighedsbegrænsningen før denne lovs ikrafttræden var knap 2 år.
Det er karakteristisk for varighedsbegrænsningen, at den kun rammer  

 langvarigt og alvorligt syge mennesker, der altså oven i deres alvorlige  

 sygdom også skal plages med økonomiske problemer.
De henvises til  

 kontanthjælp.
Men hvis f.eks. eens ægtefælle bare har en almindelig  

 lønindtægt, udelukkes man fra kontanthjælp.
Det er ikke sjældent, at disse mennesker rådgives af kommunens  

 socialforvaltning om, at det letteste vil være at opløse familien.
Det giver  

 nemlig mulighed for kontanthjælp.
Det er en forfærdelig situation, de pågældende sættes i.
Deres eneste fejl  

 er, at de ikke er raske nok til at melde sig på arbejdsmarkedet, ej heller  

 syge nok til, at man kan konstatere et varigt erhvervsevnetab, så de kan  

 indstilles til førtidspension.
Der er reelt tale om et hul i lovgivningen, som alt for mange mennesker  

 falder i.
Og taler man med dem, står de helt uforstående over for det  

 Kafkaske i deres situation.
Varighedsbegrænsningen kan f.eks. også betyde, at mennesker, der står på  

 venteliste til operation, men som ikke præcist kan oplyse, hvornår de skal  

 indlægges, kan blive mødt med en trussel om at miste deres sygedagpenge.
Når  

 man ved, hvordan ventelisterne er, er det ikke svært at sætte sig ind i de  

 problemer, de pågældende sygedagpengemodtagere oplever.
 I 1992 drejede det sig om ca. 4000 mennesker, som på denne måde faldt for  

 varighedsbegrænsningen.
I forbindelse med behandlingen af lovforslaget om dagpenge ved sygdom  

 eller fødsel i efteråret 1989, der bl.a. førte til den nuværende  

 varighedsbegrænsning, påpegede SF gentagne gange disse konsekvenser.
Men  

 blandt andet Socialdemokratiet ville ikke høre om problemer ved  

 varighedsbegrænsningen.
Socialdemokratiets forudsætning for at stemme for en varighedsbegrænsning  

 på 1 år var en urealistisk forventning om, at ingen ville falde for  

 varighedsbegrænsningen.
De ville i stedet blive revalideret.
 Det har bare vist sig, at det ikke holder stik, hvad enhver kunne have  

 sagt sig selv.
Den 10. december 1991 fremsatte SF et mindre vidtgående lovforslag til  

 afbødning af varighedsbegrænsningens mest problematiske sider.
Det drejede  

 sig om helt åbenbare problemer, idet SF foreslog at give ret til forlængelse  

 af dagpengeperioden ud over det ene år i de situationer, hvor man ikke havde  

 fået afgjort sin sag om arbejdsskadeerstatning eller førtidspension.
Se  

 lovforslag nr.
L 161, 1991-92, af Villy Søvndal (SF) m.fl. (se  

 Folketingstidende 1991-92, forhandlingerne sp. 3560 og 5111 og tillæg A sp.  

 3475). Lovforslaget blev ikke vedtaget.
 Den nuværende lovgivning giver meget administrativt besvær for kommunerne,  

 fordi de til stadighed skal kontrollere, om de forskellige  

 undtagelsesbestemmelser, der giver mulighed for forlængelse af  

 sygedagpengene, er opfyldt eller ej, som f.eks. om det er overvejende  

 sandsynligt, at revalidering vil blive iværksat, eller om en lægebehandling  

 vil kunne genskabe arbejdsdygtigheden.
Socialkommissionen (hvis formand, Aase Olesen, var socialminister, da  

 varighedsbegrænsningen blev strammet til 1 år) var i sin rapport  

 »Arbejde og velfærd« inde på problemerne ved  

 varighedsbegrænsningen: »For det første har den nuværende  

 maksimumsperiode for sygedagpenge på 1 år medført, at kommunerne har måttet  

 dispensere fra den generelle varighedsbegrænsning i adskillige tilfælde, og  

 at et stort antal langvarigt syge, som ikke falder ind under de gældende  

 dispensationsregler, har mistet deres forsørgelsesgrundlag pga. forhold, som  

 de ikke har indflydelse på.
Dette problem må forventes at blive større i de  

 kommende år, selv om revalideringsindsatsen styrkes.
Det skyldes, at antallet  

 af syge under langvarig behandling og mellem forskellige behandlingsforløb  

 sandsynligvis vil stige i takt med de øgede medicinske og lægelige muligheder  

 for sygdomsbehandling.« Socialkommissionen foreslår på denne baggrund, at varighedsbegrænsningen  

 igen skal være 2 år.
 SF's forslag er som nævnt at fjerne varighedsbegrænsningen som sådan.
Det er naturligvis ikke meningen, at dette lovforslag skal skabe en  

 sovepude for kommunerne, så folk kan forblive på sygedagpenge i årevis,  

 tværtimod.
Kommunerne skal selvfølgelig være forpligtet til hurtig opfølgning  

 og støtte over for sygedagpengemodtagere.
Men i øjeblikket er der hvert år  

 flere tusinde menneskers liv, der falder sammen som følge af reglerne.
 Formålet er derfor at skabe et økonomisk sikkerhedsnet for de mennesker,  

 der hverken er syge nok eller raske nok - uden at det på nogen måde er deres  

 skyld.
Nettoomkostningerne ved lovforslaget skønnes til ca. 85 mio. kr.
Dette tal  

 bygger på den metode, som Socialministeriet har anvendt i notat fra 19.  

 december 1993 og nye tal fra Danmarks Statistik vedrørende 1993. Dette skøn  

 for omkostningerne modregner ikke de uden tvivl betydelige administrative  

 lettelser, som lovforslaget vil medføre.
