Nr BTL 283 Betænkning over Forslag til lov om orlovsydelse til uddannelse  

 (Orlovsydelse, jobrotation m.v.)   

 Nr L 283 1991-92, 1. samling Afgivet af Arbejdsmarkedsudvalget Afgivet: 19920612 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arbejdernes Fællesorganisation, Slagelse, Arbejdsformidlingen i Viborg Amt, Arbejdsmarkedsnævnet, Fyn, Detailhandelens Fællesråd, Husligt Arbejder Forbund og Dansk Kommunalarbejder Forbund, Kaj Neckelmann A/S, Kommunernes Landsforening, Københavns Amt, Københavns Magistrat, LO, Storkøbenhavn, Storstrøms Amt og Århus Kommune.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) ser aktiveringsforliget som en landvinding på afgørende punkter.  

 Især er det vigtigt, at der gennemføres udvidet adgang til orlov med dagpenge  

 til uddannelse og pasning af småbørn, og at der gives midler til kommunerne  

 til fremskyndelse af nødvendig øget indsats inden for ældreomsorg og  

 børnepasning, så service kan forbedres og ventelister nedbringes.
 På denne baggrund er det efter Socialdemokratiets opfattelse også  

 acceptabelt, at man i en halvandet års forsøgsperiode bryder med en række  

 principper i arbejdsmarkedspolitikken, men vel at mærke kun gør det, hvor  

 deltagelse i forsøgene er frivillige både for den ledige og arbejdsgiveren.
 Arbejderbevægelsens Erhvervsråd vurderer, at forligets samlede virkning i  

 1993 kan være, at over 30.000 flere end ellers får plads på arbejdsmarkedet.  

 Dette er efter Socialdemokratiets opfattelse et mere realistisk skøn end  

 regeringens.
Et mindretal (Fremskridtpartiets medlem af udvalget) indstiller  

 lovforslaget til forkastelse ved 3. behandling og bemærker, at på  

 trods af det nye ordvalg, orlovsydelse og jobrotation, er lovforslaget reelt  

 en start på en sabbatordning.
Fremskridtspartiet tager afstand fra ethvert  

 skridt i retning af at tildele folk »ret« til at have fri fra at  

 yde en arbejdsindsats, samtidig med at folk modtager betaling fra  

 tvangsinddrevne skatteydermidler.
Det er både moralsk forkasteligt og aldeles  

 usundt at »opdrage« folk til at have »ret« til at modtage  

 penge fra naboen for ikke at lave noget.
Argumentet er, at når vi har så mange arbejdsløse, så kan folk lige så  

 godt have orlov fra arbejde, så andre ledige kan komme i gang.
Man søger  

 altså at inddrage flere i arbejdsløsheden! Selv om lovforslaget er bygget  

 således op, at virksomhederne skal være enige, at der skal kunne findes en  

 reel stedfortræder for den orlovssøgende, og at det for de offentlige  

 finanser skal være »neutralt«, så vil det skabe store problemer.
I private virksomheder vil der opstå et nettotab for virksomheden.
Først  

 skal en ny medarbejder have en oplæringstid, hvor der er nedsat  

 produktivitet.
Derefter skal den orlovssøgende have en genoplæringstid, når  

 denne vender tilbage til jobbet, også med tab af produktivitet.
I den offentlige sektor vil den bevilgende »arbejdsgiver« være  

 offentligt ansatte, som ikke har nogen økonomisk interesse i, om der bevilges  

 orlov eller ej.
For at være en god »kammerat« vil der være  

 tilbøjelighed til, at der i den offentlige sektor kan forventes masser af  

 orlovsbevillinger - med deraf følgende ekstraudgifter for skatteyderne.
 Der findes derfor ingen saglige argumenter for at stemme for lovforslaget.  

 Fremskridtspartiet stemmer derfor imod.
 ÆndringsforslagAf arbejdsministeren , tiltrådt af et flertal  

 (udvalget med undtagelse af FP):
 Til titlen 1) Undertitlen udgår.
 Til § 2 2) Efter stk. 1 indsættes som nyt stykke:
»Stk. 2 . Ved aftalens indgåelse skal lønmodtageren være  

 medlem af en anerkendt arbejdsløshedskasse og være berettiget til dagpenge  

 ved ledighed, jf. lov om arbejdsformidling og arbejdsløshedsforsikring  

 m.v.« Stk. 2 bliver herefter stk. 3.
 Til § 4 3) I stk. 1 udgår i 2. pkt. ordet  

 »ydelsen«, og i stedet indsættes: »orlovsydelsen«.
 4) Stk. 2 affattes således:
»Stk. 2 . Modtages der orlovsydelse, kan der ikke samtidig  

 modtages uddannelsesydelse, statens uddannelsesstøtte, godtgørelse for  

 arbejdsmarkedsuddannelse, anden lignende offentlig ydelse til uddannelse,  

 forældreorlovsydelse, løn under barsel eller ydelse efter lov om dagpenge ved  

 sygdom eller fødsel.« Til § 7 5) Efter stk. 1 indsættes som nyt stykke:
»Stk. 2 . Ved aftalens indgåelse skal lønmodtageren være  

 medlem af en anerkendt arbejdsløshedskasse og være berettiget til dagpenge  

 ved ledighed, jf. lov om arbejdsformidling og arbejdsløshedsforsikring  

 m.v.« Stk. 2 og 3 bliver herefter stk. 3 og 4.
Bemærkninger Til nr. 2 og 5 Der er tale om en præcisering af kravet om medlemskab af en  

 arbejdsløshedskasse.
 Til nr. 3 Det præciseres, hvilken ydelse der er tale om.
Det skal i øvrigt bemærkes, at reglerne om fradrag i dagpenge finder  

 anvendelse ved fastsættelse af orlovsydelsen.
Dette betyder, at hvis  

 orlovspersonen har supplerende indtægt m.v., vil der ske en reduktion af  

 orlovsydelsen.
Bestemmelsen følger af den foreslåede § 97 f i forslag til lov  

 om ændring af lov om arbejdsformidling og arbejdsløshedsforsikring m.v.  

 (Aktivering af ledige) (L 285).
 Til nr. 4 Der er tale om en tilføjelse for så vidt angår  

 forældreorlovsydelse, løn under barsel og ydelser efter lov om dagpenge ved  

 sygdom eller fødsel.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Taanquist (S) Lilli  

 Gyldenkilde (SF) nfmd.
Duetoft (CD) Pia Christmas-Møller (KF) Kai Dige  

 Bach (KF) Charlotte Antonsen (V) Helge Sander (V) Jørgen Winther (V) Poul  

 Nødgaard (FP) Lone Dybkjær (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Arbejdsministerens supplerende bemærkninger til lovforslaget er optrykt som bilag til tillægsbetænkningen.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
Flertallet har noteret sig arbejdsministerens  

 supplerende bemærkninger, der er optrykt som bilag til tillægsbetænkningen,  

 og har erklæret sig enigt heri.
 Et mindretal inden for flertallet (Socialistisk Folkepartis medlem af  

 udvalget), som er med i aktiveringsaftalen, er endvidere af den mening, at  

 med 310.000 ledige må nye muligheder for at skaffe beskæftigelse afprøves for  

 at få flest muligt i beskæftigelse.
Aktiveringsaftalen indeholder selvfølgelig forslag, som ikke er blomster,  

 der er groet i SF's have.
Sådan må det jo være, når mange partier er med i en  

 aftale.
Men der er nye tiltag, der har elementer af forslag, SF tidligere har  

 fremsat: Det gælder jobrotation til uddannelse og til småbørnsforældre, der  

 kan få arbejdsfrihed i op til 36 uger på nedsat dagpengesats.
SF havde  

 selvfølgelig helst set denne ordning med en ikke nedsat dagpengesats, men  

 støtter den foreliggende aftale.
 Kommunerne får nu mulighed for at ansætte omsorgspersonale i børne- og  

 ældresektoren, hvor der er et stort behov for forbedringer.
 Det var meget vigtigt for SF at fastholde, at VUS og ATB kan kombineres,  

 idet det netop er denne ordning, der har gjort VUS-ordningen til en succes.  

 Det er vigtigt, at personer, der mangler uddannelse, fortsat kan uddanne sig,  

 og efter SF's mening skal man videre ad denne vej.
 Betaling for hjemmehjælp havde SF helst været foruden, men vi mener, det i  

 forhandlingerne er lykkedes at forhandle sådan, at ingen på almindelig  

 folkepension uden store formuer kommer til at betale for hjemmehjælp.
 Vejet for og imod har SF valgt at være med i aktiveringsaftalen og  

 indstiller lovforslagene til vedtagelse.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
Ændringsforslag Af arbejdsministeren , tiltrådt af et flertal (udvalget med  

 undtagelse af FP):
Til § 5 1) Stk. 1, 2. pkt. , affattes således:
»Den ledige kan ikke samtidig ansættes med genoptræningsydelse efter  

 lov om arbejdstilbud til ledige, med tilskud efter lov om kommunal  

 beskæftigelsesindsats eller med tilskud efter lov om social bistand § 43,  

 stk. 8.« Bemærkninger Til nr. 1 Der er tale om en tilføjelse for så vidt angår tilskud efter lov om social  

 bistand § 43, stk. 8.
Jytte Andersen (S) Bakholt (S) Ole Vagn Christensen (S) Poul Erik  

 Dyrlund (S) Hans Jørgen Jensen (S) fmd.
Lone Møller (S) Poul Andersen  

 (S) Lilli Gyldenkilde (SF) nfmd.
Duetoft (CD) Pia Christmas-Møller  

 (KF) Kai Dige Bach (KF) Charlotte Antonsen (V) Helge Sander (V) Jørgen  

 Winther (V) Poul Nødgaard (FP) Lone Dybkjær (RV) Glønborg (KRF) Bilag Arbejdsministerens supplerende bemærkninger til lovforslaget Arbejdsministeriet Den 11. juni 1992 Aktivering af ledige Ad L 283 Den foreslåede ordning om orlovsydelse til uddannelse er et tilbud  

 til lønmodtageren og arbejdsgiveren, men ingen har krav på orlov.
Der er tale  

 om en frivillig ordning, der hviler på en aftale mellem den enkelte  

 arbejdsgiver og lønmodtager.
De nærmere vilkår for den ansattes tilbagevenden efter orloven fastsættes  

 også ved aftalen mellem lønmodtageren og den enkelte arbejdsgiver.
Der  

 indbygges ikke et egentligt retskrav i ordningen, det vil sige, at der  

 er ikke noget retskrav på tilbagevenden, men der er tale om en forpligtende  

 aftale, der kan gøres gældende over for arbejdsgiveren.
 Aftalen bygger på frivillighed og kan indeholde de elementer, som der kan  

 opnås enighed om mellem den enkelte arbejdsgiver og lønmodtager.
 I det omfang der måtte opstå uenighed mellem aftaleparterne om  

 efterlevelse af aftalens indhold, kan uenigheden behandles som almindeligt  

 søgsmål ved de civile domstole.
