Bekendtgørelse om tilskud til projekter vedrørende etablering af attraktive levevilkår i landdistrikterne samt om delegation af visse af ministeren for by, bolig og landdistrikters beføjelser efter lov om udvikling af landdistrikterne I medfør af § 3, jf. § 2, nr. 5, 6, 7, 8 og 9, § 4, stk. 2, § 5, stk. 1, § 7, stk. 4, § 11, stk. 4, § 13, stk. 2 og 4, og § 14, stk. 2, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter forhandling med ministeren for fødevarer, landbrug og fiskeri:
Kapitel 1 Formål, indhold og delegation § 1. Tilskudsordningens formål er at skabe attraktive levevilkår i landdistrikterne.
 Stk. 2. Følgende beføjelser i lov om udvikling af landdistrikterne udøves efter aftale mellem ministeren for by, bolig og landdistrikter og ministeren for fødevarer, landbrug og fiskeri af NaturErhvervstyrelsen på vegne af ministeren for by, bolig og landdistrikter:
 1) Modtagelsen af oplysninger vedrørende fortsat opfyldelse af tilskudsbetingelserne jf. lovens § 10.
 2) Adgang til lokaliteter og modtagelse af oplysninger i kontroløjemed, jf. lovens § 11, stk. 1 og 2.
 3) Indhentning af oplysninger hos andre offentlige myndigheder i kontroløjemed, jf. lovens § 12.
 Stk. 3. NaturErhvervstyrelsen kan inden for de afsatte bevillingsmæssige rammer give tilsagn om tilskud til projekter, der fremmer formålet med tilskudsordningen og samtidig bidrager til at gennemføre en lokale aktionsgruppes godkendte lokale udviklingsstrategi.
§ 2. De bevillingsmæssige rammer for yder- og landkommuner udgøres af midler fra Ministeriet for By, Bolig og Landdistrikter og EU, og rammen for mellemkommuner omfatter EU-midler, hvor ansøgeren selv tilvejebringer den tilsvarende nationale offentlige medfinansiering, herunder fra offentlige eller private fonde med et almennyttigt formål.
En oversigt over yder- land- og mellemkommuner er angivet i bilag 1.
Stk. 2. Ud over de i § 1, stk. 3, nævnte bevillingsmæssige rammer, kan NaturErhvervstyrelsen udmelde rammer, der alene omfatter EU- midler.
Inden for disse rammer kan bestyrelsen for den lokale aktionsgruppe indstille projekter, der medfinansieres af andre offentlige nationale midler.
 § 3. Tilsagn om tilskud kan gives til foreninger, enkeltpersoner, virksomheder, organisationer, almennyttige sammenslutninger og offentlige myndigheder, jf. dog stk. 2-4.
 Stk. 2. Tilsagn om tilskud til projekter omfattet af § 9 og § 15, stk. 1, nr. 5, kan alene gives til bestyrelsen for en lokal aktionsgruppe.
 Stk. 3. Tilsagn om tilskud til projekter omfattet af § 15, stk. 1, nr. 2, kan ikke gives til enkeltpersoner og virksomheder.
 Stk. 4. Der kan ikke ydes tilsagn om tilskud til offentlige myndigheder, herunder selvejende institutioner, der har indgået en driftsoverenskomst med en offentlig myndighed, statsfinansierede selvejende institutioner og selvejende institutioner, der modtager statsligt eller kommunalt tilskud, der dækker mere end halvdelen af driftsudgifterne, til varetagelse af opgaver, som offentlige myndigheder normalt varetager.
Kapitel 2 Definitioner § 4. I denne bekendtgørelse forstås ved:
 1) Private fonde med almennyttigt formål: at det af fondens vedtægter fremgår, at fondens midler har til formål at tilgodese en større, typisk ubekendt, kreds af nydere, og at formålet ud fra en almindelig fremherskende opfattelse kan anses som nyttigt for den brede kreds af nydere.
 2) Projekter med almennyttig karakter: at projektet har til formål, ved blandt andet offentlig tilgængelighed, at tilgodese en større, typisk ubekendt, kreds af nydere, at formålet med projektet ud fra en almindelig fremherskende opfattelse kan anses som nyttigt for den brede kreds af nydere, og at projektet iværksættes uden fortjeneste for øje.
 3) Programgruppe: en gruppe bestående af en region og en eller flere af kommunerne i den pågældende region, der har udarbejdet et regionsprogram, og for hvilken gruppe NaturErhvervstyrelsen har afsat en særlig indikativ EU-medfinansieringsramme, inden for hvilken medlemmer af regionsgruppen kan stille national offentlig medfinansiering til rådighed for projekter, hvor der søges om tilskud efter denne bekendtgørelse.
 4) Regionsprogram: et program, der er udarbejdet af en programgruppe, og som danner grundlag for beslutning om, hvorvidt et eller flere af medlemmerne af programgruppen vil stille national offentlig medfinansiering til rådighed for projekter efter denne bekendtgørelse.
Kapitel 3 Ansøgning om tilsagn om tilskud § 5. Ansøgning om tilskud skal indsendes på et særligt skema, der fås via Ministeriet for By, Bolig og Landdistrikters hjemmeside eller ved henvendelse til den lokale aktionsgruppe.
 § 6. Ansøgning om tilskud til projekter skal indsendes til bestyrelsen for den lokale aktionsgruppe i det område, hvor projektet skal gennemføres.
 Stk. 2. Indsendelse af ansøgning kan ske, når bestyrelsen for aktionsgruppen har offentliggjort en lokal udviklingsstrategi for aktionsgruppens geografiske område, som er godkendt efter bekendtgørelsen om drift af lokale aktionsgrupper.
 Stk. 3. Når bestyrelsen for den lokale aktionsgruppe har modtaget ansøgningen om tilskud, kvitterer bestyrelsen for ansøgningens modtagelse og kan i forbindelse hermed give tilladelse til, at ansøgeren iværksætter projektet for egen regning og risiko.
 § 7. Bestyrelsen for den lokale aktionsgruppe indstiller inden for den afsatte bevillingsmæssige ramme de projekter, som, bestyrelsen finder, bidrager til at gennemføre den godkendte lokale udviklingsstrategi, til endelig afgørelse om tilsagn i NaturErhvervstyrelsen.
 Stk. 2. Den lokale aktionsgruppe kan ikke indstille ansøgninger efter stk. 1 til tilsagn om tilskud efter den 1. juli 2013.
§ 8. Hvis der er tale om et erhvervsrettet projekt med et ansøgt tilskud på mere end 1 mio. kr., foretager bestyrelsen for den lokale aktionsgruppe en høring af det regionale vækstforum, før bestyrelsen sender en indstilling om godkendelse af projektet til NaturErhvervstyrelsen.
Det regionale vækstforum kan i den forbindelse komme med forslag til ændringer af projektet med henblik på at sikre koordination af erhvervsindsatsen i det pågældende område.
 § 9. Bestyrelsen for en lokal aktionsgruppe kan ansøge NaturErhvervstyrelsen om tilsagn om tilskud til fremme, forberedelse og udvikling af nationale og tværnationale samarbejdsprojekter, der har til formål at skabe attraktive levevilkår i landdistrikterne.
Legalitetskontrol og afgørelse § 10. Når NaturErhvervstyrelsen har modtaget en ansøgning om tilskud via en lokal aktionsgruppes bestyrelse, udfører NaturErhvervstyrelsen en legalitetskontrol, inden NaturErhvervstyrelsen træffer endelig afgørelse om tilsagn.
Særlig procedure ved ansøgning om gennemførelse af tværnationalt samarbejdsprojekt § 11. Ansøger bestyrelsen for en lokal aktionsgruppe om tilsagn om tilskud til gennemførelse af et tværnationalt samarbejdsprojekt, kan NaturErhvervstyrelsen give et foreløbigt tilsagn om tilskud til gennemførelse af projektet.
Et foreløbigt tilsagn er gyldigt i op til ni måneder.
Stk. 2. Ansøgning om tilsagn om tilskud til gennemførelse af tværnationale samarbejdsprojekter skal vedlægges en udfyldt samarbejdsaftale.
Samarbejdsaftalen fås via Ministeriet for By, Bolig og Landdistrikters hjemmeside.
 Stk. 3. NaturErhvervstyrelsen orienterer Europa-Kommissionen om det foreløbige tilsagn til ethvert tværnationalt samarbejdsprojekt og udpeger en dansk kontaktperson fra NaturErhvervstyrelsen for hvert projekt.
 Stk. 4. NaturErhvervstyrelsen konsulterer EUs database for tværnationale samarbejdsprojekter for at sikre, at et tværnationalt samarbejdsprojekt har opnået foreløbig godkendelse af de kompetente myndigheder i de øvrige involverede EU-medlemslande.
 Stk. 5 . Hvis det tværnationale samarbejdsprojekt opnår foreløbig godkendelse fra de kompetente myndigheder i de øvrige involverede EU-medlemslande, kan NaturErhvervstyrelsen meddele endeligt tilsagn om tilskud til bestyrelsen for den lokale aktionsgruppe til gennemførelse af et tværnationalt samarbejdsprojekt.
 Stk. 6. Hvis det tværnationale samarbejdsprojekt ikke opnår foreløbig godkendelse fra de kompetente myndigheder i de øvrige involverede EU-medlemslande inden udløbet af NaturErhvervstyrelsens foreløbige tilsagn, bortfalder tilsagnet.
Særligt vedrørende projekter omfattet af særlig tilsagnsramme for medfinansiering fra regioner og kommuner § 12. NaturErhvervstyrelsen afsætter i 2012 og 2013 for hver programgruppe en indikativ ramme for EU-midler til projekter, for hvilke den nationale offentlige medfinansiering tilvejebringes af programgruppen.
NaturErhvervstyrelsen offentliggør den indikative ramme for EU-midler for hver enkelt programgruppe på NaturErhvervstyrelsens hjemmeside.
 Stk. 2 . Uanset § 6, stk. 1, skal ansøgning om tilsagn om tilskud under en af de af stk. 1 omfattede særlige indikative rammer for EU-midler indsendes til den lokale aktionsgruppe via den programgruppe, der tilvejebringer den nationale offentlige medfinansiering.
Stk. 3. Programgruppen videresender alle modtagne ansøgninger efter denne bekendtgørelse til den lokale aktionsgruppe.
Programgruppen vælger en af deltagerne i gruppen til at forestå fremsendelsen af ansøgningerne til den lokale aktionsgruppe, og oplyser aktionsgruppen om valget.
Programgruppen oplyser samtidig for hver enkelt ansøgning, hvorledes den nationale offentlige medfinansiering er tilvejebragt og med hvilket beløb.
Særligt vedrørende tematiske indsatser § 13. Ministeriet for By, Bolig og Landdistrikter kan inden for de bevillingsmæssige rammer tildele en eller flere lokale aktionsgrupper et ekstra budget målrettet en eller flere sammenhængende tematiske indsatser, som offentliggøres af Ministeriet for By, Bolig og Landdistrikter.
Budgettet tildeles på baggrund af en ansøgning herom fra den lokale aktionsgruppes bestyrelse.
Stk. 2. Ministeriet for By, Bolig og Landdistrikter offentliggør materiale og opstiller retningslinjer for den eller de sammenhængende tematiske indsatser senest tre måneder før fristen for modtagelse af ansøgningen.
Offentliggørelsen sker på Ministeriet for By, Bolig og Landdistrikters hjemmeside og i nyhedsbrevet til de lokale aktionsgrupper med oplysning om 1) det økonomiske omfang af puljen til den sammenhængende tematiske indsats, 2) en beskrivelse af målene med den eller de sammenhængende tematiske indsatser, herunder forslag til indikatorer for opgørelse af effekterne, 3) kravene til den eller de sammenhængende tematiske indsatser og til indholdet af ansøgningen, og 4) fristen for indsendelse af ansøgningen.
 § 14. Bestyrelsen for den lokale aktionsgruppe prioriterer og indstiller projektansøgninger efter § 13 til endelig godkendelse og afgørelse om tilsagn i NaturErhvervstyrelsen som angivet i § 7 og § 8.
 Stk. 2 . NaturErhvervstyrelsen prioriterer de modtagne ansøgninger efter § 13, stk. 1, ud fra følgende kriterier i ikke prioriteret rækkefølge:
 1) Begrundelse for behovet for de foreslåede indsatser.
 2) De forventede effekter af den samlede indsats med henblik på at opfylde målene med den eller de sammenhængende tematiske indsatser.
 3) Inddragelse af relevante lokale aktører i planlægningen af indsatsen, gennemførelsen af indsatsen og eventuelt den efterfølgende drift af indsatsen.
 4) Den forventede egenfinansiering i forbindelse med realiseringen af indsatsen.
Kapitel 4 Indsatsområder og projekter § 15. Der kan ydes tilskud til projekter, der har til formål at skabe attraktive levevilkår i landdistrikterne inden for følgende indsatsområder:
 1) Basale servicefaciliteter, hvor der kan ydes tilskud til følgende aktiviteter:
 a) Etablering af nye eller bevarelse af lukningstruede servicefaciliteter af betydning for levevilkårene i landdistrikterne.
 b) Etablering af adgang til ny informations- og kommunikationsteknologi.
 c) Etablering af faciliteter til og gennemførelse af aktiviteter af betydning for livet i landdistrikterne, herunder for erhvervs- kultur- og fritidslivet i landdistrikterne og navnlig formidlingsrettede projekter, som involverer et bredt udsnit af den lokale befolkning i landdistrikterne.
 d) Etablering af netværk, der kan styrke samarbejde og sociale relationer i landdistrikterne.
 2) Fornyelse i landsbyer, hvorved der i denne bekendtgørelse forstås en sammenhængende bebyggelse med højst 3.000 indbyggere, hvor der kan ydes tilskud til følgende aktiviteter:
 a) Renovering og sanering af bygningsmassen i landsbyerne, som indgår i en plan for det pågældende geografiske område.
 b) Små miljøprojekter, herunder i parker og ved veje.
 3) Natur- og kulturarv, hvor der kan ydes tilskud til følgende aktiviteter:
 a) Bevarelse, genopretning og forbedring af natur- og kulturarven.
 b) Formidling af natur- og kulturarven.
 c) Rekreativ infrastruktur i forbindelse med naturarven.
4) Mikrovirksomheder uden for jordbrugshvervet med op til 10 medarbejdere og en årlig omsætning under 2 mio.
Euro, hvor der kan ydes tilskud til følgende aktiviteter:
 a) Nyetablering eller udvikling af eksisterende mikrovirksomheder, der udbyder basale servicefaciliteter i landdistrikterne.
 b) Nyetablering eller udvikling af eksisterende mikrovirksomheder, der udbyder kulturaktiviteter i landdistrikterne.
 c) Nyetablering eller udvikling af eksisterende mikrovirksomheder, der udbyder fritidsaktiviteter i landdistrikterne.
 5) Kompetenceudvikling og informationskampagner i forbindelse med gennemførelse af en lokal udviklingsstrategi, hvor der kan ydes tilskud til følgende aktiviteter:
 a) Analyser og undersøgelser af lokalområdet med henblik på at sikre attraktive levevilkår i land-distrikterne.
 b) Formidling af analyser og undersøgelser af lokalområdet med henblik på at sikre attraktive levevilkår i landdistrikterne.
 c) Kompetenceudvikling af personer involveret i udviklingen af attraktive levevilkår i landdistrikterne.
 Stk. 2. De i stk. 1, nr. 1-4, nævnte projekter kan gennemføres i samarbejde mellem flere aktører, hvor en lokal aktionsgruppe kan fungere som projektkoordinator.
Kapitel 5 Betingelser for tilsagn om tilskud § 16. Det er en betingelse for tilsagn om tilskud, at 1) ansøger i ansøgningen redegør for, hvordan projektet bidrager til opfyldelse af målsætningerne i den lokale aktionsgruppes godkendte udviklingsstrategi, 2) ansøger afgiver de oplysninger, bestyrelsen for den lokale aktionsgruppe og NaturErhvervstyrelsen anmoder om til brug ved sagsbehandlingen, 3) ansøgningen er vedlagt en finansieringsplan, der beskriver hvordan projektet påtænkes finansieret, herunder om, og på hvilken måde mellemfinansiering påtænkes gennemført og dokumenteret, 4) ansøger indestår for, at nødvendige offentligretlige tilladelser er opnået endeligt inden anmodning om første udbetaling, 5) ansøger i ansøgningen oplyser, om indkøb i det tilsagnsberettigede projekt eller dele heraf er omfattet af EUs udbudsregler eller tilbudslovens regler, 6) ansøger indestår for, at projektet er gennemført, at alle regninger er betalt og at afsluttende projektrapport er indsendt til NaturErhvervstyrelsen senest 3 måneder efter projektet er afsluttet, medmindre NaturErhvervstyrelsen i særlige tilfælde har meddelt dispensation herfra, eller tilsagnet er udstedt i perioden 1. juli 2013 til 31. december 2013, i hvilket tilfælde ansøger indestår for, at projektet er gennemført, at alle regninger er betalt og at afsluttende projektrapport er indsendt til NaturErhvervstyrelsen senest 3 måneder efter projektet er afsluttet, dog senest den 1. juli 2015, 7) ansøger indestår for, at projektet og de investeringer, hvortil der er ydet tilskud, opretholdes i mindst fem år fra tilsagnsdatoen, 8) ansøger holder udbetalingsanmodninger med tilhørende originale regnskabsbilag samt, hvis det er relevant, dokumentation for overholdelse af udbudsregler, tilgængelige i fem år regnet fra datoen for afsluttende udbetaling af tilskud, og 9) ansøger indestår for, at kontrolmyndigheden har adgang til projektområdet i forbindelse med kontrol.
 Stk. 2. Ydes tilskuddet som de minimisstøtte, jf. § 19, stk. 2, skal tilsagnshaver opbevare alt materiale til brug for dokumentationen af overholdelse af kravene i forordningerne nævnt i § 19, stk. 2, i 10 år fra den dato, hvor tilskuddet blev modtaget.
 Stk. 3. NaturErhvervstyrelsen fastsætter i tilsagnet nærmere betingelser for tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
 Stk. 4. NaturErhvervstyrelsen kan i tilsagnsskrivelsen fastsætte yderligere betingelser for tilskud.
Kapitel 6 Tilskudsberettigede projektudgifter § 17. Der kan ydes tilskud til udgifter, der er nødvendige for at gennemføre projektet og som er direkte relateret til projektet.
Udgifter til planlægning, forundersøgelser og kompetenceudvikling, i forbindelse med projekter efter § 15, stk. 1, nr. 1 - 4, er dog kun tilskudsberettigede, når udgifterne udgør en begrænset del af de samlede tilskudsberettigede projektudgifter.
 Stk. 2. Der kan ydes tilskud til løn til tilsagnshavers personale, hvis arbejdsindsatsen er direkte relateret til projektet og under forudsætning af, at udgiften kan dokumenteres ved faktura eller tilsvarende dokumentation.
Stk. 3. Ved almennyttige projekter er frivilligt, ulønnet arbejde tilskudsberettiget med 100 kr. pr. time.
Dog kan det samlede tilskudsbeløb til et projekt, hvori der indgår frivilligt arbejde, ikke overstige de samlede reelt afholdte udgifter.
 Stk. 4. NaturErhvervstyrelsen skal godkende udgifterne som tilskudsberettigede.
Projektudgifter, der ikke er tilskudsberettigede § 18. Der kan ikke ydes tilskud til:
 1) Udgifter, som tilsagnshaver har afholdt, inden bestyrelsen for den lokale aktionsgruppe har givet tilladelse til at iværksætte projektet, jf. § 6, stk. 3.
 2) Udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).
 3) Køb af brugt udstyr og brugt materiel, medmindre NaturErhvervstyrelsen meddeler tilladelse hertil.
 4) Udgifter til leje og leasing af udstyr og materiel, medmindre NaturErhvervstyrelsen meddeler tilladelse hertil.
 5) Udgifter hvortil der gives andre EU-tilskud.
 6) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning.
 7) Finansierings- revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed.
 8) Moms, medmindre denne endeligt bæres af tilsagnshaver.
 9) Køb af fast ejendom, herunder køb af jord.
 10) Driftsudgifter, herunder husleje.
 11) Udgifter til køb af produkter eller ydelser, som tilsagnshaveren sælger til projektet fra egen virksomhed.
 12) Udgifter til øl, vin og spiritus, der overstiger 500 kr. pr. arrangement, dog kan udgifter over 500 kr. dækkes i ganske særlige tilfælde, hvis der er tale om meget store arrangementer med et stort deltagerantal og hvor arrangementet indgår som et led i projektet, som fx en reception eller en arbejdsweekend for frivillig arbejdskraft og NaturErhvervstyrelsen på forhånd har meddelt tilladelse hertil.
Kapitel 7 Beregning af tilskud § 19. Tilskuddet kan udgøre op til 50 pct. af de tilskudsberettigede udgifter, hvis 1) projektet er af almennyttig karakter, 2) projektet er omfattet af indsatsområderne i § 9 og § 15, stk.1, nr. 5, eller 3) projektet i øvrigt ikke er konkurrenceforvridende.
Stk. 2. Tilskud til andre projekter end nævnt i stk. 1, som kan være konkurrenceforvridende, kan udgøre op til 50 pct. af de tilskudsberettigede udgifter.
Det er en betingelse for tilskud til sådanne projekter, at tilskuddet kan rummes inden for den ramme, som den enkelte tilsagnshaver er omfattet af efter Kommissionens forordning (EF) nr. 1535/2007 af 20. december 2007, om anvendelse af EF-traktatens artikel 87 og 88 på de minimisstøtte til produktion af landbrugsprodukter, eller Kommissionens forordning (EF) nr. 1998/2006 af 15. december 2006, om anvendelse af traktatens artikel 87 og 88 på de minimisstøtte.
 Stk. 3. Hvis et projekt inden for de udmeldte rammer, jf. § 2, stk. 2, er finansieret af andre offent-lige nationale midler, udgør tilskuddet efter denne bekendtgørelse den til den offentlige nationale finansiering tilsvarende EU-medfinansiering.
 § 20. Påregnes der indtægter i forbindelse med projektet i projektperioden, modregnes summen af indtægterne i de samlede tilskudsberettigede projektudgifter.
Kapitel 8 Ændring af projektet og indtræden i tilsagn § 21. Ændring af et projekt kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål, og at ændringen indstilles efter at være godkendt af den lokale aktionsgruppes bestyrelse.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
§ 22. NaturErhvervstyrelsen kan efter ansøgning tillade, at en anden, der ifølge § 3 kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via Ministeriet for By, Bolig og Landdistrikters hjemmeside.
Kapitel 9 Udbetaling af tilskud § 23. Udbetaling af tilskud sker på baggrund af tilsagnshavers opgørelse over betalte tilskudsberettigede projektudgifter, der skal kunne dokumenteres.
Fakturaer skal være udstedt til tilsagnshaver for at være tilskudsberettigede.
Sker der mellemfinansiering, skal dokumentation for, at tilsagnshaver har overført et udbetalt tilskud til den mellemfinansierende part, være NaturErhvervstyrelsen i hænde senest 3 uger efter tilskuddet er udbetalt.
Anmodning om udbetaling af tilskud skal indgives på et særligt skema og vedlægges en revisorerklæring fra en registreret eller statsautoriseret uafhængig revisor eller fra Kommunernes Revision.
Skema og formular til revisorerklæring fås via Ministeriet for By, Bolig og Landdistrikters hjemmeside.
Stk. 2. Tilskud kan udbetales i op til to rater indenfor projektperioden.
Den enkelte rate skal udgøre mindst 20 pct. af det samlede tilsagnsbeløb.
Stk. 3. Anmodning om rateudbetaling indsendes til NaturErhvervstyrelsen.
Anmodning om afsluttende udbetaling indsendes via den lokale aktionsgruppe, der efter afsyning af projektet, afgiver indstilling til NaturErhvervstyrelsen om afsluttende udbetaling af tilskud.
 Stk. 4. Der kan ikke udbetales en rate, hvis tilsagnshaver har modtaget andre offentlige tilskud til dækning af de samme udgifter.
Stk. 5. Anmodning om slutudbetaling skal indsendes til NaturErhvervstyrelsen gennem den lokale aktionsgruppe, således at den er modtaget i NaturErhvervstyrelsen senest tre måneder efter datoen, hvor projektet senest skal være afsluttet.
Anmodning om slutudbetaling skal være vedlagt afsluttende projektrapport.
Den afsluttende projektrapport skal udfærdiges på et særligt skema, der fås via Ministeriet for By, Bolig og Landdistrikters hjemmeside.
 § 24. Tilskuddet overføres til tilsagnshavers NemKonto.
Kapitel 10 Underretningspligt § 25. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 27.
Kapitel 11 Kontrol § 26. NaturErhvervstyrelsen foretager kontrol i forbindelse med administrationen efter denne bekendtgørelse, jf. landdistriktslovens § 11, stk. 1 og 2.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol, jf. landdistriktslovens § 11, stk. 1 og 2.
 Stk. 3. De lokale aktionsgrupper bistår efter behov NaturErhvervstyrelsen med kontrollen.
 Stk. 4. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Kapitel 12 Bortfald af tilsagn og nedsættelse eller tilbagebetaling af tilskud § 27. Tilsagn om tilskud bortfalder, hvis 1) betingelserne for tilsagn om tilskud ikke er opfyldt, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter landdistriktslovens § 11, stk. 2, eller 5) tilsagnshaver ikke overholder sin underretningspligt efter § 25.
Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
 Stk. 3. Uanset stk. 1, kan NaturErhvervstyrelsen opretholde tilsagnet, selvom dokumentation for overholdelse af udbudsreglerne efter bestemmelsen i § 16, stk. 1, nr. 8, ikke er overholdt, hvis NaturErhvervstyrelsen vurderer, at den manglende overholdelse ikke er væsentlig.
§ 28. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis styrelsen vurderer, at reglerne i EU's udbudsregler eller reglerne i tilbudsloven ikke er overholdt.
Nedsættelse af tilskud vil blive fastsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Landdistriktsfond for Udvikling af Landdistrikterne (ELFUL), der vurderes at være forbundet hermed.
Kapitel 13 Force majeure § 29. NaturErhvervstyrelsen anerkender følgende begivenheder som force majeure:
 1) Ekspropriation, hvis en sådan ekspropriation ikke kunne forudses på tidspunktet for meddelelse af tilsagn til tilsagnshaver.
 2) En alvorlig naturkatastrofe, der i væsentlig grad berører tilsagnshavers virksomhed.
 3) Tilsagnshavers død.
 4) Tilsagnshavers uarbejdsdygtighed i længere tid.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
Stk. 4. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 14 Klageadgang § 30. Afgørelser truffet af NaturErhvervstyrelsen i medfør af denne bekendtgørelse kan påklages til ministeren for by, bolig og landdistrikter, jf. dog stk. 3.
Stk. 2. Klagen skal indgives gennem NaturErhvervstyrelsen.
Klagen skal være NaturErhvervstyrelsen i hænde senest 4 uger efter modtagelsen af den afgørelse, klagen vedrører.
 Stk. 3. Afgørelser truffet af NaturErhvervstyrelsen, der beror på en indstilling fra en lokal aktionsgruppe, kan kun påklages for så vidt angår retlige spørgsmål.
 Stk. 4. NaturErhvervstyrelsen kan genoptage en sag, efter der er indgivet en klage.
Kapitel 15 Straffebestemmelser § 31. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 16 Ikrafttrædelse § 32. Bekendtgørelsen træder i kraft den 2. april 2012.
Stk. 2. Bekendtgørelse nr. 255 af 31. marts 2009 om tilskud til projekter vedrørende etablering af attraktive levevilkår i landdistrikterne ophæves.
Bekendtgørelsen finder dog fortsat anvendelse for tilsagn givet i medfør heraf, og for behandlingen af ansøgninger, der er modtaget i den lokale aktionsgruppe inden nærværende bekendtgørelses ikrafttræden, og for klager over afgørelser truffet i henhold til bekendtgørelse nr. 255 af 31. marts 2009.
 Stk. 3. Bekendtgørelse nr. 77 af 13. februar 2008 om tilskud til etablering af attraktive levevilkår i landdistrikterne, som blev ophævet ved ikrafttræden af bekendtgørelse nr. 255 af 31. marts 2009 finder tilsvarende fortsat anvendelse for afgørelser truffet i henhold til bekendtgørelse nr. 77 af 13. februar 2008 om tilskud til etablering af attraktive levevilkår i landdistrikterne.
Ministeriet for By, Bolig og Landdistrikter, den 29. marts 2012 P.M.V.Christian Lützen / Rita Munk Bilag 1 Oversigt over kommuner inddelt i yderkommuner, landkommuner og mellemkommuner Yderkommuner Bornholms regionskommune, Langeland, Lemvig, Lolland, Læsø, Morsø, Norddjurs, Ringkøbing-Skjern, Samsø, Skive, Struer, Thisted, Tønder, Varde, Vesthimmerland og Ærø.
Landkommuner Aabenraa, Assens, Billund, Bogense, Brønderslev-Dronninglund, Esbjerg, Faaborg-Midtfyn, Fanø, Frederikshavn, Guldborgsund, Haderslev, Hedensted, Herning, Hjørring, Holstebro, Ikast-Brande, Jammerbugt, Kalundborg, Kerteminde, Mariagerfjord, Nyborg, Odsherred, Randers, Rebild, Svendborg, Syddjurs, Sønderborg, Vejen, Viborg og Vordingborg.
Mellemkommuner Favrskov, Faxe, Fredericia, Halsnæs, Holbæk, Horsens, Ishøj, Middelfart, Næstved, Odder, Ringsted, Silkeborg, Slagelse, Sorø, Stevns, Tårnby og Vejle.
