Nægtet aktindsigt i den færøske banksag K har den 11. september 1995 klaget over, at Finanstilsynet i skrivelse af  

 16. august 1995 (j. nr. 528-0182) afslog at give ham oplysninger om den  

 færøske banksag.
 Sagens omstændigheder:
Klageren K anmodede den 28. februar 1995 Folketingets Ombudsmand om at  

 tage »sagen om behandlingen af bankskandalen på Færøerne op til  

 undersøgelse«.
Undersøgelsen skulle angå »de danske administrative  

 myndigheders håndtering af sagen«, og skulle omfatte såvel  

 Finanstilsynet som »Finanstilsynets opdraggivere/overordnede blandt  

 ministerier, regeringsmedlemmer og øvrige politiske magthavere.«  

 Samtidig skrev klageren til direktør A, B-bank.
Klageren oplyste, at han var  

 aktionær i banken, og bad om direktørens råd om, hvorvidt han skulle beholde  

 sine aktier i banken.
Klageren henviste til bankens tilknytning til sagen og  

 anførte, at banken »indtil andet vides hypotetisk har mindre rene  

 linier.« Direktør A besvarede klagerens henvendelse den 3. marts 1995.
Ombudsmanden henviste i sit svar til klageren af 20. marts 1995 til, at  

 Finanstilsynet havde taget stilling til sagen.
Ombudsmanden bad derfor  

 klageren om i første omgang at henvende sig til Finanstilsynet.
Klageren  

 sendte ombudsmandens skrivelse til Finanstilsynet og vedlagde yderligere kopi  

 af sin skrivelse til ombudsmanden og af brevvekslingen med direktør A.
I en  

 påtegning bad klageren Finanstilsynet om en tilkendegivelse »med henblik  

 på, om jeg som samfundskritisk borger skal søge sagen fulgt op f. eks. ved  

 ombudsmandsinstitutionen, når tiden måtte være moden.« I den påklagede skrivelse af 16. august 1995 meddelte Finanstilsynet  

 klageren, at tilsynet som følge af sin tavshedspligt efter bank- og  

 sparekasselovens § 50 b var uberettiget til at videregive oplysninger, som  

 tilsynet måtte være i besiddelse af om den pågældende sag, til klageren.  

 Tilsynet informerede samtidig om lov nr. 356 af 8. juni 1995 om undersøgelse  

 af den færøske banksag.
I klageskrivelsen af 11. september 1995 indbragte klageren Finanstilsynets  

 afgørelse for ankenævnet »med præliminær anmodning om aktindsigt i  

 henhold til offentlighedsloven.« Klageren anførte til støtte herfor,  

 »at der må være en samfundsmæssig interesse i at få fuldt offentligt  

 kendskab til denne politisk ømtålelige sag.« Finanstilsynet har i en redegørelse for sagen af 11. oktober 1995  

 fastholdt den trufne afgørelse og bl.a. udtalt:
 »Finanstilsynets korrespondance med B-bank A/S er omfattet af  

 tilsynets tavshedspligt efter bank- og sparekasselovens § 50 b, stk. 1, jf.  

 offentlighedslovens § 14.
 Med hensyn til mulighed for aktindsigt som part i medfør af  

 forvaltningslovens § 9 bemærkes, at bank- og sparekasselovens § 50 b, stk. 5,  

 begrænser partsbegrebet således, at kun de pengeinstitutter, med hvilke der  

 føres tilsyn, anses som part i forhold til Finanstilsynet.
K er ikke part i forhold til Finanstilsynet, og Finanstilsynet er således  

 ikke berettiget til at videregive oplysninger, det måtte være i besiddelse  

 af, til K.« Finanstilsynets redegørelse har været forelagt for klageren, der har  

 tilkendegivet, at hans henvendelse alene er afledt af ombudsmandens svar af  

 20. marts 1995, og at sagen påny vil blive forelagt for ombudsmanden, når  

 ankenævnet har truffet afgørelse.
 Ankenævnet udtaler:
Bestemmelser om aktindsigt findes dels i lov om offentlighed i  

 forvaltningen, dels i forvaltningsloven.
Begge disse love er sat i kraft for  

 rigsmyndighedernes behandling af færøske sager ved kgl. anordning,  

 henholdsvis nr. 1145 og nr. 1144, begge af 22. december 1993.
Efter lov om offentlighed i forvaltningen § 4, stk. 1, har  

 »enhver« som udgangspunkt aktindsigt i en forvaltningsmyndigheds  

 dokumenter.
Denne aktindsigt er dog ifølge samme lovs § 14 begrænset af  

 særlige bestemmelser om tavshedspligt i den øvrige lovgivning.
En sådan  

 tavshedspligt gælder for Finanstilsynet, hvis ansatte efter bank- og  

 sparekasseloven (lovbekendtgørelse nr. 182 af 20. marts 1995) § 50 b, stk. 1,  

 er »forpligtede til at hemmeligholde, hvad de gennem deres virksomhed  

 bliver vidende om.« Bank- og sparekasseloven blev sat i kraft på  

 Færørene ved kgl. anordning nr. 246 af 3. maj 1993, for så vidt angår banker  

 med virkning fra den 1. juli 1993. Før bank- og sparekasselovens ikrafttræden  

 på Færøerne var henholdsvis bankloven (lovbekendtgørelse nr. 169 af 15. juni  

 1956) og sparekasseloven (lovbekendtgørelse nr. 8 af 15. januar 1960)  

 gældende på Færøerne.
Banklovens § 18, stk. 3, og sparekasselovens § 21, stk.  

 3, indeholder bestemmelser om tavshedspligt, der har samme hovedindhold som  

 den nugældende bank- og sparekasselovs § 50 b, stk. 1. Da der således til  

 stadighed har været en særlig tavshedpligt gældende, har klageren ikke krav  

 på aktindsigt efter lov om offentlighed i forvaltningen som følge af denne  

 lovs § 14.
De særlige regler om aktindsigt i forvaltningslovens kapitel 4 gælder kun  

 for den, der er part i sagen.
Klageren er ikke part i den omhandlede sag, jf.  

 bank- og sparekasselovens § 50 b, stk. 5, og har derfor ikke krav på  

 aktindsigt efter reglerne i forvaltningsloven.
 Da klageren således ikke har krav på aktindsigt, kan ankenævnet tiltræde,  

 at Finanstilsynet har afslået at give klageren de ønskede oplysninger.
 Ankenævnet stadfæster derfor den påklagede afgørelse.
