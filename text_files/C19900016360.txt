1. Indledning Ved lov nr. 403 af 13. juni 1990 om ændring af retsplejeloven er der som  

 § 115 b indsat en bestemmelse, der åbner mulighed for, at de myndigheder, som  

 deltager i et kriminalitetsforebyggende samarbejde, uden samtykke fra den  

 oplysningerne angår, kan videregive de personoplysninger, som man mener er  

 nødvendige for, at samarbejdet kan fungere.
 Retsplejelovens § 115 b har følgende formulering:
 »§ 115 b.  Politiet kan videregive oplysninger om  

 enkeltpersoners rent private forhold til andre myndigheder, hvis  

 videregivelsen må anses for nødvendig af hensyn til det  

 kriminalitetsforebyggende samarbejde.
 Stk. 2.  I samme omfang som nævnt i stk. 1 kan en  

 myndighed videregive oplysninger om enkeltpersoner til politiet og andre  

 myndigheder, som indgår i det kriminalitetsforebyggende samarbejde.  

 Oplysningerne må i forbindelse med det kriminalitetsforbyggende samarbejde  

 ikke videregives med henblik på efterforskning af straffesager.
 Stk. 3.  Inddrages selvejende institutioner, der løser  

 opgaver for det offentlige inden for social- og undervisningsområdet, i det  

 kriminalitetsforebyggende samarbejde, kan der i samme omfang som nævnt i stk.  

 1 og 2 udveksles oplysninger mellem myndighederne og institutionerne.
Stk. 4.  De myndigheder og institutioner der indgår i et  

 kriminalitetsforebyggende samarbejde, er ikke forpligtet til at videregive  

 oplysninger efter stk. 1-3.« I det følgende vil der blive redegjort for den nærmere anvendelse af den  

 nye bestemmelse og dens forhold til forvaltningslovens almindelige regler om  

 videregivelse af oplysninger.
Endvidere vil der blive redegjort for andre  

 videregivelsesregler, der kan være af betydning for myndighedernes  

 kriminalitetsforebyggende samarbejde.
2. Forvaltningslovens videregivelsesregler Oplysningernes karakter De almindelige regler om videregivelse af oplysninger fra en  

 forvaltningsmyndighed til en anden er fastsat i §§ 28-32 i forvaltningsloven  

 (lov nr. 571 af 19. december 1985). (Reglerne i lovens kapitel 8 er optaget  

 som bilag til denne vejledning).
 Bestemmelsen i forvaltningslovens § 28 bygger på en sondring mellem  

 oplysninger om enkeltpersoners rent private forhold (de meget følsomme  

 oplysninger), jf. § 28, stk. 1, og andre fortrolige oplysninger ( de  

 almindeligt fortrolige oplysninger), jf. § 28, stk. 3.
I forvaltningslovens § 28, stk. 1, er der en opregning af forskellige  

 typer af oplysninger, som skal behandles som særligt fortrolige.
Det drejer  

 sig om oplysninger om race, religion og hudfarve, om politiske,  

 foreningsmæssige, seksuelle og strafbare forhold samt oplysninger om  

 helbredsforhold, væsentlige sociale problemer og misbrug af nydelsesmidler.  

 Opregningen er ikke udtømmende, men angiver alene karakteren af de forhold,  

 der gør, at en oplysning må anses for at være om rent private forhold.
Ved  

 afgørelsen af, om en oplysning vedrører rent private forhold eller blot i  

 øvrigt skal behandles som fortrolig efter § 28, stk. 3, skal der lægges vægt  

 på, om oplysningen, på samme måde som i de oven for nævnte tilfælde, direkte  

 afslører særligt følsomme forhold i forbindelse med den pågældendes  

 privatliv.
Således vil f.eks. oplysninger om interne familieforhold, herunder om  

 separations- og skilsmisseforhandlinger, adoption og ulykkestilfælde i  

 almindelighed være af rent privat karakter.
Oplysning om økonomiske forhold,  

 uddannelses- og ansættelsesmæssige forhold og boligforhold vil derimod ikke i  

 almindelighed være af rent privat karakter.
Hvilke regler gælder for videregivelse Videregivelsesreglen i forvaltningslovens § 28 omfatter kun fortrolige  

 oplysninger.
Oplysninger, der ikke er omfattet af tavshedspligten efter  

 forvaltningslovens § 27, vil således frit kunne videregives fra en  

 forvaltningsmyndihed til en anden.
Det gælder bl.a. oplysninger, der, selv om  

 de angår bestemte personer, i forvejen er offentligt tilgængelige.
De almindeligt fortrolige oplysninger må efter forvaltningslovens §  

 28, stk. 3, videregives til en anden forvaltningsmyndighed, når det må  

 antages, at oplysningen vil være af væsentlig betydning for myndighedens  

 virksomhed eller for en afgørelse, som myndigheden skal træffe.
Det kræves  

 ikke, at den, oplysningen angår, giver samtykke til videregivelsen eller  

 underrettes herom.
 Er der således et sagligt behov for videregivelse af sådanne oplysninger,  

 f.eks. om uddannelsesmæssige forhold og boligforhold, er der ikke efter  

 forvaltningsloven noget til hinder for, at man i forbindelse med et  

 kriminalitetsforebyggende samarbejde videregiver oplysningerne til andre  

 myndigheder under en drøftelse af de forhold, der kan være årsagen til  

 børnenes eller de unges problemer.
 Skal der i forbindelse med det kriminalitetsforebyggende samarbejde  

 videregives oplysninger om enkeltpersoners rent private forhold,  

 følger det af bestemmelserne i forvaltningslovens § 28, stk. 1 og 2, at  

 sådanne oplysninger som udgangspunkt kun må videregives til en anden  

 forvaltningsmyndighed, når den, oplysningen angår, har givet samtykke hertil.  

 Det er disse regler om samtykke til videregivelse, der fraviges ved den  

 ovenfor nævnte bestemmelse i retsplejelovens § 115 b.
3. Videregivelse efter retsplejelovens § 115 b Det kriminalitetsforebyggende samarbejde omkring bestemte børn og unge  

 bygger på et princip om frivillighed.
Forældrene og den unge bør derfor som  

 hovedregel inddrages i løsningen af barnets eller den unges problemer, og det  

 bør sikres, at de er indforståede med myndighedernes samarbejde om sagen.
Uanset bestemmelsen i retsplejelovens § 115 b bør myndighederne derfor som  

 hovedregel sikre, at forældrene og den unge er indforståede med, at der, som  

 led i samarbejdet, udveksles de fornødne oplysninger om familiens forhold.  

 Dette gælder dog ikke, før myndighederne har fået konstateret, at der  

 foreligger et problem, der bør løses tværfagligt/tværsektorielt.
Dette gælder  

 heller ikke, såfremt forældrene som følge af særlige omstændigheder ikke kan  

 forventes at deltage i samarbejdet, men væsentlige hensyn til barnets tarv  

 taler for, at samarbejdet iværksættes.
Retsplejelovens § 115 b tænkes således som hovedregel anvendt i tilfælde,  

 hvor der, inden en konkret kriminalitetsforebyggende indsats påbegyndes, er  

 behov for, at myndighederne mere uformelt drøfter barnets eller den unges  

 forhold for i det hele taget at få klarlagt, om der er behov for en  

 tværfaglig kriminalpræventiv indsats.
Politiet kan i den forbindelse uden at  

 indlede en egentlig sagsbehandling, hvorunder der indhentes samtykke fra  

 forældrene m.v., give kommunens medarbejdere på skole- og socialområdet  

 oplysninger om, at man har visse problemer med bestemte unge eller en bestemt  

 gruppe af unge, som f.eks. begår mindre butikstyverier og hærværk.
Hvis de  

 pågældende unge ikke er kendt i den kommunale forvaltning, kan problemerne  

 måske løses med nogle generelle kriminalpræventive tiltag.
Er de pågældende  

 imidlertid også kendt i den kommunale forvaltning med hensyn til problemer i  

 hjemmet og i skolen, har forvaltningen en tilsvarende adgang til at give  

 politiet og de andre myndigheder og institutioner, som deltager i  

 samarbejdet, oplysninger, som kan belyse problemernes karakter og omfang.  

 Myndighederne kan herefter sammen vurdere, hvilke initiativer der vil være  

 mest hensigtsmæssige for at hjælpe de pågældende børn og unge ud af de  

 øjeblikkelige problemer omkring kriminalitet.
Bestemmelsen i § 115 b giver på  

 den måde myndighederne mulighed for at gennemføre sådanne indledende  

 drøftelser, uden at et samtykke fra de unge eller deres forældre til  

 videregivelse af oplysningerne er nødvendigt.
Når en foreløbig drøftelse har vist, at der er behov for et nærmere  

 samarbejde mellem myndighederne om løsningen af bestemte børn og unges  

 problemer for at hindre, at de kommer ud i yderligere kriminalitet, bør  

 forældrene og den unge inddrages i samarbejdet.
Det er i den forbindelse  

 vigtigt, at de forstår betydningen af, at de deltager i samarbejdet og giver  

 samtykke til en drøftelse af familiens forhold mellem myndighederne.
Hvis forældrene ønsker at medvirke, følger det af lovbemærkningerne til  

 retsplejelovens § 115 b, at der ikke stilles krav om et formelt skriftligt  

 samtykke, men at der, med den nye bestemmelse, åbnes op for et mere smidigt  

 og naturligt samarbejde mellem myndighederne og forældrene.
En mundtlig  

 tilkendegivelse over for kommunen eller politiet om, at man er indforstået  

 med, at myndighederne drøfter familiens problemer, vil herefter normalt være  

 tilstrækkelig.
 I de tilfælde, hvor der kun opnås samtykke fra den ene af forældrene  

 og/eller den unge, eller hvor den unge nægter at give samtykke, mens dette  

 opnås fra forældrene, må myndighederne foretage en konkret afvejning i den  

 enkelte sag for at afgøre, hvorvidt det er hensigtsmæssigt at fortsætte  

 samarbejdet uden det manglende samtykke.
I visse tilfælde må det erkendes, at forældre til børn, som i en ganske  

 ung alder kommer ind i kriminalitet, ikke kan overskue myndighedernes ønske  

 om og behov for at samarbejde om løsningen af barnets problemer.
Det kan  

 f.eks. skyldes, at forældrene er angste eller problemfornægtende og måske  

 nærer en dybtliggende mistillid til offentlige myndigheder.
Det kan også  

 skyldes, at forældrene befinder sig i en misbrugssituation, der gør dem ude  

 af stand til at varetage barnets tarv.
Om man i disse tilfælde alligevel skal  

 forsøge at få et samtykke fra forældrene, eller oplysningerne blot skal  

 videregives med hjemmel i retsplejelovens § 115 b, må afgøres i de enkelte  

 tilfælde på baggrund af myndighedernes kendskab til familien.
 Det er vigtigt at understrege, at retsplejelovens § 115 b kun kan anvendes  

 i de tilfælde, hvor det i forbindelse med det kriminalitetsforebyggende  

 samarbejde viser sig, at der er tale om børn og unge, der er alvorligt truede  

 af kriminalitet (uanset kriminalitetens art), og hvor hensynet til barnets  

 tarv taler for, at man undersøger forholdet nærmere med henblik på, at en  

 eller flere myndigheder i fællesskab løser de spørgsmål, der opstår.
Der har, i forbindelse med forberedelsen af lovforslaget, været lagt  

 betydelig vægt på, at videregivelsen af oplysninger, i forbindelse med det  

 kriminalitetsforebyggende samarbejde, ikke må skade myndighedernes  

 klientforhold.
Myndighederne er derfor efter bestemmelsen i § 115 b ikke  

 forpligtede til at udveksle oplysninger.
Hertil kommer, at der ikke er nogen begrænsning i kommunernes adgang til  

 på ethvert tidspunkt at rejse en sag om hjælpeforanstaltninger efter  

 bistandsloven og herefter benytte sig af adgangen til at iværksætte særlige  

 sociale støtteforanstaltninger uden for samarbejdet.
Dette kunne f.eks. være  

 tilfældet, hvis det kriminalitetsforebyggende samarbejde, på grundlag af de  

 foreløbige drøftelser eller senere, viser, at der er tale om børn og unge med  

 betydelige sociale problemer.
Det skal også understreges, at oplysninger i forbindelse med det  

 kriminalitetsforebyggende samarbejde ikke må videregives med henblik på  

 efterforskning af straffesager.
Det er udtrykkeligt bestemt i retsplejelovens  

 § 115 b, stk. 2, 2. pkt.
 Da der er tale om et tværfagligt samarbejde om faktisk  

 forvaltningsvirksomhed, er der i forarbejderne til loven lagt stor vægt på,  

 at der ikke er noget krav om, at de oplysninger, som myndighederne udveksler  

 i forbindelse med samarbejdet skal noteres ned eller på anden måde indgå i en  

 mere formel sagsbehandling.
4. Andre bestemmelser om videregivelse Ved siden af forvaltningslovens generelle bestemmelser om videregivelse  

 af oplysninger findes der regler i retsplejeloven og bistandsloven, der  

 medfører, at bl.a. politiet og skolevæsenet kan eller skal videregive  

 oplysninger til de sociale myndigheder.
Det følger således af retsplejelovens § 752, stk. 2, at politiet så vidt  

 muligt skal underrette de sociale myndigheder, inden der foretages afhøring  

 af en sigtet under 18 år, og sagen angår en straffelovsovertrædelse eller  

 anden alvorligere kriminalitet.
De sociale myndigheder skal også have adgang  

 til at overvære afhøringen.
Politiet vil derfor ikke være afskåret fra i den  

 forbindelse at underrette de sociale myndigheder om barnets eller den unges  

 alvorligere kriminalitet.
Bistandsloven indeholder i kapitel 5 regler om oplysningspligt over for de  

 sociale myndigheder.
Efter bistandslovens § 17 vil bl.a. politiet og  

 personalet på en skole eller institution efter en anmodning fra den, der  

 behandler en sag efter bistandsloven, være forpligtet til at videregive alle  

 de oplysninger, som er nødvendige for, at kommunen kan tage stilling til,  

 hvilke foranstaltninger der skal iværksættes efter bistandsloven.
Efter bistandslovens § 19 kan socialministeren fastsætte regler, hvorefter  

 personer, der udfører offentlig tjeneste, skal underrette de sociale  

 myndigheder, såfremt de får kendskab til, at en person skønnes at have behov  

 for social bistand.
Bemyndigelsen er udnyttet i bekendtgørelse nr. 889 af 11.  

 december 1986. I bekendtgørelsen er det fastsat, at personer, der udfører  

 offentlig tjeneste, skal underrette det sociale udvalg, når man bliver  

 bekendt med forhold for børn eller unge under 18 år, der må give formodning  

 om, at barnet eller den unge har behov for social bistand.  

 Underretningspligten foreligger, når barnet eller den unge har vanskeligheder  

 i forhold til sine daglige omgivelser, skolen eller samfundet, eller når  

 barnet eller den unge i øvrigt lever under utilfredsstillende forhold.
 Det følger endelig af bistandslovens § 20, at enhver, der får kendskab  

 til, at et barn under 18 år fra forældrenes eller andres side udsættes for  

 vanrøgt eller barnets sundhed eller udvikling er i fare, har pligt til at  

 underrette de sociale myndigheder.
Justitsministeriet, den 17. august 1990 P.
M.
V.
E.
B.
John Vogter Bilag Lov nr. 571 af 19. december 1985, Forvaltningsloven, §§ 27, 28, 29, 30, 31  

 og 32.
 Udeladt her, da den forefindes i Lovtidende og i Retsinformation.
