Beretning afgivet af Transportudvalget den 9. april 2013 Beretning om Forslag til folketingsbeslutning om skærpede sikkerhedsbestemmelser og indførelse af ny teknologi til sikring af asfalt- og vejarbejdere [af Henning Hyllested (EL) m.fl.]:
1. Udvalgsarbejdet Beslutningsforslaget blev fremsat den 17. december 2012 og var til 1. behandling den 7. februar 2013. Beslutningsforslaget blev efter 1. behandling henvist til behandling i Transportudvalget.
Møder Udvalget har behandlet beslutningsforslaget i 3 møder.
2. Politiske bemærkninger Et flertal i udvalget (S, RV, SF og EL) er af den opfattelse, at nogle bilisters alt for høje fart og uopmærksomhed forsat udgør en meget stor risiko for de asfalt- og vejarbejdere, der arbejder på og ved de danske veje med anlæg og vedligehold af vejene.
 Flertallet er enige om, at der snarest skal iværksættes initiativer, der skal dæmpe farten og skærpe opmærksomheden hos bilisterne, når de passerer en vejarbejdsplads.
Flertallet mener, at initiativerne, som er beskrevet i beslutningsforslag nr.
B 39, og hvoraf nogle allerede er iværksat, skal etableres på alle vejarbejdspladser, idet der tages højde for varigheden af den etablerede arbejdsplads.
 Der lægges særlig vægt på:
 Fartkontrol.
Mens det undersøges, hvordan der kan etableres ubemandet automatisk fartkontrol (ATK), anvendes den eksisterende ordning med ATK, som regeringen for nylig har besluttet at udvide ved at firedoble antallet af politiets ATK-biler.
Politiet vil derfor i første omgang  som en hurtig, billig og fleksibel løsning  få mulighed for fremover at øge fartkontrollen markant, også i forbindelse med vejarbejder.
Ved vejarbejde skal fartkontrol altid være ledsaget af tydelig skiltning om, at der kan foregå fartkontrol på stedet.
  Opstilling af mobile skilte med »Din fart«.
  Variable vejskilte, som kan lukkes ned ved arbejdstidsophør og arbejdspladsens »nedlæggelse«.
 Løbende tilsyn med afmærkning og skiltning samt tydelig skiltning med navn og telefonnummer på de ansvarlige for skiltningen.
Foretages af Vejdirektoratet og/eller arbejdstilsynet.
  Etablering af en sikkerhedsgruppe på hver arbejdsplads, bestående af en sjakbajs og en formand (arbejdsgiverrepræsentant).
 Uddannelse af asfalt- og vejarbejdere.
Krav om § 9-kursus til sjakbajs og formand.
  Krav om brug af uddannede asfalt- og vejarbejdere ved udbud.
Et mindretal i udvalget (V, DF og LA) er helt enig i sagens alvor og ønsker problemerne løst ved effektive og øgede hastighedskontroller samt kontroller, som tilser, at vejafmærkning og skiltning udføres korrekt og i overensstemmelse med bekendtgørelserne på området.
Mindretallet er også enig i variable hastighedsskilte, som kan ændres eller slukkes uden for arbejdstiden.
Mindretallet kan ikke tilslutte sig, at der skal bruges ressourcer på sikkerhedskurser, sikkerhedsgrupper eller krav om § 9-kurser til sjakbajser, og formænd.
Alle disse ressourcer er bedre anvendt ved at intensivere hastighedskontrollerne, når der arbejdes på strækningerne, og ved korrekt skiltning, som øger respekten for arbejdsstedet.
 P.u.v.
Benny Engelbrecht formand Bilag 1 Oversigt over bilag vedrørende B 39 Bilagsnr.
