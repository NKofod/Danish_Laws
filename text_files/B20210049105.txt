Bekendtgørelse om jagttegn1) I medfør af § 23, stk. 4, § 40, stk. 4, § 41, stk. 1, § 43, stk. 2, § 44, stk. 2, § 45, stk. 1, § 49, stk. 1-3 og 6, § 52 b, § 52 c, stk. 1, 2 og 4, § 53 og § 54, stk. 3, i lov om jagt og vildtforvaltning, jf. lovbekendtgørelse nr. 265 af 21. marts 2019, og efter forhandling med justitsministeren fastsættes:
Kapitel 1 Erhvervelse af jagttegn § 1. Jagttegn udstedes af Miljøstyrelsen.
Stk. 2. Jagttegn tilbydes årligt til de personer, der er optaget i Miljøstyrelsens register over jagttegnsberettigede (Jagttegnsregistret), og som har fast bopæl i Danmark.
Personer, der er optaget i registret, men som ikke har fast bopæl i Danmark, kan efter anmodning få tilbudt jagttegn.
 Stk. 3. Jagttegnsregistret omfatter personer, som har bestået jagtprøven eller inden for de seneste 10 år har løst jagttegn, jf. dog stk. 4 og 5 og § 3, stk. 3.
 Stk. 4. Personer, der ikke inden for de seneste 10 år har fået udstedt jagttegn, slettes af registret, jf. dog stk. 5.
 Stk. 5. Personer, der i medfør af § 2 får udstedt dansk jagttegn, optages kun som berettiget til jagttegn i det pågældende jagtår og slettes af registret ved udløbet af det jagtår, for hvilket jagttegnet er udstedt.
Stk. 6. Personer, der efter § 3, stk. 3, nr. 2, ikke længere har ret til at udøve jagt, slettes af Jagttegnsregistret.
Før ny optagelse i registret kan finde sted, skal jagtprøven bestås.
Tilsvarende skal haglskydeprøven, riffelprøven og buejagtprøven bestås, før påtegning herom kan påføres jagttegnet.
Stk. 7. Personer, der er optaget i Jagttegnsregistret, kan forlange at blive slettet af registret.
Anmodning om sletning skal ske skriftligt til Miljøstyrelsen.
 Stk. 8. Ved »sletning« forstås, at personen ikke længere er optaget i Jagttegnsregistret og dermed ikke er berettiget til at indløse jagttegn.
§ 2. Personer, der er bosat i udlandet, i Grønland eller på Færøerne kan efter ansøgning få udstedt dansk jagttegn og blive optaget i Jagttegnsregistret, hvis de pågældende er i besiddelse af gyldigt jagttegn eller lignende, der giver adgang til jagt i udlandet, i Grønland eller på Færøerne.
Ansøgning skal ske via hjemmesiden www.jagttegn.dk.
§ 3. Før Miljøstyrelsen kan udstede jagttegn, herunder erstatningsjagttegn, jf. § 4, stk. 9, skal der foreligge samtykke fra politiet hertil.
Ved Miljøstyrelsens anmodning om samtykke fra politiet oplyses jagttegnsaspirantens personnummer.
 Stk. 2. Sager om samtykke behandles af Politiets Administrative Center ved Midt- og Vestjyllands Politi.
 Stk. 3. Politiet meddeler Miljøstyrelsen:
 1) Om samtykket til udstedelse af jagttegn, herunder erstatningsjagttegn, enten nægtes eller tilbagekaldes.
 2) Personnummer på personer, der efter § 55, stk. 1, i lov om jagt og vildtforvaltning er frakendt retten til at besidde eller erhverve jagttegn, samt oplysning om for hvilket tidsrum frakendelsen er sket.
 Stk. 4. Politiets meddelelser efter stk. 3, nr. 1 og 2, registreres i »Mit jagttegn«.
§ 4. Miljøstyrelsen orienterer hvert år inden udgangen af marts de personer, der er optaget i Jagttegnsregistret om, hvordan de kan indløse jagttegn for det kommende jagtår.
Orienteringen, herunder om kravene om betaling af jagttegnsafgift og om indberetning af vildtudbytte, jf. kapitel 11, sker digitalt, medmindre den jagttegnsberettigede er fritaget for tilslutning til Offentlig Digital Post, jf. bekendtgørelse om fritagelse af fysiske personer fra tilslutning til Offentlig Digital Post m.v.
 Stk. 2. Jagttegnsafgiften udgør pr. jagtår 650 kr.
Stk. 3. Betaling af jagttegnsafgiften skal ske med betalingskort via »Mit jagttegn« på www.jagttegn.dk, ved betalingsservice eller ved anvendelse af en OCR-linje, som fremgår af »Mit jagttegn«, medmindre den jagttegnsberettigede er fritaget for tilslutning til Offentlig Digital Post, jf. bekendtgørelse om fritagelse af fysiske personer fra tilslutning til Offentlig Digital Post m.v.
For de i § 2 nævnte personer skal betaling ske med betalingskort via www.mst.dk.
 Stk. 4. Betaling med betalingskort eller ved anvendelse af OCR-linje kan først ske, når den jagttegnsberettigede har indberettet vildtudbytte, jf. dog § 51, stk. 3 og 4. Ved betaling på anden måde, jf. stk. 3, fremsender Miljøstyrelsen en påmindelse, hvis der ikke er foretaget vildtudbytteindretning 3 uger efter Miljøstyrelsens registrering af, at betaling for jagttegnsafgift er modtaget.
 Stk. 5. Miljøstyrelsen tilbagebetaler ikke jagttegnsafgift, jf. dog stk. 6.
 Stk. 6. Miljøstyrelsen tilbagebetaler jagttegnsafgift, hvis en jagttegnsberettiget person ikke har indberettet vildtudbytte senest 6 uger, efter at styrelsen har registreret, at den pågældende har betalt jagttegnsafgiften.
Stk. 7. Miljøstyrelsen fremsender fysisk jagttegn for det pågældende jagtår (1. april-31. marts) til jagttegnsløseren pr. brev, når styrelsen har registreret, at kravene om betaling af jagttegnsafgiften og indberetning af vildtudbytte for det foregående jagtår er opfyldt.
Jagttegnet kan efter jagttegns-løserens ønske udstedes digitalt som supplement til eller som erstatning for det fysiske jagttegn.
 Stk. 8. Jagttegnsløseren kan udskrive et midlertidigt jagttegn fra »Mit jagttegn«, som er gyldigt som jagttegn i højst 3 uger fra den dato, hvor Miljøstyrelsen har registreret, at der er betalt jagttegnsafgift og indberettet vildtudbytte, jf. dog stk. 7, og tidligst fra det pågældende jagtårs begyndelse (1. april).
Stk. 9. Hvis en jagttegnsindehaver mister sit jagttegn, kan den pågældende rekvirere et nyt via »Mit jagttegn«.
Nyt jagttegn kan ikke udstedes, før politiets samtykke foreligger, jf. § 3. Jagttegnsindehaveren kan udskrive et midlertidigt jagttegn fra »Mit jagttegn«, som er gyldigt som jagttegn i 3 uger fra den dato, hvor Miljøstyrelsen har registreret politiets samtykke til udstedelse af et nyt jagttegn til erstatning for det mistede.
 § 5. Jagttegnsindehaveren skal sikre sig, at jagttegnet indeholder følgende oplysninger:
 1) Indehaverens navn, jæger-ID og personnummer.
 2) Det jagtår, for hvilket det er udstedt.
 3) Påtegning om jagtformer, som indehaveren har ret til at udøve.
Kapitel 2 Jagtprøven § 6. Personer, der ikke er optaget i Jagttegnsregisteret, skal bestå jagtprøven for at kunne erhverve jagttegn og blive optaget i Jagttegnsregistret, jf. dog § 2.
 § 7. Formålet med jagtprøven er at sikre, at jagttegnsindehavere har fornødent kendskab til reglerne for udøvelsen af jagt i Danmark og en korrekt og sikker våbenhåndtering samt at understøtte, at jagttegnsindehavere har en grundlæggende forståelse for og viden om natur- og vildtforvaltning, herunder kendskab til de almindeligt forekommende vildtarter i Danmark.
Stk. 2. Jagtprøven skal navnlig sikre, at jagttegnsindehavere, der får tilladelse til at gå på jagt, har 1) kendskab til jagtlovgivningen, herunder til de bekendtgørelser, der er udstedt i medfør af lov om jagt og vildtforvaltning, og i særdeleshed kendskab til, hvilke vildtarter, der må jages, til reglerne om imødegåelse af vildtskader samt til lovlige jagtformer og -redskaber, 2) en grundlæggende forståelse for sammenhængen mellem jagt og vildtforvaltning, 3) en grundig forståelse for vildtets krav til levesteder, jagtens biologiske grundlag samt natur- og vildtpleje, 4) sikkerhed i at kunne artsbestemme vildtet i felten, herunder også udvalgte ikke-jagtbare arter, 5) forståelse for betydningen af skudafstande, kunne afstandsbedømme korrekt og kunne udvise sikker våbenhåndtering i praksis, 6) viden om og udviser sikker våbenhåndtering med glatløbet haglgevær, 7) kendskab til relevante våben og ammunitionstyper, 8) kendskab til vildthåndtering i praksis, herunder opbrækning af nedlagt vildt, med henblik på at sikre god fødevarehygiejne, 9) bevidsthed om jagtetik og -etikette, samt jægerens ansvar over for andre naturbrugere m.v., 10) kendskab til anskydningsforebyggelse, 11) kendskab til forskellige jagthunderacers anvendelsesområder, og 12) kendskab til effektiv jagtteknik og -ledelse i praksis, således at jagttegnsindehavere kan planlægge og afvikle en effektiv og sikker jagt på forskellige vildtarter.
 § 8. Personer med fast bopæl i Danmark kan via »Mit jagttegn« tilmelde sig jagtprøven, når følgende betingelser er opfyldt:
 1) Aspiranten er tilmeldt og har gennemført et obligatorisk jagttegnskursus, jf. § 15, og dette sammen med aspirantens personnummer er indberettet til Miljøstyrelsen, jf. § 15, stk. 2.
 2) Aspiranten er over 16 år eller fylder 16 år i det pågældende kalenderår.
 3) Aspiranten har betalt et gebyr på 310 kr., jf. dog stk. 3.
Stk. 2. Betaling skal ske med betalingskort via »Mit jagttegn« eller ved anvendelse af en OCR-linje, som fremgår af »Mit jagttegn«.
Når betaling er foretaget, er tilmeldingen bindende, jf. dog § 9, stk. 3.
 Stk. 3. For aflæggelse af prøve efter § 42, stk. 2, 1. pkt., i lov om jagt og vildtforvaltning betales ikke gebyr.
§ 9. Miljøstyrelsen beslutter, hvor og hvornår der afholdes jagtprøver.
En aspirant, der opfylder betingelserne for tilmelding til jagtprøven, kan via »Mit jagttegn« vælge tid og sted for den pågældendes aflæggelse af jagtprøven.
 Stk. 2. Tilmelding til jagtprøve skal ske senest 3 dage inden prøvens afholdelse kl. 12.
Stk. 3. En aspirant, der er forhindret i at møde, skal melde afbud til prøven via »Mit jagttegn« senest 4 dage før prøvens afholdelse.
Manglende rettidig afmelding indebærer, at aspiranten bruger et prøveforsøg, jf. § 10, stk. 2, og at der skal betales nyt gebyr, jf. § 8, stk. 1, nr. 3, ved tilmelding til en ny prøve.
 Stk. 4. En aspirant, der rettidigt melder afbud, jf. stk. 3, kan på ny via »Mit jagttegn« vælge tid og sted for aflæggelse af jagtprøve.
Jagtprøvens aflæggelse § 10. Jagtprøven omfatter en skriftlig og en praktisk prøve.
For at bestå jagtprøven kræves, at aspiranten har bestået såvel den skriftlige som den praktiske prøve.
Den skriftlige prøve skal være bestået, inden den praktiske prøve aflægges.
Stk. 2. En aspirant kan aflægge op til 3 jagtprøver, dvs. højst 3 skriftlige og 3 praktiske prøver, inden for 18 måneder fra datoen, hvor jagttegnskursuslæreren har indberettet, at aspiranten har gennemført det obligatoriske jagttegnskursus.
Hvis aspiranten ikke består jagtprøven, herunder en del heraf, i 3 forsøg eller inden for de 18 måneder, kan ny jagtprøve først aflægges, når aspiranten på ny har gennemført det obligatoriske jagttegnsskursus og tilmeldt sig jagtprøven efter reglerne i § 8.
Stk. 3. Personer, der den dag, hvor jagtprøven aflægges, ikke er fyldt 18 år, kan kun aflægge prøven, såfremt der ved prøven forevises skriftligt samtykke fra forældremyndighedens indehaver(e) til, at den aflægges, samt til, at jagttegn erhverves, hvis den bestås.
Formularen til skriftligt samtykke findes på »Mit jagttegn«.
§ 11. Jagtprøven administreres af Miljøstyrelsen.
Jagtprøven aflægges for en prøvesagkyndig, der er beskikket af Miljøstyrelsen.
Stk. 2. Den skriftlige prøve aflægges holdvis.
Naturstyrelsen står for jagtprøvens afholdelse og søger at afpasse holdstørrelsen, således at den samlede prøves varighed ikke overstiger 3 timer.
 Stk. 3. Inden prøven aflægges, skal den enkelte aspirant forevise fotolegitimation med den pågældendes personnummer for den prøvesagkyndige.
 Stk. 4. Den praktiske prøve aflægger aspiranterne enkeltvis.
 Stk. 5. Aspiranterne må ikke medbringe hjælpemidler, herunder mobiltelefon, ved prøven.
Den skriftlige prøve § 12. Ved den skriftlige prøve stilles spørgsmål, der skal belyse aspirantens kompetencer, jf. § 7. Emner m.v., der indgår i spørgsmålene ved den skriftlige prøve fremgår af Miljøstyrelsens »Retningslinjer for spørgsmål, der stilles i den skriftlige del af jagtprøven« på Miljøstyrelsens hjemmeside.
 Stk. 2. Spørgsmålene udformes, således at hvert spørgsmål skal besvares ved afkrydsning.
Stk. 3. Den skriftlige prøve består af 40 spørgsmål, som skal besvares på højst 30 minutter.
For at bestå prøven må højst 10 pct. af spørgsmålene være besvaret forkert.
 Stk. 4. Umiddelbart efter den skriftlige prøves afslutning meddeler den prøvesagkyndige de enkelte aspiranter, om denne del af jagtprøven er bestået.
 Stk. 5. Miljøstyrelsen kan beslutte, at den skriftlige prøve afholdes helt eller delvist digitalt.
Den praktiske prøve § 13. Den praktiske prøve omfatter 1) våbenbehandling med glatløbede haglvåben under færdsel i terræn og i forbindelse med skudafgivelse, og 2) bedømmelse af afstanden til vildtfigurer.
 Stk. 2. Den praktiske prøve skal aflægges på en skydebane godkendt i henhold til bekendtgørelsen om skydebaners indretning, anlæggelse og anvendelse.
Stk. 3. For at bestå den praktiske prøve kræves, at aspiranten udviser en efter den prøvesagkyndiges skøn forsvarlig og korrekt behandling af våbnet.
Ved afstandsbedømmelsen, jf. stk. 1, nr. 2, skal aspiranten korrekt vurdere, om skudafstanden til mindst 5 ud af 6 vildtfigurer er forsvarlig.
Aspiranten skal gennemføre afstandsvurderingen inden for højst 5 sekunder fra den prøvesagkyndiges udpegning af den pågældende vildtfigur.
Stk. 4. Den prøvesagkyndige kan fritage fysisk handicappede aspiranter for den del af den praktiske prøve, der er vedrører våbenbehandling med glatløbede haglvåben under færdsel i terræn, mod at der i stedet overhøres mundtligt i den del af prøven.
Spørgsmålene skal omhandle færdsel med glatløbet haglgeværvåben under samme terrænforhold, som de øvrige aspiranter afprøves under.
 Stk. 5. Den prøvesagkyndige skal indstille afviklingen af den praktiske prøve, hvis det er klart, at aspiranten efter de regler, der er nævnt i stk. 3 og 4, ikke kan bestå prøven.
Efter jagtprøvens aflæggelse § 14. Umiddelbart efter den praktiske prøves afslutning meddeler den prøvesagkyndige de enkelte aspiranter, om jagtprøven er bestået.
 Stk. 2. Aspiranter, der ikke består jagtprøven eller en del heraf, kan tilmelde sig en ny prøve ved betaling af det gebyr, der fremgår af § 8, stk. 1, nr. 3, og i øvrigt følge fremgangsmåden og kravene i §§ 9-14 for den del af prøven, som ikke er bestået, jf. dog stk. 3.
 Stk. 3. Hvis den skriftlige prøve ikke bestås, kan aspiranten tidligst aflægge en ny jagtprøve 14 dage efter afholdelsen af den prøve, der ikke er bestået.
Kapitel 3 Obligatorisk jagttegnskursus § 15. Det er obligatorisk for aspiranter, der vil tilmelde sig og aflægge jagtprøve efter reglerne i kapitel 2, forinden at gennemføre et jagttegnskursus.
Det obligatoriske jagttegnskursus skal indeholde undervisning i de emner, der fremgår af § 16, og af Miljøstyrelsens »Retningslinjer for spørgsmål, der stilles i den skriftlige del af jagtprøven« på Miljøstyrelsens hjemmeside.
Stk. 2. Den jagttegnskursuslærer, jf. § 45, som forestår undervisningen af aspiranten, skal indberette kursustilmeldingen til Miljøstyrelsen.
Indberetningen skal ske digitalt via »Jagtportalen« på www.jagttegn.dk og giver aspiranten adgang til »Mit jagttegn«.
Hvis jagttegnskursuslæreren ikke senest 1 år efter indberetningen har indberettet, at aspiranten har gennemført det obligatoriske jagttegnskursus, jf. stk. 3, sletter Miljøstyrelsen indberetningen.
Stk. 3. Når aspiranten har gennemført det obligatoriske jagttegnskursus, skal jagttegnskursuslæreren indberette dette til Miljøstyrelsen.
Indberetningen skal ske digitalt via »Jagtportalen« og vil fremgå af »Mit jagttegn«.
Indberetningen skal ske senest 7 dage før det ønskede prøvetidspunkt efter § 9, stk. 1.
§ 16. Formålet med det obligatoriske jagttegnskursus er at sikre, at aspiranterne efter endt kursus har et bredt kendskab til jægerhåndværket og har en forståelse for jagten og vildtet.
Desuden er formålet, at aspiranterne kan håndtere et jagtvåben på en sikkerhedsmæssig forsvarlig måde i alle situationer, herunder ved træning og under jagt, og har den fornødne teoretiske viden om skudafgivelse i forbindelse med jagt.
Stk. 2. Det obligatoriske jagtkursus består af en teoretisk del og en praktisk del.
Det obligatoriske jagttegnskursus skal navnlig sikre, at aspiranterne 1) har teoretisk viden om, hvordan man laver bestands- og terrænpleje, 2) lærer i teori, hvordan man rammer med sit våben, herunder hvordan man tilpasser og indskyder våben, 3) lærer i teori demonstration af haglskud på forskellige afstande, herunder prøveskydning, 4) har teoretisk kendskab til, hvordan man håndterer nedlagt og anskudt vildt, 5) har viden om teorien bag de emner, der er nærmere beskrevet i »Retningslinjer for spørgsmål, der stilles i den skriftlige del af jagtprøven« pkt. 1.2 om vildtforvaltning, pkt. 1.3 om jagtvåben og ammunition, pkt. 1.5 om håndtering af nedlagt vildt, pkt. 1.6 om jagtetik og -etikette og pkt. 1.8 om skudafgivelse med riffel og haglgevær (hvordan lærer man at ramme), der findes på Miljøstyrelsens hjemmeside, og 6) har teoretisk og praktisk viden om sikker våbenbetjening, herunder ved færdsel i terræn, korrekt skydeteknik, herunder afgivelse af skud til mindst 50 lerduer i forskellige retninger, afstandsbedømmelse til vildtfigurer.
Stk. 3. Den teoretiske del af det obligatoriske jagttegnskursus skal foregå ved fysisk fremmøde over minimum 2 dage og være på minimum 5 lektioner à 45 minutter pr. dag.
Skydningen i den praktiske del af det obligatoriske jagttegnskursus skal foregå på en skydebane godkendt i henhold til bekendtgørelse om skydebaners indretning, anlæggelse og anvendelse.
Den praktiske del af det obligatoriske jagttegnskursus skal foregå over minimum 2 dage med minimum 5 lektioner à 45 minutter pr. dag.
Aspiranten skal have geværet fysisk i hænde i flere omgange begge dage.
Det samlede obligatoriske jagttegnskursus skal således indeholde teoretisk og praktisk undervisning over i alt mindst 4 dage.
Der er ikke noget til hinder for at sprede undervisningen over flere dage end det angivne minimum og dermed have et mindre antal lektioner pr. undervisningsdag.
Den teoretiske del af kurset kan foregå på hold, mens selve våbenhåndteringen kræver individuel undervisning.
Stk. 4. Den enkelte jagttegnskursuslærer skal forud for undervisningens start udarbejde en lektionsplan for den samlede undervisning, aspiranterne modtager på det obligatoriske jagttegnskursus.
Jagttegnskursuslæreren skal efter kursets afholdelse på anmodning fra Miljøstyrelsen kunne fremvise en deltagerliste for de enkelte lektioner, således at det kan dokumenteres, at de aspiranter, der indberettes af jagttegnskursuslæreren, har gennemført det obligatoriske jagttegnskursus, jf. § 15, stk. 3.
Kapitel 4 Haglskydeprøven og påtegning om tilladelse til jagt med haglgevær § 17. Jagt og regulering med glatløbet haglgevær må, jf. dog stk. 3, kun udøves af personer, der 1) har bestået haglskydeprøven efter reglerne i dette kapitel, og som har påtegning på jagttegnet om tilladelse til jagt med glatløbet haglgevær, eller 2) uden at bestå haglskydeprøven har opnået påtegning om tilladelse til jagt med glatløbet haglgevær på jagttegnet i henhold til tidligere gældende regler.
 Stk. 2. Haglskydeprøven kan kun aflægges af personer, der er jagttegnsberettigede, jf. kapitel 1, og fyldt 16 år.
Stk. 3. Personer, der er bosat i udlandet, i Grønland eller på Færøerne, og som kan dokumentere at have tilladelse fra den relevante nationale myndighed til at udøve jagt med glatløbet haglgevær i udlandet, i Grønland eller på Færøerne, kan ved udstedelse af dansk jagttegn, jf. § 2, på begæring få påtegning på jagttegnet om tilladelse til jagt med glatløbet haglgevær.
Miljøstyrelsen kan betinge påtegningen af, at den pågældende aflægger og består haglskydeprøven efter reglerne i dette kapitel.
 Stk. 4. Jagt og regulering med luftgevær og våben med randtænding må kun udøves af personer, der lever op til betingelserne i stk. 1 eller i § 24, stk. 1, jf. § 24, stk. 5.
 § 18. Meddelelse om tid og sted for haglskydeprøvernes afholdelse annonceres på »Mit jagttegn«.
 Stk. 2. Tilmelding til haglskydeprøve skal ske digitalt på »Mit jagttegn«.
Stk. 3. Inden tilmelding til haglskydeprøven skal der til Miljøstyrelsen betales et prøvegebyr på 200 kr.
Betaling skal ske med betalingskort via »Mit jagttegn« eller ved anvendelse af en OCR-linje, som fremgår af »Mit jagttegn«.
 Stk. 4. Tilmelding skal ske senest 3 dage inden prøvens afholdelse kl. 12.
Haglskydeprøvens afholdelse og indhold § 19. Haglskydeprøven administreres af Miljøstyrelsen, som kan henlægge opgaven med afholdelse af haglskydeprøven til private organisationer.
Haglskydeprøven aflægges for en prøvesagkyndig, der er godkendt af Miljøstyrelsen.
§ 20. Aspiranter, der er forhindret i at møde til haglskydeprøven, skal melde afbud til prøven via »Mit jagttegn« senest 4 dage før haglprøvens afholdelse.
Sker afmelding ikke rettidigt, skal der ved tilmelding til en ny prøve betales nyt gebyr.
 Stk. 2. Inden prøven aflægges, skal den enkelte aspirant for den prøvesagkyndige forevise gyldigt jagttegn samt fotolegitimation med angivelse af personnummer.
§ 21. Haglskydeprøven skal aflægges på en skydebane godkendt i henhold til bekendtgørelse om skydebaners indretning, anlæggelse og anvendelse.
Aspiranten skal medbringe det glatløbede haglvåben, der ønskes aflagt prøve med og den fornødne ammunition.
Ammunitionen skal være flugtskydningsammunition, dvs. patroner med haglstørrelse 7-9 og en haglladning på maksimalt 28 g.
§ 22. For at bestå haglskydeprøven skal aspiranten afgive skud til 6 højreduer, 6 venstreduer og 6 bagduer, dog således at kategorien afsluttes, når 2 duer i hver kategori er ramt.
Der må maksimalt anvendes 18 patroner til prøven.
For at bestå haglskydeprøven skal 2 duer i hver kategori være ramt.
 Stk. 2. Den prøvesagkyndige afgør, hvorvidt kravene i stk. 1, for bestået prøve er opfyldt.
 Stk. 3. Hvis aspiranten under prøvens aflæggelse efter den prøvesagkyndiges skøn ikke udviser forsvarlig og korrekt behandling af våbnet, skal den prøvesagkyndige indstille prøven med det resultat, at den ikke er bestået.
 Stk. 4. Den prøvesagkyndige udsteder et prøvebevis, såfremt aspiranten har aflagt haglskydeprøve, og den er bestået.
Efter haglskydeprøvens aflæggelse § 23. Bevis for bestået haglskydeprøve er i den resterende del af det jagtår, hvor prøven er bestået, sidestillet med den påtegning, der er nævnt i stk. 4, såfremt det medbringes sammen med jagttegnet i forbindelse med udøvelse af hagljagt.
 Stk. 2. Såfremt haglskydeprøven ikke bestås, kan fornyet aflæggelse af prøven først ske, når betaling af nyt prøvegebyr og tilmelding via »Mit jagttegn« er sket, jf. § 18. Aspiranten kan kun aflægge én haglskydeprøve på samme prøvedag.
 Stk. 3. Den, der afholder haglskydeprøven, jf. § 19, meddeler digitalt Miljøstyrelsen resultatet af de afholdte haglskydeprøver.
 Stk. 4. Når Miljøstyrelsen har modtaget meddelelse om bestået haglskydeprøve, jf. stk. 3, giver styrelsen påtegning på jagttegnet for kommende jagtår om tilladelse til jagt med glatløbet haglgevær.
Kapitel 5 Riffelprøve og påtegning om tilladelse til jagt med jagtriffel § 24. Jagt og regulering med jagtriffel må, jf. dog stk. 3, kun udøves af personer, der 1) har bestået riffelprøven efter reglerne i dette kapitel, og som har påtegning på jagttegnet om tilladelse til jagt med jagtriffel eller 2) uden at bestå riffelprøven har opnået påtegning om tilladelse til riffeljagt på jagttegnet i henhold til tidligere gældende regler.
 Stk. 2. Riffelprøven kan kun aflægges af personer, der er jagttegnsberettigede, jf. kapitel 1, er fyldt 16 år og har gennemført et riffelskydeforløb, jf. kapitel 6.
Stk. 3. Personer, der er bosat i udlandet, i Grønland eller på Færøerne, og som kan dokumentere at have tilladelse fra den relevante nationale myndighed til at udøve jagt med jagtriffel i udlandet, i Grønland eller på Færøerne, kan ved udstedelse af dansk jagttegn, jf. § 2, på begæring få påtegning på jagttegnet om tilladelse til jagt med jagtriffel.
Miljøstyrelsen kan betinge påtegningen af, at den pågældende aflægger og består riffelprøven efter reglerne i dette kapitel.
 Stk. 4. Ved jagtriffel forstås i denne bekendtgørelse et riflet våben med centraltænding, der, jf. bekendtgørelse om våben og ammunition der må anvendes til jagt m.v., lovligt kan anvendes til jagt og regulering.
 Stk. 5. Jagt og regulering med luftgevær og våben med randtænding må kun udøves af personer, der lever op til betingelserne i stk. 1 eller i § 17, stk. 1, jf. § 17, stk. 4.
 § 25. Meddelelse om tid og sted for riffelprøvernes afholdelse annonceres på »Mit jagttegn«.
 Stk. 2. Tilmelding til riffelprøve skal ske digitalt på »Mit jagttegn«.
Stk. 3. Inden tilmelding til riffelprøven skal der til Miljøstyrelsen betales et prøvegebyr på 135 kr.
Betaling skal ske med betalingskort via »Mit jagttegn« eller ved anvendelse af en OCR-linje, som fremgår af »Mit jagttegn«.
 Stk. 4. Tilmelding skal ske senest 3 dage inden prøvens afholdelse kl. 12.
Riffelprøvens afholdelse og indhold § 26. Riffelprøven administreres af Miljøstyrelsen, som kan henlægge opgaven med afholdelse af riffelprøven til private organisationer.
Riffelprøven aflægges for en prøvesagkyndig, der er godkendt af Miljøstyrelsen.
§ 27. Aspiranter, der er forhindret i at møde til riffelprøven, skal melde afbud til prøven via »Mit jagttegn« senest 4 dage før prøvens afholdelse.
Sker afmelding ikke rettidigt, skal der ved tilmelding til en ny prøve betales nyt gebyr.
 Stk. 2. Inden prøven aflægges, skal den enkelte aspirant for den prøvesagkyndige forevise gyldigt jagttegn, gyldig våbentilladelse til det våben, som prøven ønskes aflagt med, dokumentation for gennemført skydeforløb, jf. § 31, samt fotolegitimation med angivelse af personnummer.
§ 28. Riffelprøven skal aflægges på en skydebane godkendt i henhold til bekendtgørelse om skydebaners indretning, anlæggelse og anvendelse.
Riffelprøven skal aflægges med et våben og en ammunition, som opfylder kravene til jagt på råvildt, for så vidt angår kuglevægt og anslagsenergi, jf. bekendtgørelse om våben og ammunition der må anvendes til jagt m.v.
 Stk. 2. Aspiranten skal medbringe det våben, som prøven ønskes aflagt med, samt den fornødne ammunition og våbentilladelse hertil.
 § 29. For at bestå riffelprøven skal aspiranten i fri skydestilling i løbet af højst 5 minutter fra en afstand af 100 m placere 5 ud af 6 skud inden for en cirkel med en diameter på 20 cm.
 Stk. 2. I forbindelse med skudafgivelsen i henhold til stk. 1, må der alene anvendes lovlige sigtemidler, der er monteret på riflen og lovlige til jagt, og jagtrelevante hjælpemidler, der kan medbringes og anvendes under praktisk jagt, herunder skydestok og jagtstol.
 Stk. 3. Den prøvesagkyndige afgør, hvorvidt kravene i stk. 1 og 2, for bestået prøve er opfyldt.
 Stk. 4. Hvis aspiranten under prøvens aflæggelse efter den prøvesagkyndiges skøn ikke udviser forsvarlig og korrekt behandling våbnet skal den prøvesagkyndige indstille prøven med det resultat, at den ikke er bestået.
 Stk. 5. Den prøvesagkyndige udsteder et prøvebevis, såfremt aspiranten har aflagt riffelprøve, og den er bestået.
Efter riffelprøvens aflæggelse § 30. Bevis for bestået riffelprøve er i den resterende del af det jagtår, hvor prøven er bestået, sidestillet med den påtegning, der er nævnt i stk. 4, såfremt det medbringes sammen med jagttegnet i forbindelse med udøvelse af riffeljagt.
 Stk. 2. Såfremt riffelprøven ikke bestås, kan fornyet aflæggelse af prøven først ske, når betaling af nyt prøvegebyr og tilmelding via »Mit jagttegn« er sket, jf. § 25. Aspiranten kan kun aflægge én riffelprøve på samme prøvedag.
 Stk. 3. Den, der afholder riffelprøven, jf. § 26, meddeler digitalt Miljøstyrelsen resultatet af de afholdte riffelprøver.
 Stk. 4. Når Miljøstyrelsen har modtaget meddelelse om bestået riffelprøve, jf. stk. 3, giver styrelsen påtegning på jagttegnet for kommende jagtår om tilladelse til jagt med jagtriffel.
Kapitel 6 Obligatorisk riffelskydeforløb § 31. Gennemførelse af obligatorisk riffelskydeforløb, jf. § 32, er en betingelse første gang aspiranten aflægger riffelprøven.
Det obligatoriske riffelskydeforløb skal forestås af en af Miljøstyrelsen godkendt riffelinstruktør, jf. § 47. Aspiranten kan via »Mit jagttegn« hente en formular om det obligatoriske riffelskydeforløb.
For at tjene som dokumentation, jf. § 27, stk. 2, skal formularen være underskrevet af den riffelinstruktør, der har forestået det obligatoriske riffelskydeforløb.
 § 32. Formålet med det obligatoriske riffelskydeforløb er at sikre, at aspiranterne efter endt forløb inden for jagtrelevant riffelskydning skal opnå viden om egne færdigheder og begrænsninger og få kendskab til træningsmuligheder for dygtiggørelse.
 Stk. 2. Riffelskydeforløbet skal foregå ved fysisk fremmøde på en skydebane godkendt i henhold til bekendtgørelse om skydebaners indretning, anlæggelse og anvendelse, under instruktion af en riffelinstruktør.
Stk. 3. Riffelskydeforløbet skal aflægges med et våben og en ammunition, som opfylder kravene til jagt på råvildt, for så vidt angår kuglevægt og anslagsenergi, jf. bekendtgørelse om våben og ammunition der må anvendes til jagt m.v.
Aspiranten skal medbringe det våben, som forløbet ønskes aflagt med, samt den fornødne ammunition og våbentilladelse hertil.
 Stk. 4. Der skal som minimum afgives 5 skud fra hver af følgende jagtrelevante skydestillinger:
 1) Stående skydestilling med anlæg.
 2) Stående skydestilling uden anlæg.
 3) Siddende og/eller knælende skydestilling med anlæg.
 4) Siddende og/eller knælende skydestilling uden anlæg.
 5) Siddende på stol med anlæg.
Stk. 5. Ved skydeforløbet, jf. stk. 4, må der anvendes jagtrelevante anlæg, som enten medbringes af aspiranten selv, eller som stilles til rådighed af skydebanen.
Der skydes til Danmarks Jægerforbunds bukkeskive på en afstand af 100 meter.
Der er ingen krav om, at aspiranten skal ramme målet.
Riffelinstruktøren kan instruere aspiranten i indtagelse af en for aspiranten stabil jagtrelevant skydestilling.
 Stk. 6. Riffelinstruktøren kan fritage fysisk handicappede aspiranter for et eller flere af i de stk. 4, nævnte skydestillinger, hvis aspiranten på grund af det fysiske handicap ikke kan udføre skydestillingen.
Kapitel 7 Buejagtprøven og påtegning om tilladelse til buejagt § 33. Jagt og regulering med bue må kun udøves af personer, der har bestået buejagtprøven efter reglerne i dette kapitel, og som har påtegning på jagttegnet om tilladelse til buejagt, jf. dog stk. 3.
 Stk. 2. Buejagtprøven kan kun aflægges af personer, der er jagttegnsberettigede, jf. kapitel 1, er fyldt 16 år og har gennemført buejagtkursus, jf. § 44.
Stk. 3. Personer, der er bosat i udlandet, i Grønland eller på Færøerne, og som kan dokumentere at have tilladelse fra den relevante nationale myndighed til at udøve jagt med bue i udlandet, i Grønland eller på Færøerne, kan ved udstedelse af dansk jagttegn, jf. § 2, på begæring få påtegning på jagttegnet om tilladelse til jagt med bue.
Miljøstyrelsen kan betinge påtegningen af, at den pågældende aflægger og består buejagtprøven.
 § 34. Aspiranter kan tilmelde sig buejagtprøven, når følgende betingelser er opfyldt:
 1) Aspiranten er tilmeldt det buejagtkursus, der er nævnt i § 44, og dette sammen med aspirantens personnummer og den buetype (langbue, compoundbue eller recurvebue), som prøven skal aflægges med, er indberettet til Miljøstyrelsen, jf. § 44, stk. 2.
 2) Aspiranten har betalt et gebyr på 540 kr., jf. stk. 2.
Stk. 2. Betaling skal ske med betalingskort via »Mit jagttegn« eller ved anvendelse af en OCR-linje, som fremgår af »Mit jagttegn«.
Når betaling er foretaget, er tilmeldingen bindende, jf. dog § 35, stk. 3. Gebyret dækker én skriftlig prøve samt op til 2 skydninger under den praktiske prøve den samme dag.
Samtidig med betalingen skal aspiranten oplyse, hvilken buetype prøven aflægges med.
 § 35. Aspiranter, der opfylder betingelserne for tilmelding til buejagtprøven, kan via »Mit jagttegn« vælge tid og sted for aflæggelse af buejagtprøve.
 Stk. 2. Tilmelding til buejagtprøve skal ske senest 3 dage inden prøvens afholdelse kl. 12.
Stk. 3. Aspiranter, der er forhindret i at møde, skal melde afbud til prøven via »Mit jagttegn« senest 4 dage før prøvens afholdelse.
Manglende rettidig afmelding indebærer, at aspiranten bruger et prøveforsøg, jf. § 38, stk. 2, og at der skal betales nyt gebyr, jf. § 34, stk. 1, nr. 2, ved tilmelding til en ny prøve.
 Stk. 4. Aspiranter, der rettidigt melder afbud, kan på »Mit jagttegn« vælge tid og sted for aflæggelse af buejagtprøve.
Buejagtprøvens afholdelse og indhold § 36. Buejagtprøveordningen administreres af Miljøstyrelsen.
Buejagtprøven aflægges for en prøvesagkyndig, der er beskikket af Miljøstyrelsen.
Naturstyrelsen står for buejagtprøvens afholdelse.
 § 37. Inden prøven aflægges, skal den enkelte aspirant for den prøvesagkyndige forevise gyldigt dansk jagttegn og fotolegitimation med angivelse af personnummer.
§ 38. Buejagtprøven omfatter en skriftlig og en praktisk prøve.
For at bestå prøven kræves, at aspiranten har bestået såvel den skriftlige som den praktiske prøve.
Den skriftlige prøve skal være bestået, inden den praktiske prøve aflægges.
Stk. 2. En aspirant kan aflægge op til 3 buejagtprøver, dvs. højst 3 skriftlige og 3 praktiske prøver, inden for 18 måneder fra datoen, hvor buejagtkursuslæreren har indberettet, at aspiranten har gennemført buejagtkurset.
Hvis aspiranten ikke består buejagtprøven, herunder en del heraf, i 3 forsøg eller inden for de 18 måneder, kan ny buejagtprøve først aflægges, når aspiranten på ny har gennemført buejagtkurset og tilmeldt sig prøven efter reglerne i §§ 34 og 35.
§ 39. Den skriftlige prøve aflægges holdvis.
Den praktiske prøve aflægger aspiranterne enkeltvis.
 Stk. 2. Aspiranten medbringer den bue og de pile, som prøven ønskes aflagt med.
 Stk. 3. Buejagtprøven skal aflægges med en bue og en pil, som opfylder kravene til jagt med bue på råvildt, jf. bekendtgørelse om våben og ammunition der må anvendes til jagt m.v., eller med en træningsindsats som opfylder kravene til jagtodden ved jagt på råvildt for så vidt angår anslagsenergi og pilevægt.
 Stk. 4. Aspiranten må ikke medbringe hjælpemidler, herunder mobiltelefon, ved prøven.
Den skriftlige prøve § 40. Ved den skriftlige prøve stilles spørgsmål, der skal belyse aspirantens kendskab til buejagt og de særlige regler, der gælder herfor, herunder 1) de vildtarter, der må jages under buejagt, 2) de jagtetiske principper for udøvelse af buejagt, 3) sikkerhed under udøvelse af buejagt og 4) anden relevant jagtlovgivning.
 Stk. 2. Miljøstyrelsen udformer spørgsmålene således, at hvert spørgsmål skal besvares ved afkrydsning.
Stk. 3. Prøven består af 20 spørgsmål, som skal besvares på højst 20 minutter.
For at bestå prøven må højst 10 pct. af spørgsmålene være besvaret forkert.
 Stk. 4. Den prøvesagkyndige meddeler de enkelte aspiranter umiddelbart efter den skriftlige prøves afslutning, om prøven er bestået.
Den praktiske prøve § 41. For at bestå den praktiske prøve kræves, at aspiranten udviser en sikkerhedsmæssig forsvarlig håndtering af buen og ved skydning af én pil til hver af 6 vildtfigurer i naturlig størrelse har mindst 5 træffere i et træfområde (hjerte-/lungeregionen), der er indtegnet på figurerne således, at det ikke er synligt for aspiranten.
 Stk. 2. Ved en træffer forstås, at pilens skaft som minimum berører den indtegnede ring, der markerer hjerte-/lungeregionen.
 Stk. 3. Den prøvesagkyndige afgør, hvorvidt kravet i stk. 1 for bestået prøve er opfyldt.
 Stk. 4. Den prøvesagkyndige skal indstille afviklingen af den praktiske prøve, hvis det er klart, at aspiranten ikke kan bestå prøven.
Stk. 5. Umiddelbart efter den praktiske prøves afslutning meddeler den prøvesagkyndige de enkelte aspiranter, om buejagtprøven er bestået.
Den prøvesagkyndige udsteder et prøvebevis, såfremt aspiranten bestået buejagtprøven.
Efter buejagtprøvens aflæggelse § 42. Bevis for bestået buejagtprøve er i den resterende del af det jagtår, hvor prøven er bestået, sidestillet med den påtegning, der er nævnt i § 33, stk. 1, såfremt det medbringes sammen med jagttegnet i forbindelse med udøvelse af buejagt.
 Stk. 2. Aspiranter, der ikke består buejagtprøven eller en del heraf, kan tilmelde sig en ny prøve ved betaling af det gebyr, der fremgår af § 34, stk. 1, nr. 2, og i øvrigt følge fremgangsmåden og kravene i dette kapitel for den del af prøven, som ikke er bestået, jf. dog stk. 3.
 Stk. 3. Hvis den skriftlige prøve ikke bestås, kan aspiranten tidligst aflægge en ny buejagtprøve 14 dage efter afholdelsen af den prøve, der ikke er bestået.
 Stk. 4. Personer, der har påtegning om tilladelse til buejagt, jf. § 33, kan opnå ret til buejagt med en anden buetype alene ved at bestå praktiske prøve med den pågældende buetype.
Gyldighedsperiode § 43. For personer, der har aflagt buejagtprøve, giver prøven ret til jagt i det jagtår prøven er aflagt i og i de følgende 5 jagtår (gyldighedsperioden), jf. dog stk. 2 og 3. Miljøstyrelsen giver påtegning på jagttegnet om, at buejagt er tilladt, herunder med hvilke buetyper, jf. § 33, stk. 1.
Stk. 2. Tilladelse til fortsat buejagt efter gyldighedsperiodens udløb forudsætter, at den praktiske del af buejagtprøven, jf. § 41, på ny aflægges og bestås efter reglerne i dette kapitel.
Miljøstyrelsen orienterer den enkelte buejæger om mulighed for tilmelding til buejagtprøve senest 3 måneder inden udløbet af den 5-årige gyldighedsperiode.
 Stk. 3. Personer, der ikke inden 5 år fra udløbet af gyldighedsperioden efter stk. 1, har bestået en ny praktisk prøve med den pågældende buetype, jf. stk. 2, skal have ny tilladelse til buejagt, jf. § 33, stk. 1. Før fornyet tilladelse kan udstedes, skal der aflægges og bestås en ny buejagtprøve i henhold til reglerne i dette kapitel.
Kapitel 8 Obligatorisk buejagtkursus § 44. Gennemførelse af obligatorisk buejagtkursus er en betingelse for tilmelding og aflæggelse af buejagtprøven.
Det obligatoriske buejagtkursus skal forestås af en af Miljøstyrelsen godkendt buejagtkursuslærer, jf. § 46, og skal indeholde undervisning i de emner, der fremgår af lærebogsmaterialet på Miljøstyrelsens hjemmeside om buejagtprøve.
Stk. 2. Den buejagtkursuslærer, jf. § 46, som forestår undervisningen af aspiranten, skal indberette kursustilmeldingen efter § 34, stk. 1, nr. 1. Indberetningen skal ske digitalt via »Jagtportalen« og giver aspiranten adgang til »Mit jagttegn«.
Hvis buejagtkursuslæreren ikke senest 1 år efter indberetningen har indberettet, at aspiranten har gennemført det obligatoriske buejagtkursus, jf. stk. 3, sletter Miljøstyrelsen indberetningen og tilbagebetaler evt. betalt gebyr efter § 34.
Stk. 3. Når aspiranten har gennemført buejagtkurset, skal buejagtkursuslæreren indberette dette til Miljøstyrelsen.
Indberetningen skal ske digitalt via »Jagtportalen« og vil fremgå af »Mit jagttegn«.
Indberetningen skal ske senest 7 dage før det ønskede prøvetidspunkt efter § 35, stk. 1.
Kapitel 9 Godkendelse af jagttegnskursuslærere § 45. Personer, der underviser på det obligatoriske jagttegnskursus (jagttegnskursuslærere), skal have gyldigt jagttegn og have opnået ret til jagt med glatløbet haglgevær, jf. kapitel 4, samt være godkendt af Miljøstyrelsen, jf. stk. 2.
Stk. 2. Jagttegnskursuslærere godkendes af Miljøstyrelsen på baggrund af deltagelsen i et af Miljøstyrelsen godkendt kursus og bestået eksamen, jf. bilag 1, pkt.
A.
Stk. 3. Godkendelsen af jagttegnskursuslærere er gældende i 5 år ad gangen.
Miljøstyrelsen kan i særlige tilfælde betinge en fornyet godkendelse af, at en jagttegnskursuslærer, der er godkendt på baggrund af kursus og eksamen efter stk. 2, på ny aflægger og består eksamen eller på ny deltager i et godkendt kursus og består eksamen.
Hvis en fornyet godkendelse er betinget af bestået eksamen, og denne eksamen ikke bestås, kan godkendelsen først gives, når jagttegnskursuslæreren har deltaget i et godkendt kursus og bestået eksamen efter stk. 2.
 Stk. 4. Godkendte jagttegnskursuslærere skal deltage i efteruddannelseskurser, der indkaldes af Miljøstyrelsen.
 Stk. 5. Miljøstyrelsen kan fratage en jagttegnskursuslærer godkendelsen, hvis styrelsen vurderer, at den pågældendes undervisning ikke lever op til de krav til undervisningen, der fremgår af § 16, eller hvis den pågældende ikke deltager i efteruddannelseskurser, jf. stk. 4. Fratagelse af godkendelsen som jagttegnskursuslærer kan ske for resten af den periode, som godkendelsen som jagttegnskursuslærer omfatter, jf. stk. 3, 1. pkt., eller for en af Miljøstyrelsen nærmere fastsat periode.
Godkendelse af buejagtkursuslærere § 46. Personer, der underviser på det obligatoriske buejagtkursus (buejagtkursuslærere), skal have gyldigt jagttegn og have opnået ret til jagt med bue, jf. kapitel 7, samt være godkendt af Miljøstyrelsen, jf. stk. 2.
 Stk. 2. Buejagtkursuslærere godkendes af Miljøstyrelsen på baggrund af deltagelsen i et af Miljøstyrelsen godkendt kursus og bestået eksamen, jf. bilag 1, punkt B.
Stk. 3. Godkendelsen af buejagtkursuslærere er gældende i 5 år ad gangen.
Miljøstyrelsen kan i særlige tilfælde betinge en fornyet godkendelse af, at en buejagtkursuslærer, der er godkendt på baggrund af kursus og eksamen efter stk. 2, på ny aflægger og består eksamen eller på ny deltager i et godkendt kursus og består eksamen.
Hvis en fornyet godkendelse er betinget af bestået eksamen, og denne eksamen ikke bestås, kan godkendelsen først gives, når buejagtkursuslæreren har deltaget i et godkendt kursus og bestået eksamen efter stk. 2.
 Stk. 4. Godkendte buejagtkursuslærere skal deltage i efteruddannelseskurser, der indkaldes af Miljøstyrelsen.
 Stk. 5. Miljøstyrelsen kan fratage en buejagtkursuslærer godkendelsen, hvis styrelsen vurderer, at den pågældendes undervisning er utilstrækkelig, eller hvis den pågældende ikke deltager i efteruddannelseskurser, jf. stk. 4. Fratagelse af godkendelsen som buejagtkursuslærer kan ske for resten af den periode, som godkendelsen som buejagtkursuslærer omfatter, jf. stk. 3, 1. pkt., eller for en af Miljøstyrelsen nærmere fastsat periode.
Godkendelse af riffelinstruktør og flugtskydningsinstruktør § 47. Personer, der underviser på det obligatoriske riffelforløb (riffelinstruktører), skal have gyldigt jagttegn og have opnået ret til jagt med riffel, jf. kapitel 5, samt være godkendt af Miljøstyrelsen, jf. stk. 2. Flugtskydningsinstruktører skal have gyldigt jagttegn og have opnået ret til jagt med glatløbet haglgevær, jf. kapitel 4, for at godkendes af Miljøstyrelsen, jf. stk. 2.
 Stk. 2. Riffelinstruktører og flugtskydningsinstruktører godkendes af Miljøstyrelsen på baggrund af deltagelsen i et af Miljøstyrelsen godkendt kursus og bestået eksamen, jf. bilag 1, punkt C.
 Stk. 3. Godkendte riffelinstruktører og flugtskydningsinstruktører skal deltage i efteruddannelseskurser, der indkaldes af Miljøstyrelsen.
 Stk. 4. Miljøstyrelsen kan fratage en riffelinstruktør og en flugtskydningsinstruktør godkendelsen, hvis den pågældende ikke deltager i efteruddannelseskurser, jf. stk. 3, 1. pkt.
Kapitel 10 Oplysningspligt og sagsbehandlingsregler vedrørende jagttegnskursuslærere, buejagtkursuslærere, riffelinstruktører og flugtskydningsinstruktører § 48. En person, som er godkendt af Miljøstyrelsen til at afholde jagttegnskursus, buejagtkursus, riffelkursus eller flugtskydningskursus, betragtes som tjenesteudbyder.
Ved tjenestemodtager forstås enhver, som deltager i eller ønsker at deltage i et jagttegnskursus, buejagtkursus, riffelkursus eller flugtskydningskursus.
 Stk. 2. Udbyderen af jagttegnskursus, buejagtkursus, riffelkursus eller flugtskydningskursus skal oplyse tjenestemodtagere om kontaktoplysninger til Miljøstyrelsen eller til Erhvervsministeriets elektroniske kontaktpunkt (kvikskranke), jf. bekendtgørelse om elektronisk kontaktpunkt.
 Stk. 3. Oplysningerne skal gøres tilgængelige eller meddeles klart og entydigt og i god tid inden kontraktens indgåelse eller inden udførelse af tjenesteydelsen, hvis der ikke foreligger en skriftlig aftale.
 § 49. Miljøstyrelsen fastsætter og offentliggør sagsbehandlingsfrister for godkendelse af jagttegnskursuslærere, buejagtkursuslærere, riffelinstruktører og flugtskydningsinstruktører efter § 45, stk. 2, § 46, stk. 2, eller § 47, stk. 2. Fristen løber fra det tidspunkt, hvor ansøgeren har indsendt alle de oplysninger, det påhviler denne at indsende.
Stk. 2. Miljøstyrelsen kan forlænge fristen fastsat efter stk. 1, én gang, hvis sagens kompleksitet berettiger det.
Miljøstyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen fastsat efter stk. 1.
 Stk. 3. Hvis Miljøstyrelsen ikke har truffet og meddelt afgørelse inden udløbet af fristerne fastsat efter stk. 1 og 2, betyder det ikke, at ansøgeren kan anse ansøgningen for imødekommet.
§ 50. Når Miljøstyrelsen modtager en ansøgning om godkendelse, sender Miljøstyrelsen hurtigst muligt en kvittering til ansøgeren med oplysning om 1) den offentliggjorte frist for afgørelsen, jf. § 49, stk. 1, 1. pkt., og muligheden for forlængelse af fristen én gang, jf. § 49, stk. 2, 2) at ansøgeren ikke kan betragte ansøgning om godkendelse for imødekommet, selv om afgørelsen ikke er truffet og meddelt inden fristens udløb, jf. § 49, stk. 3, og 3) klagemuligheder.
Kapitel 11 Indberetning af vildtudbytte § 51. Jagttegnsindehavere, der har tilladelse til at gå på jagt, skal senest 31. marts i det efterfølgende jagtår indberette til Miljøstyrelsen, hvor meget vildt vedkommende har nedlagt i det foregående jagtår, jf. stk. 2, jf. dog stk. 3 og 4.
Stk. 2. Vildt nedlagt i Danmark, herunder vildt nedlagt ved regulering, skal indberettes til Miljøstyrelsen.
Kravet om indberetning af vildtudbytte gælder, også selvom udbyttet har været 0. Vildt, nedlagt under hegn, skal ikke indberettes.
Indberetningen af vildtudbytte skal ske digitalt på »Mit jagttegn«, medmindre jagttegnsindehaveren er fritaget for tilslutning til Offentlig Digital Post, jf. bekendtgørelse om fritagelse af fysiske personer fra tilslutning til Offentlig Digital Post m.v.
 Stk. 3. Kravet om indberetning af vildtudbytte gælder ikke for jagttegnsberettigede, der ikke har betalt jagttegnsafgift det foregående år og dermed ikke har indløst jagttegn.
 Stk. 4. Kravet om indberetning af vildtudbytte gælder endvidere ikke for jagttegnsindehavere, der har bestået jagtprøven i 2014 eller senere, og som ikke har bestået en skydeprøve.
Kapitel 12 Forsikring § 52. Personer, der indløser jagttegn, tegner samtidig en ansvarsforsikring, som dækker det ansvar, de pågældende måtte pådrage sig under eller i umiddelbar forbindelse med jagt, for skader, der forvoldes ved skudafgivelse.
 Stk. 2. Ansvarsforsikringen skal som minimum opfylde de betingelser, der er fastsat i bilag 2. Forsikringsselskaber skal, inden de udbyder forsikring af den omhandlede art, underrette Miljøstyrelsen om forsikringsbetingelserne.
 Stk. 3. Miljøstyrelsen har indgået en overenskomst med Tryg Forsikring A/S, hvorefter dette selskab for en årlig præmie på 26 kr., der opkræves af Miljøstyrelsen sammen med jagttegnsafgiften, påtager sig at udrede de erstatninger, som jagttegnsindehaveren måtte blive ansvarlig for, jf. stk. 1. Præmien tilbagebetales ikke, medmindre jagttegnsafgiften tilbagebetales, jf. § 4, stk. 6.
 Stk. 4. En jagttegnsindehaver, der ikke ønsker at tegne ansvarsforsikring i Tryg Forsikring A/S, kan få tilbagebetalt den erlagte præmie til Tryg Forsikring A/S ved til Miljøstyrelsen at sende bevis for, at den pågældende i et andet selskab har tegnet en forsikring af den art, der er nævnt i stk. 2.
Kapitel 13 Dispensation og klage § 53. Miljøstyrelsen kan i særlige tilfælde gøre undtagelse fra reglerne i § 4, stk. 5, § 6, § 8, stk. 1, nr. 3, § 9, stk. 3, § 10, stk. 2, § 15, stk. 2, § 34, stk. 1, nr. 2, § 35, stk. 3, § 38, stk. 2, § 43, stk. 3, og § 44, stk. 2.
 § 54. Den prøvesagkyndiges afgørelser efter § 12, stk. 4, § 13, stk. 4 og 5, § 14, stk. 1, § 22, stk. 2 og 3, § 29, stk. 3 og 4, § 40, stk. 4, og § 41, stk. 3, 4, og 5, kan af aspiranten påklages til Miljøstyrelsen.
Stk. 2. Klagefristen er 4 uger fra den dag, afgørelsen er meddelt den pågældende.
Hvis klagefristen udløber på en lørdag eller en helligdag, forlænges fristen til den følgende hverdag.
 § 55. Miljøstyrelsens afgørelser truffet i medfør af bekendtgørelsen kan ikke påklages til anden administrativ myndighed.
Kapitel 14 Straf og ikrafttrædelse § 56. Medmindre højere straf er forskyldt efter anden lovgivning, straffes med bøde den, der 1) overtræder § 17, stk. 1, § 24, stk. 1, eller § 33, stk. 1, 2) i strid med § 52, stk. 2, 2. pkt., undlader at underrette Miljøstyrelsen om forsikringsbetingelser, eller 3) undlader at oplyse om kontaktoplysninger, jf. § 48, stk. 2.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt betydelig skade på de interesser, som lov om jagt og vildtforvaltning tilsigter at beskytte, jf. lovens § 1, stk. 1, eller fremkaldt fare derfor, eller 2) opnået eller tilsigtet en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 57. Bekendtgørelsen træder i kraft den 1. april 2021.
 Stk. 2. Bekendtgørelse nr. 2126 af 15. december 2020 om jagttegn ophæves.
Miljøministeriet, den 18. marts 2021 Lea Wermelin / Charlotte Brøndum Bilag 1 A.
Jagttegnskursuslærere Ifølge § 45, stk. 2, forudsætter afholdelsen af obligatorisk jagttegnskursus, at jagttegnskursuslæreren har deltaget i et kursus, der er godkendt af Miljøstyrelsen, og har bestået en eksamen på baggrund deraf.
 Formålet med kurset er at klæde jagttegnskursuslærerne på til at undervise aspiranterne i det obligatoriske jagttegnskursus, jf. kapitel 3.
 Kurset skal som minimum indeholde følgende elementer:
  Relevante pædagogiske metoder med henblik på undervisning af aspiranter, herunder fokus på hvorledes teori og praktik kan kombineres.
  Gennemgang af relevant lovgivning, herunder lov om jagt og vildtforvaltning og bekendtgørelser, der er udstedt i medfør heraf.
  Gennemgang af jagtprøvens forløb.
  Gennemgang af de øvrige kompetencer, der er omfattet af det obligatoriske jagttegnskursus, herunder korrekt og sikker skydeteknik, der også har fokus på at aspiranten skal lære at ramme.
  Planlægning af undervisningsforløb, herunder også metoder til håndtering af aspiranter med læsevanskeligheder.
B.
Buejagtkursuslærere Ifølge § 46, stk. 2, forudsætter afholdelsen af obligatorisk buejagtkursus, at buejagtkursuslæreren har deltaget i et kursus, der er godkendt af Miljøstyrelsen, og har bestået en eksamen på baggrund deraf.
 Formålet med kurset er at klæde buejagtkursuslærerne på til at undervise aspiranterne i det obligatoriske buejagtkursus.
 Kurset skal som minimum indeholde følgende elementer:
  Relevante pædagogiske metoder med henblik på undervisning af aspiranter, herunder fokus på hvorledes teori og praktik kan kombineres.
  Gennemgang af relevant lovgivning, jf. Lærebog om buejagt i Danmark.
  Gennemgang af bueprøvens forløb.
  Gennemgang af de øvrige kompetencer, der er omfattet af det obligatoriske buejagtkursus, herunder korrekt og sikker skydeteknik, der også har fokus på, at aspiranten skal lære at ramme.
C.
Riffelinstruktører og flugtskydningsinstruktører Ifølge § 47, stk. 2, forudsætter godkendelse af riffelinstruktører og flugtskydningsinstruktører, at instruktøren har deltaget i et kursus, der er godkendt af Miljøstyrelsen, og har bestået en eksamen på baggrund deraf.
 Formålet med kurset er at klæde instruktøren på til at kunne instruere og øve nye og erfarne skytter i riffelskydning og/eller flugtskydning.
 Kurset skal som minimum indeholde følgende elementer:
  Gennemgang af våbensikkerhed i teori og praktik.
  Gennemgang af praktisk skydning på en skydebane.
  Gennemgang af skydebaners forsikringsforhold.
  Læring om jagtvåben og våbenbetjening.
  Relevante pædagogiske metoder med henblik på instruktion og øvelse i korrekt og sikker skydeteknik, der også har fokus på, at aspiranten skal lære at ramme.
  Gennemgang af relevant lovgivning.
Bilag 2 Betingelser for ansvarsforsikring I medfør af bekendtgørelsens § 52, stk. 2, skal nedennævnte betingelser være opfyldt ved udstedelse af policer for ansvarsforsikring til dækning ved skader, der forvoldes ved skudafgivelse under eller i umiddelbar forbindelse med jagt.
1) Bekendtgørelsen indeholder bestemmelser, der gennemfører dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter, EF-Tidende 1992, nr.
L 206, side 7, som ændret senest ved Rådets direktiv 2013/17/EU af 13. maj 2013 om tilpasning af visse direktiver vedrørende miljø på grund af Republikken Kroatiens tiltrædelse, EU-tidende 2013, nr.
L 158, side 193, dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EU-Tidende 2006, nr.
L 376, side 36, og dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle, EU-Tidende 2010, nr.
L 20, side 7, som ændret senest ved Rådets direktiv 2013/17/EU af 13. maj 2013 om tilpasning af visse direktiver vedrørende miljø på grund af Republikken Kroatiens tiltrædelse, EU-tidende 2013, nr.
L 158, side 193.
