 Undervisningsministeriet har overfor statsministeriet påpeget, at det var  

 ønskeligt, om Planlægningsrådet for forskningen fik lejlighed til at afgive  

 en udtalelse, forinden der træffes beslutning om oprettelse eller nedlæggelse  

 af forskningsinstitutioner uden for undervisningsministeriets område.
Det fremgår af lov nr. 199 af 24. maj 1972 om forskningsråd og  

 Planlægningsrådet for forskningen, at disse har til opgave at rådgive  

 offentlige myndigheder og institutioner, navnlig med hensyn til den  

 offentlige støtte til forskningen, udnyttelse af forskningsresultater og  

 uddannelse af forskere.
Et enigt folketingsudvalg udtalte i sin betænkning  

 til loven, at Planlægningsrådet for forskningen skal virke for en samlet,  

 langsigtet planlægning af den danske forskningsindsats, og at det bør have  

 mulighed for at indgive indstilling om alle offentlige bevillinger til  

 forskningsformål og deres prioritering.
 På denne baggrund skal statsministeriet henstille til ministerierne, at  

 spørgsmål om oprettelse eller nedlæggelse af forskningsinstitutter tages op  

 til forhandling med Planlægningsrådet for forskningen på det tidligst mulige  

 tidspunkt.
 Planlægningsrådets skrivelse af 5. april 1974 til undervisningsministeriet  

 er påtrykt som bilag.
 Statsministeriet, den 26. maj 1975.
 Anker Jørgensen.
/A.
Lund-Sørensen.
 Bilag.
PLANLÆGNINGSRÅDET FOR FORSKNINGEN Til undervisningsministeren.
Planlægningsrådet og forskningsrådene har i den senere tid været stillet  

 over for problemer i forbindelse med oprettelse, drift og nedlæggelse af  

 offentlige forskningsinstitutter uden for de højere uddannelsesinstitutioner  

 og disse institutters placering inden for dansk forskningsorganisation.
Det  

 er rådets hensigt at søge at udforme visse retningslinier for  

 forskningspolitikken på dette område, men man har ønsket allerede på  

 nuværende tidspunkt at udtale følgende.
 Rådet har hæftet sig ved, at beslutninger om oprettelse af permanente  

 forskningsinstitutter med et fast ansat personale kan have vidtrækkende  

 konsekvenser, idet sådanne beslutninger kan binde udviklingen af dansk  

 forskning inden for det pågældende område udover den tid, hvor  

 forudsætningerne for instituttets oprettelse har bevaret deres gyldighed.
Man skal derfor henstille til ministeren at medvirke til, at  

 planlægningsrådet bliver anvendt som høringsorgan i tilfælde, hvor  

 oprettelsen af sådanne institutter overvejes (jfr. undervisningsministeriets  

 høringsskrivelse af 8. marts 1972, 3. afd., j.nr. 1412/72 vedrørende  

 oprettelse af et institut for grænseregionsforskning i Aabenraa). I medfør af  

 planlægningsrådets lovfæstede forpligtelse til at anskue hele  

 forskningsområdet skal man anmode om, at rådet også får til opgave at udtale  

 sig om oprettelse af offentlige forskningsinstitutter under andre ministerier  

 og styrelser end undervisningsministeriet, og at dette - så vidt muligt -  

 tillige sker, når oprettelse af sådanne institutter i kommunalt regie  

 påtænkes.
Særlige forhold kan endvidere tale for at høre rådet i tilfælde,  

 hvor nedlæggelse af offentlige institutter uden for de højere  

 uddannelsesinstitutioner er under overvejelse.
 Det er planlægningsrådets hensigt at forelægge alle sådanne sager for det  

 eller de relevante forskningsråd.
 Rådet finder, at man mere generelt bør påpege, at det som hovedregel vil  

 være mest hensigtsmæssigt at søge opståede forskningsbehov løst ved et  

 samarbejde mellem eksisterende institutter om gennemførelse af tidsbegrænsede  

 forskningsprojekter, men at der naturligvis er undtagelser herfra.
 Endelig finder rådet anledning til at pege på, at forskningsrådene har  

 været stillet over for problemer i tilfælde, hvor det for at videreføre på  

 privat initiativ oprettede forskningsinstitutter har vist sig nødvendigt mere  

 vedvarende eller i større omfang at stille offentlige midler til rådighed.  

 Planlægningsrådet har ikke ment, at disse problemer bør føre til, at rådet  

 bør inddrages, hvor private institutter påtænkes oprettet, men rådet vil søge  

 at finde en rimelig praksis og kriterier for nedlæggelse henholdsvis  

 videreførelse i de nævnte tilfælde.
 P.R.V.
Mogens Pihl /Martin Korst.
