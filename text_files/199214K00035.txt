Nr BTL 35 Betænkning over Forslag til lov om ændring af retsplejeloven og  

 færdselsloven (Tvangsfuldbyrdelse af andre krav end pengekrav m.v.)   

 Nr L 35 1992-93, 1. samling Afgivet af Retsudvalget Afgivet: 19930601 Udvalget har behandlet lovforslaget i en række møder og har herunder  

 stillet spørgsmål til justitsministeren, som denne har besvaret skriftligt.  

 To af udvalgets spørgsmål og justitsministerens svar herpå er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Advokatrådet, Dansk Familielandbrug, Dansk Låntagerforening, De danske Landboforeninger, Finansrådet, Hansen, Niels Gunnar H., Ringe, m.fl., Lund, Hans Henrik, advokat, København og Realkreditrådet.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af Venstres  

 og Det Konservative Folkepartis medlemmer af udvalget) lovforslaget til  

vedtagelse med de af justitsministeren stillede ændringsforslag.
 Et mindretal inden for flertallet (Fremskridtspartiets medlem af udvalget)  

 bemærker i øvrigt:
 Havde det stået til mindretallet, skulle begrebet brugeligt pant helt udgå  

 af lovgivningen, da det er til mere skade end gavn.
 Det har imidlertid ikke været muligt at få gennemført en afvikling af  

 brugeligt pant.
 Mindretallet stiller sig derfor foreløbig tilfreds med lovforslaget og med  

 de af justitsministeren stillede ændringsforslag.
 Det oprindelige lovforslag ville have gjort tilstanden endnu værre, end  

 den er i dag, men med de ændringsforslag, som justitsministeren har stillet,  

 har lovforslaget nu fået en karakter, hvor der trods alt er sket fremskridt i  

 forhold til gældende ordning.
 Ud over justitsministerens ændringsforslag har Venstre og Det Konservative  

 Folkeparti stillet et ændringsforslag, som mindretallet ikke kan støtte.
Dette ændringsforslag bevirker bl.a., at realkreditinstitutter slipper for  

 en sikkerhedsstillelse.
Samtidig lægges der op til, at der for andre kun  

 undtagelsesvis skal stilles sikkerhed.
Den holdning deler mindretallet ikke,  

 idet det fastholder, at der skal stilles sikkerhed hver gang, og at det er  

 retten, der afgør størrelsen af sikkerheden.
Heri ligger allerede, at  

 realkreditinstitutter kan stille en samlet sikkerhed til dækning af  

 eventuelle erstatningskrav i alle tilfælde, hvor instituttet tager en ejendom  

 til brugelighed, jf. justitsministerens svar på et af udvalgets spørgsmål.
 Desuden er det efter ønske fra De Danske Landboforeninger, at der stilles  

 forslag om, at der altid skal stilles sikkerhed.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med det af  

 mindretallet og de af justitsministeren under nr. 1-2 og 5-8 stillede  

 ændringsforslag.
 ÆndringsforslagAf justitsministeren , tiltrådt af udvalget :
 Til § 1 1) I den under nr. 2 foreslåede § 588  

 indsættes efter stk. 2 som nyt stykke:
»Stk. 3. Overtagelse til brugeligt pant ved fogedrettens  

 foranstaltning som følge af betalingsmisligholdelse kan ikke ske, før der er  

 forløbet 2 uger efter, at panthaver har givet pantsætter skriftlig meddelelse  

 om, at ejendommen kan tages til brugelighed på grundlag af  

 misligholdelsen.« 2) I den under nr. 2 foreslåede § 589 affattes  

stk. 4 således:
»Stk. 4. Med hensyn til sagens behandling i øvrigt finder  

 reglerne i kapitel 55 tilsvarende anvendelse, idet anmodningen dog altid  

 indgives til fogedretten på det sted, hvor pantet er beliggende.
Pantsætteren  

 skal underrettes om eller tilsiges til forretningen vedrørende ejendommens  

 overtagelse til brugelighed, medmindre retten undtagelsesvis finder, at  

 afgørende hensyn tilsiger, at sagen behandles uden sådan meddelelse.  

 Underretning eller tilsigelse af pantsætter sker normalt med et varsel på  

 mindst 7 dage og skal forkyndes for pantsætter.
Er der ikke givet pantsætter  

 sådan meddelelse, skal rekvirenten efterfølgende snarest muligt underrette  

 pantsætter om forretningens foretagelse, jf. stk. 3, 2. pkt.« Af et mindretal (V og KF):
 3) I den under nr. 2 foreslåede § 590 affattes  

stk. 1 således:
»Fogedretten kan undtagelsesvis betinge forretningens fremme af, at  

 panthaveren stiller sikkerhed for de erstatningskrav, som kan følge af  

 administrationen af pantet.
Det kan dog ikke pålægges realkreditinstitutter  

 at stille sådan sikkerhed.« Af justitsministeren , tiltrådt af et flertal (udvalget med  

 undtagelse af V og KF):
 4) I den under nr. 2 foreslåede § 590 affattes  

stk. 1 således:
»Før forretningen fremmes, skal panthaver stille sikkerhed for de  

 erstatningskrav, der kan følge af administrationen af pantet.
Fogedretten  

 træffer afgørelse om sikkerhedens størrelse.« Af justitsministeren , tiltrådt af udvalget :
 5) I den under nr. 2 foreslåede § 590 indsættes  

 efter stk. 2 som nyt stykke:
»Stk. 3. Fogedretten kan ved landbrugsejendomme betinge  

 forretningens fremme af, at panthaveren anviser en person, der besidder de  

 nødvendige kvalifikationer til på panthaverens vegne at varetage ejendommens  

 daglige drift.« 6) I den under nr. 2 foreslåede § 591 udgår stk.  

 1 og 2 , og i stedet indsættes:
»Panthaveren kan ikke kræve sig indsat i besiddelsen af den del af en  

 fast ejendom, som tjener til bolig for pantsætteren eller dennes hustand.  

 Fogedretten kan dog betinge pantsætterens eller dennes hustands ret til at  

 forblive i en bolig af, at der til panthaveren betales et beløb, hvis  

 størrelse og forfaldstid fastsættes af fogedretten under hensyn til sædvanlig  

 lejevilkår for tilsvarende boliger.« Stk. 3 bliver herefter stk. 2.
 7) I den under nr. 2 foreslåede § 592, stk. 2,  

 indsættes efter 2. pkt. som nyt punktum:
»Panthaver underretter inden 14 dage efter månedens udgang  

 fogedretten og pantsætter om resultatet af ejendommens drift i den forløbne  

 måned.« Til § 3 8) I stk. 1 ændres »1. juli« til: »1.  

 september«.
Bemærkninger Til nr. 1 Ændringsforslaget indebærer en yderligere stramning af reglerne  

 om underretning til pantsætter forud for en fogedsag vedrørende brugeligt  

 pant.
Det foreslås, at en pantsat ejendom ikke, alene på grund af  

 betalingsmisligholdelse, skal kunne tages til brugelighed mod pantsætters  

 ønske, før der er forløbet 2 uger efter, at panthaver har givet pantsætter  

 skriftlig meddelelse om, at ejendommen kan blive taget til brugelighed.
 Meddelelse erstatter ikke det i tinglysningslovens § 42 a, stk. 2 nævnte  

 påkrav, men kan kombineres med dette.
Da bestemmelsen ikke stiller krav om forkyndelse af meddelelsen, vil  

 panthaver ikke f.eks. ved at skjule sig eller rejse bort kunne forhindre, at  

 forretningen fremmes med rimelig hurtighed.
På den anden side må panthaver  

 over for fogedretten kunne godtgøre, at meddelelsen er sendt rettidigt til  

 pantsætter.
 Meddelelsen til pantsætter træder ikke i stedet for fogedrettens  

 underretning til pantsætter om fogedsagen eller tilsigelse til denne.
Til nr. 2 Ændringsforslaget tilsigter en skærpelse af retstilstanden,  

 således at overtagelse af en ejendom til brugeligt pant som altovervejende  

 hovedregel vil forudsætte, at pantsætter underrettes om forretningen, hvor  

 ejendommen tages til brugelighed.
Sådan underretning skal, ligesom ved  

 umiddelbare fogedforretninger, jf. det foreslåede § 598, stk. 2, normalt ske  

 med mindst 7 dages varsel.
For at sikre, at meddelelsen kommer til  

 pantsætterens kundskab, foreslås det endvidere, at underretningen eller  

 tilsigelsen til fogedforretningen skal forkyndes for pantsætter.
Sådan  

 forkyndelse af en tilsigelse muliggør efter omstændighederne endvidere  

 fremstilling af skyldneren i tilfælde, hvor dette skønnes fornødent, jf.  

 retsplejelovens § 494, stk. 2. Fravigelse af kravet om forkyndt underretning  

 til skyldneren kan kun ske, når der undtagelsesvis foreligger en helt særlig  

 begrundelse herfor.
Som eksempler på situationer, hvor fogedretten efter omstændighederne  

 undtagelsesvis vil kunne behandle sagen uden forkyndt underretning til  

 debitor, kan bl.a. anføres tilfælde, hvor pantsætters opholdssted er ukendt,  

 eller hvor forkyndelse forgæves er forsøgt.
Forkyndelse i Statstidende, jf.  

 retsplejelovens § 159, er således ikke fornøden.
Endvidere kan der tænkes tilfælde, hvor det må lægges til grund, at  

 debitor, hvis han underrettes om fogedforretningen, vil få held til på  

 retsstridig måde at forringe pantet.
Ved landbrugsejendomme kan der således  

 være tale om at forebygge bortsalg eller bortskaffelse af besætning, maskiner  

 og andre løsøregenstande, der er omfattet af rekvirentens panteret.
Også ved  

 andre erhvervsejendomme kan forebyggelse af lignende retsstridigt salg  

 afløsøre omfattet af tinglysningslovens § 37 betinge, at der bortses fra  

 kravet om forkyndt underretning.
Endelig kan der tænkes tilfælde, hvor det af tidsmæssige grunde er  

 nødvendigt at foretage forretningen straks.
Der kan i denne forbindelse  

 f.eks. peges på tilfælde, hvor begæringen har sammenhæng med vanrøgt af  

 ejendommen eller dennes besætning eller med, at høsten ikke bjerges.
 Til nr. 3 Ændringsforslaget fritager alene realkreditinstitutter fra  

 eventuelt at stille sikkerhed, mens andre finansielle institutioner, f.eks.  

 typisk et pengeinstitut, kan pålægges at stille sikkerhed i medfør af  

 bestemmelsens 1. punktum.
Til nr. 4 Det gøres med ændringsforslaget obligatorisk, at rekvirenten  

 stiller sikkerhed for et eventuelt senere erstatningsansvar vedrørende  

 administrationen af pantet.
Tab ved administrationen af pantet kan omfatte  

 såvel tabsgivende dispositioner vedrørende selve driften af ejendommen som  

 andre tabsgivende dispositioner, f.eks. manglende opvarmning af ejendommen  

 eller manglende betaling af forsikringspræmier med tab til følge.
En sådan sikkerhed vil ikke alene dække skadegørende handlinger på selve  

 ejendommen, men ethvert erstatningskrav, som kan henføres til  

 brugspanthaverens administration.
Herved forebygges det, at bl.a. pantsætter  

 lider økonomisk skade på grund af misbrug af rådigheden over det pantsatte.
Opstår der spørgsmål om, hvordan sikkerheden skal stilles, må fogedretten  

 træffe afgørelse herom under hensyn til hensigten med bestemmelsen om  

 sikkerhedsstillelse.
Det offentlige vil kunne stille sikkerhed i form af en  

 indeståelse, og bestemmelsens formulering er ikke til hinder for, at f.eks.  

 institutionelle kreditorer stiller en samlet sikkerhed til dækning af  

 eventuelle erstatningskrav i alle tilfælde, hvor institutionen tager en  

 ejendom til brugelighed.
 Til nr. 5 Ændringsforslaget tilsigter at sikre, at ejendommens daglige  

 drift sker på en forsvarlig måde.
 Formålet med at tage en landbrugsejendom til brugelighed er først og  

 fremmest, at brugspanthaveren kan søge sig fyldestgjort i pantets indtægter.  

 Såvel brugspanthaver som panthaver har således en interesse i, at pantet  

 drives på en sådan måde, at afkastet bliver bedst muligt.
Såvel brugspanthaverens interesse i, at pantet giver det bedst mulige  

 afkast, som de pligter, der påhviler brugspanthaveren tilsiger, at  

 brugspanthaveren lader pantet bestyre af en person, der har de  

 kvalifikationer, som er påkrævet for at kunne drive pantet på en forsvarlig  

 måde.
Denne bestyrer kan være brugspanthaver selv, pantsætter eller en eller  

 flere tredjemænd.
De nødvendige kvalifikationer kan afhænge af den pantsatte  

 landbrugsejendoms størrelse samt arten og karakteren af den produktion, som  

 finder sted på ejendommen.
Det er således ikke muligt generelt og udtømmende  

 at angive den uddannelse eller de kvalifikationer, som den, der driver  

 brugspantet, bør have.
Vurderingen må i hvert enkelt tilfælde ske på baggrund  

 af de konkrete forhold på ejendommen m.v.
Drejer det sig om en landejendom eller et skovbrug af ikke ubetydelig  

 størrelse, bør den, som brugspanthaver overlader administrationen til,  

 normalt være landbrugs- eller skovbrugsuddannet og have erfaring med driften  

 af sådanne ejendomme, f.eks. gennem drift af egen, tilsvarende ejendom.
Er  

 der tale om en landbrugsejendom med en særlig specialiseret produktion,  

 f.eks. en særlig form for husdyr- eller kvægproduktion, bør den, som  

 varetager den daglige administration af pantet, kunne dokumentere erfaring  

 med eller særlig indsigt i sådan produktion.
Anvendelsen af den foreslåede bestemmelse er fakultativ.
Bestemmelsen kan  

 bringes i anvendelse ved brugspanteforholdets etablering.
Det pålægges  

 imidlertid ikke ved ændringsforslaget fogedretten af egen drift at føre  

 tilsyn med, hvilke landbrugsmæssige kundskaber den daglige bestyrer er i  

 besiddelse af, og om disse kvalifikationer er tilstrækkelige.
Det forudsættes  

 således, at fogedretten alene tager stilling til spørgsmålet efter påstand  

 fra en af parterne i fogedforretningen, formentlig almindeligvis pantsætter,  

 og at fogedretten i tilfælde af tvist træffer sin afgørelse efter en af  

 parterne foranstaltet bevisførelse, herunder eventuelt med indhentelse af  

 sagkyndige udtalelser eller lignende.
 Ved bedømmelsen af de faglige krav, der stilles til den daglige  

 administrator, kan der efter omstændighederne bl.a. tages hensyn til den  

 begrænsning af tabsrisikoen for pantsætter, der følger af brugspanthavers  

 sikkerhedsstillelse.
Viser det sig efterfølgende, at pantet ikke drives forsvarligt under  

 brugspanteperioden, f.eks. fordi den daglige bestyrer ikke har den fornødne  

 indsigt, vil dette efter omstændighederne kunne medføre, at retten i medfør  

 af lovforslagets § 1, nr. 2, (§ 593, stk. 1, jf. § 592) bringer  

 brugspanteforholdet til ophør.
En sådan afgørelse forudsætter imidlertid i  

 almindelighed, at spørgsmålet rejses over for retten, idet der ikke påhviler  

 retten nogen forpligtelse til løbende at påse, at pantet administreres  

 forsvarligt.
Til nr. 6 For at begrænse de ulemper, som påføres pantsætter ved  

 ejendommens overtagelse til brugeligt pant, foreslås det, at pantsætteren og  

 dennes husstand skal bevare retten til at bebo den pantsatte ejendom, uanset  

 at brugspanthaveren i øvrigt overtager besiddelsen af ejendommen.
Dette kan  

 bidrage til at sikre pantsætters sociale situation i disse tilfælde.
Fogedretten skal dog som i den foreslåede bestemmelse (§ 591) kunne  

 betinge pantsætterens ret i medfør af denne bestemmelse af, at der betales en  

 rimelig leje med tillæg af skønnet forbrug af varme og el.
Der vil navnlig  

 være anledning til at betinge fortsat beboelse af betaling i tilfælde, hvor  

 pantsætteren ikke skal udføre arbejde på ejendommen for brugspanthaveren.
Kravet om, at pantsætter i visse tilfælde kan forpligtes til at betale en  

 rimelig leje, skal ses på baggrund af, at hovedformålet med brugeligt pant er  

 en fyldestgørelse i pantets brugsværdi.
Når panthaver har overtaget  

 besiddelsen af pantet, vil panthaver således bl.a. kunne fyldestgøre sig i  

 den indtægt, som ejendommen kan indbringe ved udlejning.
I forslaget gøres  

 der imidlertid som nævnt bl.a. af sociale grunde en indskrænkning i  

 panthaverens besiddelse af ejendommen for så vidt angår boligen for  

 pantsætter eller dennes husstand.
For at panthaver alligevel kan blive  

 fyldestgjort i pantets lejeværdi, forslås det som anført, at fogedretten kan  

 træffe bestemmelse om lejebetaling.
Hertil kommer, at brugspanthaver ved  

 pantsætters betaling af det af fogedretten fastsatte beløb kan kompenseres  

 for udgifterne til pantsætters brug af varme og el.
 De beløb, der eventuelt betales af pantsætter som husleje i medfør af  

 fogedrettens bestemmelse, fragår i de samlede skyldige prioritetsydelser og  

 bidrager således til at nedbringe disse.
 Til nr. 7 Det foreslås, at der i bestemmelsen om brugspanthavers pligter,  

 mens ejendommen er taget til brugelighed, indføjes en regel, hvorefter  

 brugspanthaver hver måned skal underrette fogedretten og pantsætter om  

 resultatet af ejendommens drift.
 Hensigten med ændringen er at styrke kontrollen med brugspanthavers  

 administration af pantet og forøge pantsætters mulighed for, f.eks. ved  

 henvendelse til fogedretten, at gribe hurtigt ind i tilfælde af, at  

 ejendommen ikke drives forsvarligt.
Ved underretningen til fogedretten tilsigtes imidlertid ikke, at  

 fogedretten skal udøve en selvstændig kontrolfunktion vedrørende  

 administrationen af pantet.
Underretningen af fogedretten er således af mere  

 formel karakter for at sikre, at retten bringes i besiddelse af alle  

 relevante dokumenter.
Reglen pålægger ikke brugspanthaveren en egentlig regnskabspligt.
Det er  

 således tilstrækkeligt, at brugspanthaveren underretter fogedretten og  

 pantsætter om de foreløbige driftsresultater i form af en oversigt over de  

 indtægter, som i månedens løb er indgået ved driften af pantet, og de  

 udgifter, der er afholdt til pantet.
Underretningen kan således efter  

 omstændighederne, typisk ved mindre ikkeinstitutionelle kreditorer, ske i  

 form af en »kassekladde« over månedens indtægter og udgifter.
 Tilsidesætter brugspanthaveren sin pligt til at give sådan underretning,  

 vil dette efter omstændighederne kunne medføre, at brugspanteforholdet  

 bringes til ophør, og eventuelt tillige at brugspanthaver pådrager sig  

 erstatningsansvar for tabsgivende dispositioner, der ellers ville være blevet  

 afværget, jf. herved bestemmelserne i retsplejelovens § 590 og § 593, stk. 1,  

 som affattet ved lovforslaget.
 Til nr. 8 Som følge af tidspunktet for lovens vedtagelse foreslås det, at  

 loven træder i kraft den 1. september 1993. Lovens § 1, nr. 3-7, og § 2 skal  

 dog træde i kraft dagen efter bekendtgørelse i Lovtidende, jf. lovforslagets  

 § 3, stk. 5.
Dorte Bennedsen (S) Erling Christensen (S) Lise Hækkerup (S) Lissa  

 Mathiasen (S) Holger Graversen (S) Ole Espersen (S) Ebba Strange (SF) nfmd.  

Gert Petersen (SF) Sonja Albrink (CD) Grove (KF) fmd.
Helge Adam  

 Møller (KF) Inge Dahl-Sørensen (V) Birthe Rønn Hornbech (V) Svend Aage Jensby  

 (V) Tom Behnke (FP) Elisabeth Arnold (RV) Inger Stilling Pedersen (KRF)
Bilag Nogle af udvalgets spørgsmål til justitsministeren og dennes besvarelse  

 heraf Spørgsmål:
» Ad ændringsforslag 1 Ministeren bedes eksemplificere forhold, der falder uden for bestemmelsen  

 som følge af betalingsmisligholdelse.« Svar:
 Området for misligholdelse af en panteaftale må afgøres ud fra aftalens  

 indhold.
Som eksempler på forhold, der i almindelighed vil indebære misligholdelse  

 af pantsætters forpligtelser over for panthaveren uden at være en  

 betalingsmisligholdelse, og som kan føre til, at en ejendom tages til  

 brugelighed, kan nævnes tilfælde, hvor taget blæser af en landejendom, og  

 pantsætter ikke udbedrer skaden, eller hvor ejendommens opvarmning i en  

 frostperiode svigter, og pantsætter ikke sikrer ejendommen mod skader som  

 følge heraf.
I disse tilfælde vil der være en overhængende risiko for, at  

 pantets værdi forringes meget væsentligt, og risikoen er så nærliggende og  

 akut, at panthaver kan have en legitim interesse i straks at kunne gribe ind.
Som andre eksempler kan nævnes situationer, hvor høsten skal bjærges, men  

 pantsætter ikke gør dette, eller tilfælde, hvor et husdyrhold vanrøgtes.
Også  

 i disse situationer foreligger der en nærliggende og akut tabsrisiko for  

 panthaveren, der indebærer, at den pågældende panthaver hurtigt bør kunne  

 gribe ind.
Endelig kan nævnes tilfælde, hvor pantsætteren bortsælger, bortskaffer  

 eller ødelægger løsøre eller faste indretninger, der omfattes af pantet,  

 eller dele af ejendommen.
Også under sådanne omstændigheder har panthaveren  

 en anerkendelsesværdig interesse i straks at kunne skride til overtagelse af  

 ejendommen for at undgå forringelse af pantet.
 Efter den foreslåede affattelse af ændringsforslag nr. 1 kan pantsætteren  

 i sådanne misligholdelsestilfælde tage ejendommen til brugelighed uden først  

 at give pantsætter det i ændringsforslaget nævnte varsel på 14 dage.
 Spørgsmål:
» Ad ændringsforslag 3 Vil ministeren være indstillet på at stille et ændringsforslag, således at  

 der alene skal ske sikkerhedsstillelse i undtagelsestilfælde og efter  

 fogedrettens indstilling, og således at realkreditinstitutioner ikke er  

 omfattet heraf? I benægtende fald ønskes teknisk bistand til udarbejdelse af et  

 ændringsforslag.« Svar:
Den i lovforslaget foreslåede affattelse af bestemmelsen i retsplejelovens  

 § 590, stk. 1, indebærer, at det ikke i alle tilfælde påhviler  

 panthaveren at stille sikkerhed for de erstatningskrav, som kan følge af  

 administrationen af pantet.
Fogedretten kan imidlertid betinge forretningens  

 fremme af, at sådan sikkerhed stilles.
Det beror således efter lovforslaget  

 på fogedrettens afgørelse, om sikkerhed skal stilles eller kan undlades,  

 f.eks. hvor kreditor er en realkreditinstitution.
 Den affattelse af bestemmelsen i retsplejelovens § 590, stk. 1, der er  

 foreslået som ændringsforslag nr. 3, indebærer, at der i alle tilfælde  

 skal ske sikkerhedsstillelse for de erstatningskrav, som kan følge af  

 administrationen af pantet, når en ejendom tages til brugelighed.
 Ændringsforslaget har til formål at sikre pantsætter mulighed for i alle  

 tilfælde at kunne få dækning for sådanne erstatningskrav.
 Det kan i den forbindelse nævnes, at De danske Landboforeninger i en  

 henvendelse af 26. november 1992 til Retsudvalget har opfordret til, at det i  

 videre omfang gøres obligatorisk at stille sikkerhed (L 35 - bilag 8).
 Som anført i bemærkningerne til ændringsforslag nr. 3 er der i øvrigt  

 mulighed for, at institutionelle kreditorer, f.eks. et realkreditinstitut,  

 stiller en samlet sikkerhed til dækning af eventuelle erstatningskrav i alle  

 tilfælde, hvor instituttet tager en ejendom til brugelighed.
 På den anførte baggrund fastholder Justitsministeriet det stillede  

 ændringsforslag.
 Et ændringsforslag som angivet i spørgsmålet vil f.eks. kunne affattes  

 således:
 Til § 1 1) I den under nr. 2 foreslåede § 590 affattes  

stk. 1 således:
» § 590. Fogedretten kan undtagelsesvis betinge forretningens  

 fremme af, at panthaveren stiller sikkerhed for de erstatningskrav, som kan  

 følge af administrationen af pantet.
Det kan dog ikke pålægges  

 realkreditinstitutter at stille sådan sikkerhed.« Det bemærkes, at en sådan bestemmelse alene fritager realkreditinstitutter  

 fra eventuelt at stille sikkerhed, mens andre finansielle institutioner,  

 f.eks. typisk et pengeinstitut, kan pålægges at stille sikkerhed i medfør af  

 bestemmelsens 1. punktum.
