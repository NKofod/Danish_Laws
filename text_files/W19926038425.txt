 Da bemyndigelse efter bank- og sparekasselovens § 23, stk. 2, til at  

 fastsætte regler om, at der ved beregningen af særlig sikre krav efter stk. 1  

 kan ses bort fra særlig sikre krav, var udnyttet, kunne nærmere angivne  

 svenske obligationer ikke medtages ved beregningen.
 Finanstilsynet burde overveje at afstemme bekendtgørelsen om særlig  

 sikre krav med kapitaldækningsbekendtgørelsen.
(Kendelsen gengives i sin fulde ordlyd) I skrivelse af 12. februar 1991 har en bank klaget over, at Finanstilsynet  

 i skrivelse af 15. januar 1991 (j.nr. 7600 A.23.) har afslået en ansøgning  

 fra banken om at kunne modregne 75% af kursværdien på Svenske Hypotekskasse  

 Obligationer og Svenske Fastighits Kreditobligationer ved afgrænsningen af  

 størrelsen af pengeinstituttets engagement med ».....« (navn  

 udeladt) efter bank- og sparekasselovens § 23, stk. 1, jfr. stk. 2.
 Sagens omstændigheder:
I skrivelse af 13. september 1990 ansøgte klager Finanstilsynet om  

 tilladelse til ved beregningen af bankens engagement med ..... I at fradrage  

 75% af kursværdien for nominelt SEK 15 mill.
Svenske hypotekskasse  

 obligationer 1992, 11% og nominelt SEK 15 mill.
Svenske Fastighits  

 Kreditobligationer 1992, 11,40%. Som bilag til ansøgningen var vedlagt et  

 referat af et bestyrelsesmøde i banken afholdt den 14. november 1990. Af  

 referatet fremgår det, at banken har tilladelse til et samlet engagement med  

 .....-selskaberne (nogle selskaber inden for samme koncern) på 50% af bankens  

 egenkapital svarende til ca. 123 mill. kr.
Et yderligere engagement med .....  

 var derfor begrænset til ca. 18 mill. kr., der endog ville blive reduceret i  

 1991 på grund af frigivelse af deponerede kontanter/obligationer for  

 forudbetalinger på skibsprojekter.
For ikke at afskære bankens muligheder for  

 at indgå i yderligere forretninger med ..... besluttede bankens bestyrelse  

 defor på mødet, at ansøge Finanstilsynet om tilladelse til at foretage  

 fradrag for de svenske realkreditobligationer, som sket i ansøgningen af 13.  

 december 1990.
 I den påklagede skrivelse af 15. januar 1991 fra Finanstilsynet til banken  

 udtaler Finanstilsynet bl.a.:
 »...Ifølge den gældende bekendtgørelse om fradrag for særlig sikre  

 krav, Handelsministeriets bekendtgørelse nr. 586 af 29. november 1974, er det  

 kun muligt at fradrage ... »krav sikret ved obligationer udstedt af  

 danske realkreditinstitutter eller ved pant i obligationer udstedt af  

 tilsvarende danske institutter« ...
Det er derfor ikke muligt at modregne 75% af kursværdien på de svenske  

 obligationer...' I skrivelsen til Industriministeriets Erhvervsankenævn af 12. februar 1991  

 har klager gjort gældende, at det ikke kan være rigtigt, at der med den  

 udvikling, der er i samfundet på det finansielle område, skal være så stor  

 forskel på, om sikkerheden er børsnoterede danske eller svenske obligationer  

 eller børsnoterede obligationer fra f.eks.
EF-lande, og at denne  

 forskelsbehandling også i forbindelse med EF-harmoniseringen må anses for at  

 være betænkelig.
Endelig har klager gjort gældende, at afgørelsen er til  

 fordel for de større pengeinstitutter og dermed konkurrenceforvridende, idet  

 bankens engagementer med .....-selskaberne - i henhold til en tidligere  

 afgørelse fra Finanstilsynet - skal beregnes som et engagement, på trods af,  

 at de enkelte selskaber er selvstændige juridiske og økonomiske enheder.
 Finanstilsynet har den 20. marts 1991 i den af Industriministeriets  

 Erhvervsankenævn indhentede redegørelse bl.a. udtalt:
»...Bank- og sparekasselovens § 23, stk. 1, begrænser  

 enkeltengagementers størrelse til 35 % af pengeinstituttets kernekapital og  

 opskrivningshenlæggelse.
Enkeltengagementer kan dog under nærmere angivne  

 betingelser forhøjes til 50 % af pengeinstituttets kernekapital og  

 opskrivningshenlæggelser.
 Bank- og sparekasselovens § 23, stk. 2, bemyndiger industriministeren til  

 at fastsætte bestemmelser om, at der ved beregning af de i § 23, stk. 1,  

 nævnte beløb, kan ses bort fra særligt sikre krav.
 Som det fremgår er bank- og sparekasselovens § 23, stk. 2, en undtagelse  

 fra hovedreglen.
 Bemyndigelsen er udnyttet ved Handelsministeriets bekendtgørelse nr. 586  

 af 29. november 1974, der fortsat er gældende.
 Som offentlig myndighed må Finanstilsynet administrere efter de til enhver  

 tid gældende love og bekendtgørelser.
 Da bekendtgørelsen eksplicit nævner 7 tilfælde, hvor der kan ske fradrag,  

 har tilsynet i sin hidtidige praksis anset bekendtgørelsen for en udtømmende  

 opregning af fradragsmuligheder.
Bekendtgørelsen skulle have haft en anden sproglig udformning, hvis  

 tilsynet ved sin administration skulle have kunnet give fradrag i andre  

 tilfælde end de i bekendtgørelsen nævnte.
Ud fra en lighedsbetragtning  

 forekommer det da også hensigtsmæssigt, at det kan læses af bekendtgørelsen,  

 hvad der kan gives fradrag for.
 Spørgsmålet om bekendtgørelsens overensstemmelse med EF-harmoniseringen er  

 ikke relevant i dette tilfælde, hvor det drejer sig om obligationer udstedt  

 af et hypotekinstitut i et ikke-EF-land, og som ikke er omfattet af EF's  

 regelharmonisering.
..... (klager) gør gældende, at Finanstilsynets afgørelse om, at  

 fradragsbekendtgørelsen ikke giver fradrag for svenske obligationer er  

 konkurrenceforvridende.
Det skal hertil bemærkes, at hvad enten tilsynet  

 giver eller nægter fradrag, vil det samme være gældende for større  

 pengeinstitutter.
Den konkurrencemæssige stilling vil derfor være  

 uforandret.« I en følgeskrivelse af samme dato til redegørelsen har Finanstilsynet som  

 konsklusion af det anførte bemærket, at den i medfør af § 23, stk. 2,  

 udstedte bekendtgørelse efter tilsynets opfattelse således ikke giver  

 mulighed for fradrag for svenske obligationer.
Tilsynet gør endvidere  

 opmærksom på , at Industriministeriet ved skrivelse af 29. september 1987  

 stadfæstede en afgørelse fra tilsynet, hvorefter Difko-selskaberne skulle  

 betragtes som værende en kunde i relation til bank- og sparekasselovens § 23,  

 og at tilsynet ikke har opfattet klagen som en klage vedrørende dette  

 spørgsmål.
 Klager har den 21. maj 1991 meddelt ankenævnet, at man ikke ønsker at  

 komme med yderligere indlæg i sagen.
 Ankenævnet udtalte:
 Det tiltrædes, at bemyndigelsen efter bank og sparekasselovens § 23, stk.  

 2, til at fastsætte bestemmelser om at der ved beregningen af grænserne efter  

 § 23, stk. 1, kan ses bort fra særlig sikre krav, er udnyttet ved  

 Handelsministeriets bekendtgørelse nr. 586 af 29. november 1974 om fradrag  

 for særlig sikre krav ved beregning af bankers og sparekassers enkelt  

 engagementer og at Finanstilsynet ikke herefter har grundlag for at tillade  

 det ansøgte.
 Finanstilsynets afgørelse af 15. januar 1991 - hvorefter ansøgningen  

 afslås - stadfæstes derfor.
 Ankenævnet finder anledning til at tilføje, at den bemyndigelse til at  

 fastsætte bestemmelser om fradrag for særlig sikre krav, der efter bank og  

 sparekasselovens § 23, stk. 2 er tillagt industriministeren, nu udøves af  

 Finanstilsynet efter Industriministeriets bekendtgørelse nr. 436 af 19. juli  

 1988 om henlæggelse af beføjelser til Finanstilsynet m.v. § 1, nr. 2.  

 Finanstilsynet har således mulighed for at fastsætte ændrede regler til  

 afløsning af den nævnte bekendtgørelse nr. 586/74. I den forbindelse bør det  

 overvejes, at foretage en afstemning med reglerne i  

 kapitaldækningsbekendtgørelsen, nr. 853 af 14. december 1990.
