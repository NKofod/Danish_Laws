 Den 12. november 1985 undertegnedes i Mariehamn en overenskomst mellem  

 Danmark, Finland, Norge og Sverige om gensidig anerkendelse af kørekort og af  

 registrering af køretøjer.
 Overenskomsten har følgende ordlyd:
OVERENSKOMST mellem Danmark, Finland, Norge og Sverige om gensidig anerkendelse af  

 kørekort og af registrering af køretøjer Danmarks, Finlands, Norges og Sveriges regeringer har for at lette  

 vejtrafikken mellem landene indgået følgende overenskomst:
Artikel 1 Et kørekort, der er udstedt i et land, gælder i de øvrige lande i  

 overensstemmelse med sit indhold.
Kørekortet gælder dog ikke, hvis det er  

 ugyldigt i det land, hvor det er udstedt.
 Reglerne om kørekort i denne overenskomst finder med de nødvendige  

 begrænsninger tillige anvendelse på midlertidigt kørekort og turistkørekort  

 udstedt i Danmark, »tillfælligt kørkort« udstedt i Finland og  

 »midlertidig kjøretillatelse« udstedt i Norge.
Artikel 2 Hvert land bestemmer i hvilken udstrækning landets egne regler om kørekort  

 skal finde anvendelse på kørekort, som er udstedt i de andre lande.
Artikel 3 Den, som er tilmeldt folkeregisteret i et af landene og har et gyldigt  

 kørekort udstedt i et af de andre lande, kan efter ansøgning få ombyttet sit  

 kørekort til et tilsvarende kørekort i det land, hvor han er tilmeldt  

 folkeregisteret, uden at aflægge køreprøve.
Artikel 4 Når der i et af landene er truffet afgørelse i en sag om et kørekort  

 udstedt i et af de andre lande, skal det land, hvori kørekortet er udstedt,  

 underrettes om afgørelsen.
Hvis afgørelsen indebærer, at kørekortet ikke  

 længere er gyldigt, skal kørekortet oversendes til det land, som har udstedt  

 det, når afgørelsen er endelig.
Artikel 5 Myndigheder, der træffer afgørelse i sager om kørekort efter denne  

 overenskomst, bør have ret til at gøre sig bekendt med de oplysninger, som er  

 tilgængelige for kørekortsmyndighederne i de andre lande, og som er af  

 betydning for afgørelsen.
Dette gælder dog ikke, såfremt andet følger af  

 forhold til et land, som ikke er bundet af overenskomsten.
Artikel 6 Hvert land skal anvise en myndighed, der skal tage imod underretninger og  

 kørekort efter artikel 4, og fremkomme med oplysninger efter artikel 5.
Artikel 7 Motordrevne køretøjer, som er registreret i et af landene, samt  

 påhængskøretøjer hertil kan benyttes i de andre lande i op til et år.  

 Køretøjerne skal være i færdselssikkerhedsmæssig forsvarlig stand og skal  

 opfylde besøgslandets regler om akseltryk, totalvægt, længde, højde og  

 bredde.
Køretøjerne skal være forsynet med hjemlandets nummerplader og  

 nationalitetsmærker.
Som bevis for registreringen skal gælde køretøjernes nummerplader og 1. for andre danske køretøjer end personbiler og  

 motorcykler og påhængskøretøjer koblet til personbiler: registreringsattest, 2. for finske køretøjer: »registerutdrag«  

 for køretøjet eller registreringsattest, som beviser, at bilen må anvendes i  

 udlandet, eller »interimsintyg«, 3. for norske køretøjer: »vognkort«, 4. for andre svenske køretøjer end terrængående  

 køretøjer: »kontrollmærke«, og for svenske lastbiler, biler med  

 tilkoblet påhængsvogn samt terrængående køretøjer: derudover det senest  

 udstedte »registreringsbevis« for hvert køretøj.
Artikel 8 Hvis der i et af landene er givet særlig tilladelse til midlertidig  

 benyttelse af et køretøj, som ikke er registreret i landet, eller som er  

 midlertidigt registreret i landet, eller som er midlertidigt registreret i  

 landet, må køretøjet midlertidigt benyttes i de andre lande i den periode,  

 som tilladelsen angår.
Køretøjet skal være i færdselssikkerhedsmæssig  

 forsvarlig stand og skal opfylde besøgslandets regler om akseltryk,  

 totalvægt, længde, højde og bredde.
Følgende skal gælde som bevis for køretøjer, der har fået tilladelsen i 1. Danmark: »midlertidig  

 registreringsattest« og »grænsenummerplader«, 2. Finland: »interimistisk  

 registreringsbevis« og tilsvarende nummerplader, eller  

 »interimsintyg« og tilsvarende »SF-skylt«, 3. Norge: »vognkort og tilsvarende nummerplade  

 for særlig registrering, 4. Sverige: »turistvagnslicens« og  

 »turistvagnsskylt«, bevis for »exportvagnsregistrering«  

 og »exportvagnsskylt« sammen med »besiktningsinstrument«  

 eller »interimslicens« og »interimsskylt«.
Køretøjerne  

 skal være forsynet med hjemlandets nationalitetsmærker.
Artikel 9 Reglerne i artikel 7, stk. 1, finder tilsvarende anvendelse på danske  

 køretøjer, der kan benyttes i Danmark med faste prøveskilte, finske  

 køretøjer, der kan benyttes i Finland med »provnummerskyltar«,  

 norske køretøjer, der kan benyttes i Norge på »prøvekjennemerke« og  

 svenske køretøjer, der kan benyttes i Sverige på grundlag af  

 »saluvagnslicens«.
Som legitimation for de danske køretøjer skal i denne forbindelse gælde  

 registreringsattest.
For de finske køretøjer skal gælde  

 »provnummerskyltar« sammen med et bevis for retten til at anvende  

 sådanne nummerplader.
For de norske køretøjer skal gælde  

 »prøvekjennemerke« sammen med »vognkort« for  

 »årsprøvekjennemerke« eller »kjøreseddel« for  

 »dagsprøvekjennemerke« i original.
For de svenske køretøjer skal  

 gælde »saluvagnsskyltar«.
Artikel 10 Artiklerne 7-9 gælder under forudsætning af, at køretøjet må benyttes i  

 sit hjemland, og at 1. det ejes af en fysisk person, der normalt ikke har  

 bopæl i besøgslandet, eller af en juridisk person, der har hjemsted i et  

 andet land end besøgslandet, 2. det ikke er eller bør være registreret i  

 besøgslandet, 3. det er indført til midlertidig benyttelse i  

 besøgslandet.
 Hvert land kan bestemme, at artiklerne 7-9 ikke skal gælde, når  

 køretøjerne benyttes af personer, som har bopæl i besøgslandet.
Artikel 11 Denne overenskomst gælder ikke spørgsmål om tilladelse til at befordre  

 personer mod betaling eller tilladelse til transport af andet gods end  

 førerens og passagerers personlige rejsegods, og heller ikke de bestemmelser  

 om told, skatter eller andre afgifter eller om forsikringer af motordrevne  

 køretøjer eller arbejdsmiljø, der gælder eller bliver udfærdiget i de enkelte  

 lande.
 Hvert land kan gøre undtagelser fra denne overenskomst for så vidt angår  

 kørekort til personer, der ikke er fyldt 18 år, og for så vidt angår kørsel,  

 hvorunder biler anvendes erhvervsmæssigt til transport af personer eller  

 gods, og som udføres med køretøjer, der er registreret i det pågældende land.
Denne overenskomst, der ophæver og træder i stedet for overenskomsterne af  

 15. september 1956, træder i kraft den 1. juli 1986. Hver af de kontraherende  

 parter kan opsige denne overenskomst over for en anden kontraherende part ved  

 underretning til denne.
Overenskomsten forbliver gældende imellem disse  

 parter i 6 måneder fra en sådan underretning.
Originaleksemplaret af denne  

 overenskomst deponeres i det svenske udenrigsministerium, som sender de  

 øvrige parter bekræftede kopier.
 Denne overenskomst oprettes i 4 eksemplarer på dansk, finsk, norsk og  

 svensk sprog, hvilke tekster har samme gyldighed.
 Til bekræftelse heraf har undertegnede efter bemyndigelse underskrevet  

 denne overenskomst.
 Som sket i Mariehamn den 12. november 1985.
 For Danmarks regering:
Erik Ninn-Hansen Suomen hallituksen puolesta:
Matti Luttinen For Norges regjering:
Johan J.
Jakobsen Før Sveriges regering:
Sven Hulterstrøm Ved overenskomstens ikrafttræden den 1. juli 1986 ophæves de tre  

 bilaterale overenskomster om gensidig anerkendelse af førerbeviser og  

 indregistreringsattester for motorkøretøjer m.m. mellem Danmark og Finland,  

 Danmark og Norge og Danmark og Sverige, alle af 15. september 1956, og den  

 til disse knyttede tillægsprotokol af samme dato, jfr. justitsministeriets  

 bekendtgørelser nr. 63, 64, 65 og 66 af 27. oktober 1956, Lovtidende C.
