Bekendtgørelse om adgang for inseminører fra visse lande til at inseminere husdyr1) I medfør af § 42, § 43, § 67 og § 70, stk. 3, i lov nr. 432 af 9. juni 2004 om hold af dyr, fastsættes:
Anvendelsesområde § 1. Denne bekendtgørelse finder anvendelse på 1) Tjenesteydere, der er statsborgere i et andet EU/EØS-land, og som ønsker midlertidigt at levere tjenesteydelser i Danmark eller som leverer tjenesteydelser i Danmark ved midlertidig eller lej-lighedsvis inseminering af husdyr, og 2) statsborgere i et andet EU/EØS-land, der ønsker at etablere sig som inseminør af husdyr i Danmark.
Definitioner § 2. I denne bekendtgørelse forstås ved:
 1) »Tjenesteyder«: En person, der er statsborger i et andet EU/EØS-land og etablerer sig som inseminør eller midlertidigt eller lejlighedsvist agter at inseminere husdyr i Danmark.
 2) »Tjenestemodtager«: Enhver fysisk eller juridisk person, som anvender eller ønsker at anvende en tjenesteydelse.
 3) »Etableringsland«: Et land, som er omfattet af § 1, og hvor tjenesteyderen er lovlig etableret i det erhverv, der agtes udøvet i Danmark.
 4) »Erhvervsmæssige kvalifikationer«:
 a) I de tilfælde, hvor adgangen til erhvervet er lovreguleret i anmelderens etableringsland, uddannelsesbevis, jf. nr. 5 eller kursusbevis, jf. nr. 6.
 b) I de tilfælde, hvor adgangen til erhvervet ikke er lovreguleret i anmelderens etableringsland, dokumentation for, at inseminering af den dyreart, som anmelderen agter at inseminere, er udført som erhverv i mindst to år inden for de sidste ti år.
 5) »Uddannelsesbevis« som anført i nr. 4:
a) Eksamensbeviser, certifikater og andre beviser for en erhvervskompetencegivende uddannelse som inseminør af den dyreart, som anmelderen agter at inseminere, der er erhvervet i et af de i § 1 nævnte lande.
Beviset skal være udstedt af den myndighed eller det organ, der er udpeget i overensstemmelse med love eller administrative bestemmelser i det pågældende land.
 b) Uddannelsesbeviser, der er udstedt i et tredjeland, hvis myndighederne i etableringslandet har anerkendt beviset, og anmelderen har mindst tre års erhvervserfaring i etableringslandet inden for uddannelsesbevisets område, og etableringslandet har attesteret denne erhvervserfaring.
 6) »Kursusbevis« som anført i nr. 4:
 a) Et bevis udstedt af den myndighed eller det organ, der er udpeget i overensstemmelse med love eller administrative bestemmelser i hjemlandet for:
b) en uddannelse, som ikke er omfattet af et certifikat eller et eksamensbevis som nævnt i art. 11, litra b, c, d eller e, i direktiv 2005/36/EF, eller c) en specifik uddannelse uden forudgående uddannelse, eller d) udøvelse af erhvervet i etableringslandet på fuld tid i tre på hinanden følgende år eller på deltid i en periode af tilsvarende varighed i løbet af de forudgående ti år.
7) »Faglig titel«: Tjenesteyderens faglige titel i etableringslandet.
Titlen anføres på etableringslandets officielle sprog.
Hvis en sådan titel ikke findes i etableringslandet, anfører tjenesteyderen på denne stats officielle sprog hvilket uddannelsesbevis tjenesteyderen har.
 8) »Kvikskranke«: De kompetente myndigheders elektroniske kontaktpunkt, BusinessInDenmark, hvorfra tjenesteydere elektronisk kan indsende ansøgninger og påkrævede dokumenter.
Anmeldelse af midlertidig eller lejlighedsvis inseminering af husdyr § 3. Tjenesteydere, der midlertidigt eller lejlighedsvis agter at inseminere husdyr i Danmark skal inden aktiviteten påbegyndes indgive skriftlig anmeldelse til Fødevarestyrelsen.
 Stk. 2. Anmeldelsen kan indsendes skriftligt eller elektronisk til Fødevarestyrelsen eller elektronisk til kvikskranken.
 Stk. 3. Anmeldelsen skal indeholde følgende oplysninger:
1) Tjenesteyderens fulde navn, 2) tjenesteyderens bopælsadresse i hjemlandet, 3) tjenesteyderens eventuelle bopælsadresse/etableringsadresse i Danmark, 4) tjenesteyderens kontaktoplysninger: telefonnummer, mailadresse eller andet, og 5) den dyreart tjenesteyderen agter at inseminere.
 Stk. 4. Anmeldelsen skal ved første henvendelse, eller hvis der ved en fornyelse er tale om ændring af de oplysninger, der tidligere er givet, ledsages af følgende dokumenter:
1) dokumentation for tjenesteyderens nationalitet, 2) dokumentation for tjenesteyderens faglige titel og hvilken medlemsstat der har udstedt titlen, 3) dokumentation for tjenesteyderens registrering i faglige organisationer, 4) dokumentation for tjenesteyderens forsikring med kontaktoplysninger på forsikringsselskab samt geografisk dækning, 5) attestation fra de kompetente myndigheder i etableringslandet om, at tjenesteyderens er lovligt etableret i landet til at inseminere den dyreart, som tjenesteyderens agter at inseminere, 6) attestation fra den kompetente myndighed i etableringslandet om, at tjenesteyderens ikke har fået permanent eller midlertidigt forbud eller lignende mod at inseminere husdyr, 7) bevis for erhvervsmæssige kvalifikationer, jf. § 2, stk. 1, nr. 4.
 Stk. 5. Tilladelsen gælder for et år og skal fornys for hvert efterfølgende år tjenesteyderen agter at inseminere husdyr i Danmark.
 § 4.  Når Fødevarestyrelsen har modtaget en anmeldelse om godkendelse og alle nødvendige dokumenter, sender styrelsen en kvittering til ansøgeren med oplysning om:
1) Sagsbehandlingstiden, 2) at ansøgeren ikke må udføre opgaver som inseminør, før vedkommende er godkendt hertil af Fødevarestyrelsen, samt 3) klagemuligheder.
Oplysningspligt for tjenesteydere § 5. Tjenesteydere skal oplyse tjenestemodtageren om:
1) Deres faglige titel, 2) navn og adresse på den kompetente tilsynsmyndighed i etableringslandet hvis inseminørvirksomheden dér er omfattet af en godkendelsesordning, eller kontaktoplysninger på Fødevarestyrelsen, 3) eventuelt registreringsnummer eller identifikationskode i et offentligt register i etableringslandet, og 4) eventuelle forsikringer til dækning af erhvervsansvar.
 Stk. 2. Hvis tjenestemodtageren anmoder tjenesteyderen om det, skal denne oplyse om de regler, der gælder for udførelsen af erhvervet, og hvordan tjenestemodtageren får adgang hertil.
Registrering af tjenesteydere § 6. Fødevarestyrelsen fører et offentligt register over personer, som er etablerede inseminører i et de i § 1 nævnte lande, og som har anmeldt til Fødevarestyrelsen, at de agter at midlertidigt eller lejlighedsvist at inseminere husdyr i Danmark.
 Stk. 2. I registret optages oplysninger om anmeldernes navne, adresser og faglige titel.
 § 7. Fødevarestyrelsen kan for hver tjenesteydelse udveksle nødvendige oplysninger med kompetente myndigheder i de i § 1 nævnte lande om, hvorvidt tjenesteyderen er lovlig etableret, om tjenesteyderens redelige adfærd og om, hvorvidt tjenesteyderen har været idømt faglige disciplinære eller strafferetlige sanktioner.
Stk. 2. Fødevarestyrelsen kan udveksle relevante oplysninger med kompetente myndigheder i de i § 1 nævnte lande i forbindelse med klager fra modtagere af tjenesteydelser.
Fødevarestyrelsen underretter tjenestemodtageren om undersøgelsens resultat.
Etablering som inseminør af husdyr § 8. Fødevarestyrelsen kan give personer fra de i § 1 nævnte lande tilladelse til at etablere sig som inseminør af nærmere angivne husdyr, jf. lov om adgang til udøvelse af visse erhverv i Danmark.
 § 9. Fødevarestyrelsen træffer afgørelse om godkendelse som inseminør senest 4 uger efter modtagelse af ansøgningen og de dokumenter, der er nævnt i § 3, stk. 4.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Fødevarestyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Ansøgeren må ikke udføre opgaver som inseminør, før vedkommende er godkendt hertil af Fødevarestyrelsen.
 Stk. 4. Når Fødevarestyrelsen har modtaget en ansøgning om godkendelse og alle nødvendige dokumenter, sender styrelsen en kvittering til ansøgeren med oplysning om:
1) Sagsbehandlingsfristen, jf. stk. 1 og 2, 2) at ansøgeren ikke må udføre opgaver som inseminør, før vedkommende er godkendt hertil af Fødevarestyrelsen, samt 3) klagemuligheder.
Straf- og ikrafttrædelsesbestemmelser § 10. Med bøde straffes den, som overtræder § 3, § 4, stk. 1, nr. 2, § 5 eller § 9, stk. 4, nr. 2.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået forsætligt eller groft uagtsomt, og hvis der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 28. december 2009.
 Stk. 2. Samtidig ophæves bekendtgørelse nr. 1143 af 3. oktober 2007 om adgang for inseminører fra visse lande til at inseminere husdyr.
Fødevarestyrelsen, den 15. december 2009 Esben Egede Rasmussen / Ina Elise Jensen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF om anerkendelse af erhvervsmæssige kvalifikationer (EU-Tidende 2005 nr.
L 255 s.22) samt dele af Europa-Parlamentets og Rådets direktiv 2006/123/EF om tjenesteydelser i det indre marked.
