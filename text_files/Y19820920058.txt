 Et medlem af folketinget spurgte i anledning af, at en  

 kommunalbestyrelse havde indført spørgetid og i forretningsordenen for denne  

 fastsat, at en spørger, der er ansat i kommunens tjeneste, dog ikke kan  

 stille spørgsmål, der vedrører det forvaltningsområde, hvorunder vedkommende  

 er ansat, om ministeren ville fastsætte en vejedende forretningsorden for  

 spørgetid i kommunalbestyrelser, der ikke angriber offentligt ansattes  

 grundlovsmæssige ytringsfrihed.
 Vedkommende tilsynsråd havde bl.a. udtalt, at der må gælde ret vide  

 rammer for den enkelte kommunalbestyrelses adgang til at tilrettelægge  

 spørgetidens form og indhold, og at de fastsatte begrænsninger i spørgetiden  

 ikke kunne antages at tilsigte et ulovligt eller usagligt formål.
 Udtalt, at indenrigsministeriet ikke fandt grundlag for at udarbejde  

 nogen særlig vejledende forretningsorden vedrørende det nævnte forhold.
 Besvarelse af spørgsmål nr. 741 stillet af folketingsmedlem Bernhard  

 Baunsgaard til indenringsministeren den 12. maj 1982.
 Spørgsmål:
Vil ministeren drage omsorg for, at der for spørgetid i  

 kommunalbestyrelser fastsættes en vejledende forretnignsorden, der ikke  

 angriber offentlige ansattes grundlovsmæssige ytringsfrihed? Svar:
 Det fremgår af begrundelsen for spørgsmålet, at baggrunden for dette er,  

 at Ishøj kommunalbestyrelse har indført spørgetid og i forretningsordenen for  

 denne fastsat, at en spørger, der er ansat i kommunens tjeneste, dog ikke kan  

 stille spørgsmål, der vedrører det forvaltningsområde, hvorunder vedkommende  

 er ansat.
 Tilsynsrådet for Københavns amt har i denne sag givet udtryk for, at  

 spørgsmål om indførelse af spørgetid og i bekræftende fald spørgetidens form  

 afgøres af den enkelte kommunalbestyrelse, at der er tale om et ulovbestemt  

 område, og at kommunalbestyrelsen således er helt frit stillet, om den ønsker  

 spørgetid indført eller ikke, og at der derfor efter tilsynsrådets opfattelse  

 må gælde ret vide rammer for kommunalbestyrelsens adgang til at tilrettelægge  

 spørgetidens form og indhold, og at tilsynsrådet ikke finder, at det er  

 tilstrækkeligt dokumenteret eller sandsynliggjort, at de af byrådet i  

 forretningsordenen fastsatte begrænsninger tilsigter et ulovligt eller  

 usagligt formål.
Indenrigsministeriet har i den nævnte sag givet udtryk for, at man måtte  

 være enig med tilsynsrådet i, at den omhandlede bestemmelse i  

 forretningsordenen ikke var i strid med lovgivningen, herunder almindelige  

 retsgrundsætninger.
Folketingets ombudsmand har heller ikke fundet grundlag  

 for at antage, at bestemmelsen skulle være ulovlig.
 Indenrigsministeriet kan for sit vedkommende henholde sig til det anført.
 Ministeriet må i øvrigt formode, at Ishøj byråd, gennem fastsættelse af  

 den nævnte bestemmelse i forretningsordenen for spørgetiden, har haft til  

 hensigt primært at ville forbeholde spørgetiden for borgere, der ønsker at  

 forelægge deres problemer for byrådet, og som ikke ad andre kanaler kan få  

 disse problemer afklaret og belyst.
 Indenrigsministeriet finder ikke grundlag for at udarbejde nogen særlig  

 vejledende forretningsorden vedrørende det nævnte forhold.
 Indenrigsministeriets afgørelser og udtalelser om kommunale forhold 1982  

 8.4.
