 I henhold til § 56 i lov nr. 237 af 6. juni 1985 om  

 arbejdsmarkedsuddannelser fastsættes:
 § 1.  Der ydes specialarbejdere m.fl., der gennemgår  

 faglig oplæring i henhold til en i medfør af lærlingelovens § 30 til  

 vedkommende arbejdsformidlingskontor anmeldt aftale, økonomisk støtte under  

 deltagelse i læretiden i den for vedkommende fags lærlinge fastsatte  

 obligatoriske dagskoleundervisning.
 § 2.  Støtten ydes til lærlinge, der ved  

 læreforholdets påbegyndelse er fyldt 19 år og i det sidste år forud for  

 læreforholdets påbegyndelse har været beskæftiget eller arbejdssøgende som  

 specialarbejdere m.v.
 § 3.  Det er en betingelse for at yde støtte, at der  

 efter den mellem parterne indgåede aftale under hele den praktiske oplæring  

 sikres lærlingen en løn, der svarer til mindste specialarbejderløn.  

 Vedkommende fælles faglige udvalg kan tillade, at lønnen for  

 uddannelsessøgende, der kommer fra andre erhvervsområder end det, hvortil  

 læreforholdet må henføres, i indtil 6 måneder fastsættes lavere, dog ikke  

 under lærlingelønnen i faget.
Stk. 2.  Såfremt læreforholdet er en fortsættelse af et  

 tidligere læreforhold, må der også under det afbrudte læreforhold være ydet  

 mindste specialarbejderløn.
Der kan dog bortses fra kravet om mindste  

 specialarbejderløn under det afbrudte læreforhold, såfremt der er forløbet et  

 tidsrum af mindst 1 år fra dette læreforholds ophør.
 Stk. 3.  Efter aftalen må læremesteren endvidere  

 forpligte sig til at afholde de med lærlingens deltagelse i fagets  

 dagskoleundervisning og svendeprøveaflæggelse forbundne udgifter.
 Stk. 4.  Arbejdsformidlingskontorer underretter det  

 fælles faglige udvalg om indholdet af aftalen om læreforholdet.
§ 4.  Støtten ydes med et beløb, der svarer til den  

 maksimale dagpengesats i den statsanerkendte arbejdsløshedskasse, af hvilken  

 lærlingen er eller kunne have været medlem.
Har det fælles faglige udvalg  

 tilladt, at der i den første del af læretiden ydes nedsat løn, jfr. § 3, stk.  

 1, kan støtten under dagskoleundervisning under denne del af læretiden dog  

 højst ydes med et til lønnen svarende beløb.
 Stk. 2.  Hvis arbejdsgiveren ved påtegning på  

 ansøgningen erklærer at være indforstået med, at der betales sædvanlig løn  

 til kursisten under kursusdeltagelsen, indtræder arbejdsgiveren i den ret til  

 godtgørelse, som tilkommer kursisten.
§ 5.  Ansøgning om læreforholdets henførelse under  

 uddannelseslovens støtteordning indgives til det arbejdsformidlingskontor,  

 hvortil aftalen om læreforholdet er anmeldt.
Aftalen om læreforholdet  

 vedlægges.
Stk. 2.  Ansøgning om kursusgodtgørelse indgives til det  

 samme arbejdsformidlingskontor som nævnt i stk. 1. Ansøgningen skal indgives  

 senest inden afslutningen af hvert enkelt skoleophold.
Dispensation kan i  

 ganske særlige tilfælde meddeles af kursusnævnet indtil 1 år efter  

 skoleopholdets afslutning.
 Stk. 3.  Blanketter til de i stk. 1 og 2 nævnte  

 ansøgninger udleveres af arbejdsformidlingskontoret.
 § 6.  Støtten fastsættes af arbejdsformidlingskontoret  

 og udbetales af dette eller af arbejdsløshedskassen.
 Stk. 2.  Arbejdsformidlingskontorets afgørelse kan  

 indbringes for kursusnævnet til endelig administrativ afgørelse.
 Stk. 3.  Kursusnævnet fastsætter de nærmere regler om  

 administrationen af støtten samt om, i hvilket omfang indtægter under  

 dagskoleundervisningen fradrages ved beregningen af støtten.
 § 7.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Bekendtgørelse nr. 551 af 1. nov. 1978 om  

 økonomisk støtte til specialarbejdere m.fl. under faglig oplæring, ophæves.
