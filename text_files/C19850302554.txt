 De statsanerkendte arbejdsløshedskasser.
 Hermed udsendes et nyt samlet »Cirkulære om arbejdsløshedskassernes  

 økonomi, regnskabsvæsen og øvrige administrative forhold« samt ny  

 regnskabsblanket.
 Regnskabsblanketten er medsendt som vejledning og skal anvendes ved  

 kontoplanens opbygning.
 Der er efterfølgende knyttet enkelte bemærkninger til cirkulærets punkter:
 ad 1. Almindelige bestemmelser.  Uændret i forhold til gældende  

 regler.
ad 2. Bogholderiets indretning.  Arbejdsløshedskassen kan efter  

 de nye regler opstille sin individuelle kontoplan under iagttagelse af de i  

 cirkulæret anførte krav.
Direktoratet udsender ikke en egentlig  

 standardkontoplan, men den vedlagte regnskabsblanket kan betragtes som en  

 vejledende kontoplan.
Kontoplanen skal indrettes således, at  

 arbejdsløshedskassen kan efterkomme alle specifikationskrav i regnskab og  

 andre indberetninger.
Kontoplanen skal løbende ajourføres i overensstemmelse  

 med eventuelle lovændringer, regelændringer og ændrede specifikationskrav.  

 Arbejdsløshedskassens bogføring må ikke ske i en med en anden forening fælles  

 bogholderikreds.
 ad 3. Forretningsgang.  Af sikkerhedsmæssige grunde har  

 arbejdsløshedskasserne altid skullet have en formaliseret forretningsgang.  

 Efter de nye regler skal denne forretningsgang beskrives skriftligt under  

 iagttagelse af de anførte krav.
 ad 4. Personaleforhold.  Uændret i forhold til gældende regler.
ad 5. Administration udført af andre.  De nu fastsatte regler er  

 i overensstemmelse med tidligere praksis.
Hvis en arbejdsløshedskasse lader  

 en anden forening varetage sin administration eller dele heraf, skal der  

 forud for regnskabsårets start udfærdiges en skriftlig administrationsaftale,  

 som skal godkendes af direktøren for Direktoratet for  

 Arbejdsløshedsforsikringen.
Aftalen skal som minimum have følgende indhold:  

 a) Oplysning om parternes navn og adresse. b) Oplysning om dato for aftalens  

 indgåelse. c) Oplysning om hvilket regnskabsår, aftalen vedrører. d)  

 Beskrivelse af aftalens omfang. e) Oplysning om honorarets størrelse og  

 betaling.
Det skal bemærkes, at honorarets størrelse, skal fastsættes på et  

 rimeligt økonomisk grundlag, og at honoraret ikke må overstige de med  

 administrationen forbundne udgifter. f) Oplysning om honorarets  

 beregningsgrundlag. g) Påtegning fra kassens statsautoriserede revisor om, at  

 den økonomiske del af aftalen er gennemgået af ham og fundet i  

 overensstemmelse med de opstillede krav.
Såfremt arbejdsløshedskassen ikke  

 opkræver administrationskontingent, og administrator ikke oppebærer honorar,  

 bortfalder aftalens pkt. e) og f). Aftalen skal indsendes til godkendelse af  

 direktøren for Direktoratet for Arbejdsløshedsforsikringen inden udløbet af  

 det foregående regnskabsår.
For regnskabsåret 1985 dog senest den 31. marts  

 1985.
 ad 6. Administrationsudgifter.  Bortset fra det under ad 5  

 anførte, er der ingen ændringer i forhold til gældende regler.
 ad 7. Medlemsbidrag.
 Uændret i forhold til gældende regler.
ad 8. Medlemskontingent.  De nu fastsatte regler er i  

 overensstemmelse med tidligere praksis.
Arbejdsløshedskasserne kan nu anvende  

 et med anden forening fælles opkrævningssystem.
Fremover opereres kun med eet  

 kontingentbegreb, idet direktoratet ikke længere kræver kontingentet  

 specificeret på en forsikringsdel og en administrationsdel.
ad 9. Forskud fra staten.  1. afsnit er uændret i forhold til  

 gældende regler.
Arbejdsløshedskasser, der endnu ikke er gået over til EDB,  

 vil i perioden indtil 1. juli 1985 kunne opnå forskud som hidtil uanset  

 cirkulærets bestemmelser.
Ad afsnit 2 bemærkes, at beløb, der tilbageholdes  

 for medlemmer med henblik på senere viderebetaling til skattevæsen, kommuner  

 og lignende, skal indsættes på en særskilt forskudskonto, der forrentes til  

 fordel for staten, indtil afregning finder sted.
 ad 10- Forrentning af forskudskonti.  Efter de nye regler skal  

 tilskrevne renter afregnes kvartalsvis sammen med medlemsbidraget til staten  

 eller overføres til direktoratets konto i Danmarks Nationalbank umiddelbart  

 efter, at tilskrivning har fundet sted.
 ad 11. Udbetalinger til medlemmer.  Uændret i forhold til  

 gældende regler.
 ad 12. Tilbagebetalinger.  Efter de nye regler afregnes indkomne  

 afdrag på tilbagebetalingskrav kvartalsvis sammen med medlemsbidraget til  

 staten.
ad 13. Medlemskartotek.  Uændret i forhold til gældende regler,  

 men følgende skal indskærpes: Arbejdsløshedskassen skal kontrollere og kunne  

 dokumentere, at intet medlem er i restance udover den i loven fastsatte  

 frist.
Arbejdsløshedskassen skal endvidere altid kunne opgøre sit medlemstal  

 på et givet tidspunkt, blandt andet til brug for beregningen af  

 medlemsbidraget til staten.
 ad 14. Mellemregning med andre foreninger.  Uændret i forhold til  

 gældende regler, med den undtagelse, at ethvert mellemregningsforhold skal  

 udlignes hver måned ved kontant betaling af saldoen ved månedens begyndelse.
ad 15. Afdelinger.  Under henvisning til standardvedtægtens § 20  

 stk. 1 indskærpes det, at afdelingerne er en integreret del af kassen.
Som  

 følge heraf skal hovedkassens bogføring og regnskabsaflæggelse omfatte alle  

 afdelinger.
 ad 16. Månedsbalancer.  Uændret i forhold til gældende regler.  

 Der vil blive udsendt en ny månedsbalance, der er tilpasset den ændrede  

 regnskabsopbygning.
 ad 17. Årsregnskab og beretning.  Der er til brug for  

 arbejdsløshedskassernes regnskabsaflæggelse udarbejdet en ny  

 regnskabsblanket, der skal anvendes fra og med regnskabsåret 1985. Det  

 bemærkes, at beretningsdelen er en integreret del af regnskabet.
 P.D.V.
