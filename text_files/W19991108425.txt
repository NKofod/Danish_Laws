Underskudsfremførsel Reference:
LL § 15, stk. 7 LV 1998 S.C.1.2.2.12 A ApS klagede for indkomstårene 1996 og 1997 over, at de stedlige  

 skattemyndigheder ikke havde godkendt underskud fra 1992 fremført til  

 fradrag i skattepligtig indkomst.
Det fremgik af sagens oplysninger, at aktiekapitalen i det klagende  

 selskab (herefter kaldet selskabet) med regnskabsår l/l - 31/12 pr. 1.  

 januar 1992 var ejet af henholdsvis B, C og D.
Den 1. september 1992  

 erhvervede E aktiekapitalen i selskabet, og selskabet etablerede samtidig  

 hermed virksomhed med salg af mode- og fritidstøj som postordresalg.  

 Ifølge selskabets interne årsregnskab havde selskabet i perioden  

 frem til 1. september 1992 ikke nogen forretningsmæssig aktivitet, men  

 derimod alene et overskud på ca. 14.000 kr. hidrørende fra  

 afkast af egenkapitalen.
 For årene 1992 til 1995 udgjorde selskabets skattepligtige indkomst  

 henholdsvis - 227.568 kr., - 668.328 kr., -768 kr. og -743 kr.
I indkomståret 1996 drev selskabet ikke forretningsmæssig  

 aktivitet.
Selskabet oppebar i årets løb alene finansielle  

 indtægter, og selskabets skattepligtige indkomst udgjorde i alt 201.606  

 kr.
 I indkomståret 1997 drev selskabet aktivitet med  

 formueadministration, og indtægterne vedrørte renter og  

 aktieudbytte, ligesom selskabets skattepligtige indkomst i alt udgjorde  

 692.903 kr.
 De stedlige skattemyndigheder havde ved de påklagede  

 ansættelser for indkomstårene 1996 og 1997 fundet, at selskabet  

 ikke var berettiget til fremførsel af underskud fra 1992, jf.  

 ligningslovens § 15, stk. 7 og 8.
 Man havde herved bl.a. henset til, at ejerkredsen var ændret  

 fra begyndelsen af underskudsåret 1992 til udgangen af henholdsvis 1996  

 og 1997, og at selskabets indkomster i 1996 og 1997 bestod af  

 nettokapitalindkomster, jf. ligningslovens § 15, stk. 7 og 8.
 Man havde videre bl.a. henset til, at begrænsningsreglen i  

 ligningslovens § 15, stk. 7, således som denne var udformet, trods  

 bemærkningerne til lovforslaget også ramte nærværende  

 selskab, og at Ned Shelton i sin artikel, RR 1988, nr. 3, p. 57,  

 også havde anført, at loven havde denne urimelige  

 bivirkning.
 Man havde ydermere bl.a. henset til, at det af TfS 1988.311 LR kunne  

 udledes, at reglen var gældende, trods bemærkningerne til  

 lovforslaget, selvom et selskabs nye ejere ikke var passive investorer.
 Selskabets repræsentant havde over for Landsskatteretten nedlagt  

 påstand om, at selskabet skulle indrømmes fradrag for underskud  

 vedrørende 1992 for indkomstårene 1996 og 1997 som selvangivet,  

 idet selskabet ikke var omfattet af ligningslovens § 15, stk. 7.
Til støtte herfor var der bl.a. henvist til bemærkningerne  

 til lov om ændring af ligningsloven, lov nr. 837 af 18. december 1987,  

 hvor det af bemærkningerne til lovforslaget (L 102 af 24. november  

 1987) bl.a. fremgik,  at lovforslaget alene ramte de tilfælde,  

 hvor passive investorer overtog et underskudsselskab for at modregne  

 underskuddet i kapitalafkast, og at lovforslaget i praksis kun ville  

 ramme spekulationstilfælde, selv om lovforslaget ikke indeholdt nogen  

 skønsmæssig bedømmelse.
Videre fremgik det af  

 bemærkningerne, at bestemmelsen blev indført med henblik  

 på at forhindre, at erhververen af et selskab, hvori der var uudnyttede  

 skattemæssige underskud, kunne udnytte disse ved at foretage en  

 betydelig kapitalforhøjelse i selskabet, og på denne måde  

 undgå den beskatning af kapitalafkast, der ville være sket, hvis  

 investorerne i stedet havde oprettet et nyt selskab.
Det var ydermere bl.a. anført, at selskabets sag udfra  

 lovens incitament burde bedømmes ud fra sagens faktiske forhold, og  

 således at selskabet skattemæssigt blev stillet på samme  

 måde, som hvis aktiviteten i E Postordre var etableret i et nystiftet  

 selskab og ikke i et bestående selskab uden erhvervsmæssig  

 aktivitet.
Som det fremgik af sagens faktiske forhold, var dette ikke  

 tilfældet i selskabets sag.
Selskabet havde indtil overgangen af  

 selskabskapitalen til E således et positivt resultat, ca. 14.000 kr.,  

 som alene fremkom som afkast af egenkapitalen, hvilket også indikerede,  

 at selskabet burde sidestilles med et skuffeselskab.
Underskuddet for 1992  

 var således opstået i D's ejerperiode.
Det var videre bl.a. anført, at formålet med at  

 indskyde driften af E Postordre i selskabet med virkning fra 1. september  

 1992 således ikke var at udnytte underskud fra tidligere eller  

 indeværende år, og  at nærværende  

 tilfælde således ikke kunne behandles som et  

 spekulationstilfælde.
Der var ydermere ikke tale om, at passive  

 investorer overtog et underskudsselskab for at modregne underskuddet i  

 kapitalafkast, men at E netop efter erhvervelsen påbegyndte en  

 erhvervsmæssig aktivitet i selskabet, som dog ikke forløb som  

 forventet.
Vedrørende de stedlige skattemyndigheders henvisning til  

 TfS 1988.311 LR var det bl.a. anført, at denne afgørelse ikke  

 kunne overføres til nærværende sag, idet der netop i  

 ligningsrådssagen forelå et uudnyttet skattemæssigt  

 underskud på overdragelsestidspunktet.
Landsskatteretten bemærkede, at det af forarbejderne til lov nr. 837  

 af 18. december 1987, hvorved indførtes ændringer til  

 ligningslovens § 15, bl.a. fremgik, at formålet med lovforslaget var at  

 forhindre misbrug af retten til at fremføre skattemæssigt  

 underskud i forbindelse med salg af underskudsselskaber til passive  

 investorer.
Det fremgik bl.a. videre, at begrænsningen i  

 fremførselsretten kun ville ske, hvis der i tidsrummet mellem  

 underskuddets opståen og dets udnyttelse var sket en væsentlig  

 ændring af aktionærkredsen.
Retten fandt imidlertid ikke i dette tilfælde, at  

 bemærkningerne i forarbejderne kunne tillægges afgørende  

 betydning.
Der hensås herved til, at bestemmelsen i ligningslovens §  

 15, stk. 7, 1. pkt., var udformet som en objektiv regel, som efter sin ordlyd  

 efter rettens opfattelse ikke gav anledning til tvivl om, hvorvidt det  

 omhandlede underskud fra 1992 var omfattet af bestemmelsen.
 De påklagede ansættelser blev stadfæstet.
