Skriftlig fremsættelse (6. oktober 2021) Kulturministeren Ane Halsboe-Jørgensen:
 Herved tillader jeg mig for Folketinget at fremsætte:
Forslag til Lov om Slots- og Kulturstyrelsens kontrol og tilsyn med covid-19-kompensationsordninger m.v. på Kulturministeriets område (Lovforslag nr.
L 26) Lovforslaget har til formål at reducere risikoen for snyd, svindel og svig med kompensationsordninger mv. udbetalt af Slots- og Kulturstyrelsen til at afbøde økonomiske konsekvenser af covid-19. Med lovforslaget styrkes Slots- og Kulturstyrelsens tilsyns- og kontrolopgaver vedr. covid-19-kompensationsordninger m.v. på Kulturministeriets område.
 For at afbøde økonomiske konsekvenser af covid-19-pandemien har regeringen i samarbejde med et flertal af Folketingets partier siden marts 2020 indgået adskillige aftaler om kompensationsordninger, aktivitetspuljer, særlige tilskud m.v., der har holdt hånden under bl.a. det danske kultur-, idræts- og foreningsliv.
Flere kompensationsordninger er indrettet således, at ansøgerne søger på et tidspunkt, hvor ansøgere fx ikke kender deres endelige omsætningsnedgang, eller på en måde, så det understøttes, at aktørerne iværksætter eller får mulighed for at fastholde aktiviteter på trods af covid-19-restriktioner.
Det har samtidig været væsentligt for både regeringen og de øvrige aftalepartier, at kompensationsordningerne m.v. skulle komme modtagerne til gavn hurtigst muligt med henblik på at afbøde de økonomiske konsekvenser af covid-19 mest muligt.
 Når kompensationsordningerne mv. indrettes, så de kan komme modtagerne til gavn hurtigt, bliver det væsentligt efterfølgende at kunne kontrollere og føre tilsyn med, at udbetalingerne er foretaget på et korrekt oplyst grundlag og er anvendt inden for de bevilgede rammer.
 De bestemmelser, der er foreslået med lovforslaget, tilvejebringer Slots- og Kulturstyrelsen de retlige rammer, der er nødvendige for Slots- og Kulturstyrelsens kontrol- og tilsynsopgaver med covid-19-kompensationsordningerne m.v. på Kulturministeriets område.
 Det foreslås, at lovforslaget træder i kraft den 18. november 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
