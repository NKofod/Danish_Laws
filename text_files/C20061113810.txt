Cirkulæreskrivelse  

 om ændring af ordningen med offerrådgivning (Til politi og anklagemyndighed) 1.  

  

 I forbindelse med  

 Folketingets vedtagelse af lov nr. 349 af 23. maj 1997 om ændring af  

 retsplejeloven,  

 straffeloven og erstatningsansvarsloven (Styrkelse af retsstillingen for ofre  

 for forbrydelser m.v.) blev det besluttet at etablere et landsdækkende net af  

 lokale og uafhængige offerrådgivninger.
Fra Folketingets side lægges der fortsat stor vægt på, at  

 politiet i de relevante tilfælde vejleder ofre for forbrydelser mv. om  

 mulighederne for at få støtte og vejledning fra offerrådgivningerne.
Det  

 fremgår således af flerårsaftalen for politiet for 2007-2010, at netværket af  

 offerrådgivninger skal styrkes ved etablering af faste kontaktpunkter og  

 yderligere vejledning om ordningen i de nye, store politikredse.
Formålet med offerrådgivningerne er at give personlig støtte  

 til ofre for forbrydelser, ligesom ofrene også skal kunne få vejledning om  

 mulighederne for psykologhjælp, advokatbistand og eventuel vejledning om  

 mulighederne for at søge erstatning.
Det fremgår af bemærkningerne til den  

 ovennævnte lovændring fra 1997, at offerrådgivningerne skal stå åbne for  

 alle,  

 som føler behov for rådgivning af den nævnte karakter.
 Ved Justitsministeriets cirkulæreskrivelse af 4. juli 2006 blev  

 det præciseret, at offerrådgivningsordningen ikke kun omfatter voldsofre, men  

 alle ofre for forbrydelser, herunder f.eks. ofre for gaderøveri eller andre  

 former for røveri, ofre for trick- og tasketyveri, ofre for indbrud i  

 beboelser  

 eller fritidshuse samt ofre for blufærdighedskrænkelse og andre, mindre  

 alvorlige sædelighedsforbrydelser.
Landssammenslutningen af Offerrådgivningerne i Danmark har  

 tilkendegivet over for Justitsministeriet, at offerrådgivningerne også kan  

 tilbyde støtte og vejledning til personer, som har været vidner til  

 forbrydelser, og personer, som har været ofre for eller vidner til  

 trafikulykker  

 eller andre former for ulykker.
Offerrådgivningerne vil endvidere kunne yde  

 støtte og vejledning til pårørende til ofre for forbrydelser og ulykker.
 Justitsministeriet skal på den baggrund anmode politikredsene  

 om, når det i det konkrete tilfælde findes relevant, tillige at vejlede  

 vidner  

 til forbrydelser, og personer, som har været ofre for eller vidner til  

 trafikulykker eller andre former for ulykker, om mulighederne for at få  

 støtte  

 og vejledning fra offerrådgivningen.
2.  

  

 Justitsministeriet og Rigspolitichefen har i lyset af politireformen drøftet  

 den fremtidige administration af ordningen med offerrådgivning.
De  

 overordnede  

 retningslinjer for ordningen fastsættes i dag af Justitsministeriet, mens  

 Rigspolitichefen bistår politikredsene og de lokale offerrådgivninger med  

 forskellige generelle og koordinerende funktioner mv.
Med politireformens ikrafttræden den 1. januar 2007 etableres  

 der et ændret forhold mellem Rigspolitichefen og politikredsene, som  

 indebærer,  

 at Rigspolitichefen kan udstede generelle og konkrete retningslinjer til  

 politikredsene for så vidt angår politifaglige spørgsmål.
Justitsministeriet  

 og  

 Rigspolitichefen har i lyset heraf og henset til, at Rigspolitichefen i dag  

 varetager en række generelle og koordinerende funktioner i forhold til  

 offerrådgivningerne, aftalt, at Rigspolitichefen fra den 1. januar 2007  

 tillige  

 vil forestå de mere overordnede retningslinjer for offerrådgivningen, som  

 hidtil er blevet fastsat ved Justitsministeriets cirkulæreskrivelser til  

 politikredsene.
 Rigspolitichefen vil som følge heraf også stå i spidsen for den  

 styrkelse af ordningen med offerrådgivning, der, som nævnt ovenfor under pkt.  

 1, følger af flerårsaftalen for politiet for 2007-2010.
 Det kan tilføjes, at opgaverne i forhold til  

 offerrådgivningerne fra den 1. januar 2007 varetages af Rigspolitichefens  

 Politiafdeling.
