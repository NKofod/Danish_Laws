Nr BTL 147 Betænkning over Forslag til lov om krigsmateriel m.v.   

 Nr L 147 1989-90, 1. samling Afgivet af Retsudvalget Afgivet: 19900510 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Der er af justitsministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med det  

 af justitsministeren og det af Fremskridtspartiet under nr. 2 stillede  

 ændringsforslag.
 Mindretallet har følgende bemærkninger til Socialdemokratiets  

 ændringsforslag:
Forslag om forbud mod våbentransporter har med et negativt resultat flere  

 gange været gennemdrøftet i Folketinget og Retsudvalget.
Det er flertallets  

 opfattelse, at et ensidigt dansk initiativ til at lovregulere på dette område  

 ikke vil få nogen betydning, idet der til stadighed på verdensmarkedet vil  

 være rigelig kapacitet, og intensiteten af våbentransporter vil derfor ikke  

 blive påvirket.
Det bemærkes i den forbindelse, at den danske skibstonnage  

 alene udgør een procent af verdens skibstonnage.
 Hertil kommer de uheldige afledede virkninger for den danske handelsflåde,  

 der må befrygtes at miste ordrer, der intet har med våbentransport at gøre.
Et forbud mod våbentransporter mellem tredjelande som beskrevet vil i  

 realiteten ikke kunne håndhæves fra dansk side, da det ikke vil være muligt  

 at foretage de nødvendige kontrolforanstaltninger, da genstandene befinder  

 sig uden for Danmark.
Ved eksport af våben fra Danmark (våbenlovens § 6) er  

 det muligt på stedet, i virksomheden, ved toldstederne m.v. at foretage en  

 umiddelbar kontrol, hvilket imidlertid ikke er tilfældet ved transport af  

 våben mellem tredjelande.
 Det er mindretallets opfattelse, at det forbud mod våbentransporter, som  

 Socialdemokratiets ændringsforslag lægger op til, vil medføre de ovenfor  

 skitserede ulemper uden at påvirke den internationale våbentransport og uden  

 at yde bistand til kampen mod interne mafiaer eller narkokarteller.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med de af mindretallet og det  

 af justitsministeren stillede ændringsforslag og vil ved 2. behandling  

 redegøre for sin stilling til de af Socialistisk Folkeparti stillede  

 ændringsforslag.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1,  

 3-8 og 11 stillede ændringsforslag.
 Mindretallet udtaler følgende:
Mens den sikkerhedspolitiske situation i Europa er under radikal  

 forandring, fortsætter justitsministeren tilsyneladende uanfægtet sine  

 bestræbelser på at sikre dansk krigsmaterielproduktion en plads i det  

 internationale våbensamarbejde.
Dette kunne til nød forstås, da lovforslaget  

 blev fremsat første gang den 11. november 1987. At udviklingen siden helt  

 åbenbart har dokumenteret, at behovet for modernisering af finansieringen af  

 krigsmaterielproduktionen ikke er til stede overhovedet, anfægter ikke  

 regeringen.
Mindretallet har derfor stillet ændringsforslag om, at adgangen  

 til udenlandsk indflydelse i form af kapital og ledelsesrepræsentation udgår  

 af lovforslaget.
 Derudover har mindretallet ikke ønsket, at justitsministeren skal have  

 bemyndigelse til at sætte lovens bestemmelser ud af kraft, såfremt der er  

 tale om mindre omfattende produktion m.v., jf. lovforslagets § 14, som det  

 derfor foreslås at lade udgå.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de af Fremskridtspartiet og  

 det af justitsministeren stillede ændringsforslag.
 Fremskridtspartiet finder, at der på trods af de uheldige paragraffer (16  

 og 17) i lovforslaget er nogle positive nyheder og forbedringer i  

 lovforslaget, f.eks. ændringerne vedrørende tilladelse til, at virksomheder,  

 hvor selskabskapitalen er 40 pct. udenlandsk, nu også kan producere  

 krigsmateriel.
Ændringsforslag Af et mindretal (S), tiltrådt af et mindretal (SF):
Ny paragraf 1) Efter § 2 indsættes som ny paragraf:
»§ 01. På dansk ejede eller dansk indregistrerede skibe eller  

 luftfartøjer må der ikke uden justitsministerens tilladelse transporteres  

 krigsmateriel til krigsførende lande eller i tilfælde, hvor modtageren af  

 lasten ikke er et fremmed lands regering.« Til § 5 Af et mindretal (FP), tiltrådt af et mindretal (KF, V, RV,  

 CD og KRF) samt af justitsministeren:
 2) I 1. pkt. udgår ordet »prokurister«, og i  

 stedet indsættes: »tegningsberettigede medarbejdere«.
 Af et mindretal (SF):
 3) I 2. pkt. udgår ordene »Mindst 80 pct. af«.
Til § 6 4) I stk. 1 udgår i 1. pkt. ordene »mindst 60  

 pct. af«.
 5) I stk. 1 udgår 2. pkt.
 6) Stk. 2 udgår.
 Stk. 3 bliver herefter stk. 2.
Til § 14 7) Paragraffen udgår.
 Af et mindretal (S), tiltrådt af et mindretal (SF):
Til § 15 8) Efter stk. 2 indsættes som nyt stykke:
»Stk. 3. Overtrædelse af § 01 straffes med bøde, hæfte eller  

 fængsel i indtil 2 år.« Stk. 3-4 bliver herefter stk. 4-5.
 Af et mindretal (FP):
Til § 16 9) Paragraffen udgår.
Til § 17 10) Paragraffen udgår.
 Af justitsministeren, tiltrådt af udvalget:
Til § 19 11) I stk. 1 ændres datoen »den 1. april 1990«  

 til: »den 1. oktober 1990«.
Bemærkninger Til nr. 1 og 8 Forbudet tilsigter især at være en hjælp for regeringer, der må kæmpe mod  

 interne mafiaer, narkotikakarteller eller lignende, og som har appelleret  

 blandt andet til Danmark for at få vor bistand til den kamp.
 Med hensyn til muligheden for at kontrollere et sådant forbud henvises  

 til, at problemerne herved ikke vil være større, end når det f.eks. drejer  

 sig om kravene til sikkerhed, miljø m.v. til søs.
Til nr. 2 Ændringsforslaget er af redaktionel karakter og er begrundet i et ønske om  

 at modernisere sprogbrugen i lovteksten. »Tegningsberettigede  

 medarbejdere« omfatter prsoner, der er meddelt prokura i henhold til  

 firmaloven.
Til nr. 3-7 Der henvises til mindretallets betænkningsbidrag.
Til nr. 9 Fremskridtspartiet finder det meget urimeligt og helt uoverskueligt, at en  

 arbejdssky person kan misbruge reglerne i loven om krigsmateriel til at nægte  

 at påtage sig et tilbudt arbejde og alligevel kan anses for at have angivet  

 en fyldestgørende grund til at undlade at overtage et sådant arbejde eller at  

 ophøre med at arbejde på en virksomhed, blot fordi pågældende mener, at  

 virksomheden er begyndt at konstruere komponenter, der vil kunne anvendes som  

 krigsmateriel.
 Det skal i den forbindelse bemærkes, at justitsministeren i sine  

 bemærkninger til § 1, stk. 1, i lovforslaget skriver:
 »Krigsmaterielbegrebet omfatter alle fysiske ting bortset fra  

 levnedsmidler, men ikke knowhow og lignende immaterielle produkter«.
 Da krigsmateriel, og specielt det under § 1, stk. 1, nr. 5, nævnte, vil  

 kunne være så at sige alt lige fra fjernstyrede legetøjsbiler til filtsåler  

 til indlæg i gummistøvler, så vil afgrænsningsspørgssmålet i forbindelse med  

 arbejdsvægring blive uhyre vanskeligt, og en arbejdsvægring fra en arbejdssky  

 person vil således skulle bedømmes ud fra et vilkårligt skøn.
Til nr. 10 Ændringsforslaget er afledt af ændringsforslag nr. 9. Fremskridtspartiet  

 finder i øvrigt, at det er helt uhyrligt, at f.eks. en arbejdssky persons  

 helt urimelige arbejdsvægring skal indhylles i et tågeslør af tavshedspligt,  

 der betyder, at arbejdsformidlingen end ikke kan oplyse grunden til den helt  

 urimelige arbejdsnedlæggelse med henvisning til reglerne i straffelovens §  

 152 om tavhedspligt.
Til nr. 11 Ændringsforslaget er begrundet med, at den oprindeligt foreslåede  

 ikrafttrædelsesdato er passeret.
Grethe Fenger Møller (KF) fmd.
Fischer (KF) Helge Adam Møller  

 (KF) Elsebeth Kock-Petersen (V) Inge Dahl-Sørensen (V) Knud Lind (FP) Kirsten  

 Lee (RV) Nør Christensen (CD) Inger Stilling Pedersen (KRF) Erling  

 Christensen (S) Ole Espersen (S) Søren Hansen (S) Torben Lund (S) Lissa  

 Mathiasen (S) Carsten Andersen (SF) Leif Hermann (SF) Ebba Strange (SF)  

 nfmd.
