Betænkning afgivet af Miljø- og Fødevareudvalget den 7. december 2016 Betænkning over Forslag til lov om ændring af lov om kystbeskyttelse (Forenkling af kommunernes sagsbehandling m.v.) [af miljø- og fødevareministeren (Esben Lunde Larsen)]:
1. Ændringsforslag Socialdemokratiets medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 10. november 2016 og var til 1. behandling den 17. november 2016. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 26. september 2016 dette udkast til udvalget, jf.
MOF alm. del  bilag 642 (folketingsåret 2015-16). Den 10. november 2016 sendte miljø- og fødevareministeren de indkomne høringssvar og et notat herom til udvalget.
Spørgsmål Udvalget har stillet 7 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, RV, SF og KF) indstiller lovforslaget til vedtagelse med det stillede ændringsforslag.
Et mindretal i udvalget (EL og ALT) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Enhedslistens og Alternativets medlemmer af udvalget kan ikke støtte lovforslaget.
Med forslaget begrænses klageadgangen betydeligt, hvilket er et grundlæggende demokratisk problem, og samtidig må det forventes at skabe større modstand imod processerne i forbindelse med kystbeskyttelsesprojekter.
Mindretallet mener, der i stedet er behov for en langt mere strategisk, faglig og national tilgang til kystbeskyttelse med stor gennemsigtighed, borgerinddragelse og mere lige behandling af de berørte grundejere og andre borgere.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af et mindretal (S), tiltrådt af et flertal (det øvrige udvalg):
 1) I § 4, stk. 2, indsættes efter 1. pkt.:
»Ved fastsættelse af fristen skal kommunalbestyrelsen tage højde for sagens kompleksitet samt nært forestående ferier eller højtider, hvorved høringsfristen skal forlænges ud over de mindst 4 uger.« [Udvidelse af høringsfrist i ferieperioder eller højtider] Bemærkninger Til nr. 1 Fristen for at indsende bemærkninger skal være mindst 4 uger.
Fristen skal videre fastsættes ud fra de almindelige forvaltningsretlige principper, herunder sagens kompleksitet, ferieperioder m.v., således at parterne har en reel mulighed for at sætte sig ind i sagen og indsende relevante bemærkninger.
Bestemmelsen har til hensigt at sikre, at sagens parter har rimelig tid til at sætte sig ind i, hvilke konsekvenser kystbeskyttelsesprojektet har for den enkelte, og indsende bemærkninger hertil.
 En oversigt over Folketingets sammensætning er optrykt i betænkningen.
René Christensen (DF) Pia Adelsteen (DF) fmd.
Ib Poulsen (DF) Rasmus Jarlov (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Preben Bang Henriksen (V) Carsten Bach (LA) Villum Christensen (LA) Mette Abildgaard (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
