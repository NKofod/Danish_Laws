 Det sociale udvalg var ikke forpligtet til at udbetale sygedagpenge i  

 arbejdsgiverperioden, idet der på tidspunktet for sygemeldingen forelå  

 forhold, der blev sidestillet med en overenskomststridig strejke.
 REDEGØRELSE FOR SAGEN:
Sikrede, der var beskæftiget som specialarbejder, var sygemeldt en dag på  

 grund af »omgangssyge«.
Fraværet anmeldtes rettidigt.
Arbejdsgiveren afslog at udbetale dagpenge med den begrundelse, at der på  

 tidspunktet for sygemeldingen bestod en faglig uoverensstemmelse mellem  

 virksomheden og de på denne ansatte SID- arbejdere.
Virksomheden havde i  

 nogle dage modtaget et antal sygemeldinger, der langt oversteg det  

 sædvanlige.
 Da konflikten sluttede blev sagen af arbejdsgiverens organisation indbragt  

 for arbejdsretten.
 Det sociale udvalg fandt med henvisning til afsnit II B i  

 sikringsstyrelsens vejledning af 21. marts 1979, at sikrede ikke var  

 berettiget til dagpenge for den pågældende dag.
 Sikredes faglige organisation indbragte afgørelsen for amtsankenævnet og  

 anførte, at der ikke havde været nogen form for overenskomststridige  

 arbejdsnedlæggelser på virksomheden, og at det var det sociale udvalgs pligt  

 at udbetale sygedagpenge, når arbejdsgiveren undlod at opfylde sin  

 forpligtelse.
 Nævnet fik under sagens behandling oplyst, at dagpengeudvalget den 27.  

 januar 1983 fandt, at arbejdsgiveren ikke havde pligt til at udbetale  

 sygedagpenge til sikrede under hensyn til, at retten til dagpenge fra  

 arbejdsgiveren bortfalder under strejke, jfr. dagpengelovens § 5, stk. 2, og  

 sikringsstyrelsens vejledning af 21. marts 1979, afsnit II B.
 Det var for dagpengeudvalget oplyst, at arbejdsretten havde udtalt, at der  

 efter de fremkomne oplysninger måtte antages at være tale om  

 overenskomststridig temponedsættelse og kollektive sygemeldinger.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse med henvisning til  

 dagpengelovens § 16, stk. 2, nr. 2, jfr. § 1, stk. 1, med den begrundelse, at  

 der på tidpunktet for sygemeldingen forelå en overenskomststridig  

 temponedsættelse i form af kollektiv sygemelding, og at denne måtte  

 sidestilles med en overenskomststridig strejke, jfr. sikringsstyrelsens  

 vejledning af 21. marts 1979.
 KLAGEN TIL ANKESTYRELSEN:
 Sikredes faglige organisation gentog i anken de tidligere fremførte  

 synspunkter.
 ANKESTYRELSENS OVERVEJELSER:
 Efter dagpengelovens § 1, stk. 1, ydes dagpenge som erstatning for tab af  

 indtægt ved uarbejdsdygtighed på grund af sygdom, herunder tilskadekomst  

 eller fødsel.
 Efter lovens § 16, stk. 1, nr. 2, udbetaler det sociale udvalg dagpenge  

 til lønmodtagere, der ikke har ret til dagpenge fra arbejdsgiveren.
 Det fremgår af sikringsstyrelsens vejledning af 21. marts 1979, at det  

 sociale udvalg som hovedregel vil være afskåret fra at udbetale dagpenge  

 under en arbejdskonflikt, fordi betingelsen i lovens § 1, stk. 1 om tab af  

 indtægt ved uarbejdsdygtighed på grund af sygdom ikke anses for opfyldt.
Det fremgår af vejledningens pkt.
II B, at der i forbindelse med  

 overenskomststridige Strejker, hvor sygdommen er opstået under strejken,  

 hverken er ret til dagpenge fra arbejdsgiveren eller fra det sociale udvalg,  

 så længe strejken varer.
 Ankestyrelsen var opmærksom på, at ankestyrelsen ved behandlingen af  

 sagens realitet tog stilling til samme problemstilling, som var behandlet af  

 arbejdsretten og dagpengeudvalget, samt at sikringsstyrelsens vejledning af  

 21. marts 1979 ikke direkte tog stilling til en situation som den  

 foreliggende.
 ANKESTYRELSENS AFGØRELSE:
 Ankestyrelsen fandt at måtte lægge arbejdsrettens afgørelse og  

 dagpengeudvalgets afgørelse vedrørende sikredes ret til dagpenge fra  

 arbejdsgiveren til grund og tiltrådte derfor amtsankenævnets afgørelse med  

 nævnets begrundelse.
