Fremsat den 17. november 2010 af socialministeren (Benedikte Kiær) Forslag til Lov om ændring af lov om almene boliger m.v.
(Udvidet flyttehjælp) § 1 I lov om almene boliger m.v., jf. lovbekendtgørelse nr. 1040 af 1. september 2010, foretages følgende ændringer:
 1. I § 63 c, stk. 1, ændres »flytteudgifter« til: »flytteudgifter og udgifter til etablering i ny bolig«.
 2. I § 63 c, stk. 2, 2. pkt., ændres »flytteudgifter« til: »flytte- og etableringsudgifter«.
§ 2 Loven træder i kraft i den 1. januar 2011.
Bemærkninger til lovforslaget Almindelige bemærkninger Indholdsfortegnelse 1. Lovforslagets baggrund og formål Der er i dag en række almene boligområder i Danmark, som enten er ghettoområder eller udsatte boligområder.
Både ghettoområderne og de udsatte boligområder har en række problemer.
Et af de væsentlige problemer er en skæv beboersammensætning, idet mange beboere er uden for arbejdsmarkedet, en høj andel er dømt for straffelovsovertrædelser m.v., og en høj andel af indvandrere og efterkommere fra ikke-vestlige lande bor i områderne.
 Regeringen har allerede i en årrække prioriteret indsatsen for at forbedre forholdene i ghettoområder og udsatte boligområder højt, men der er behov for en fortsat indsats.
For at understøtte en mere blandet beboersammensætning fik kommunalbestyrelserne i forlængelse af den boligaftale, som regeringen i november 2005 indgik med Dansk Folkeparti og Radikale Venstre, en mulighed i almenboligloven for, at kommunalbestyrelser kan tilbyde flyttetilskud til beboere, som flytter fra et alment boligområde.
Lovændringen blev indført den 1. januar 2006 med lov nr. 1421 af 21. december 2005 om ændring af lov om almene boliger m.v., lov om leje af almene boliger, lov om midlertidig regulering af boligforholdene, lov om byfornyelse og udvikling af byer, lov om indkomstbeskatning af aktieselskaber m.v. og lov om påligningen af indkomstskat til staten (Den almene sektors midler og indsatsen mod ghettoisering). Flyttetilskud anvendes imidlertid kun i begrænset omfang, og kommunalbestyrelsen har ikke mulighed for at tilbyde beboerne økonomisk tilskud til en ny start.
 På den baggrund indgår det i aftalen om satspuljen for 2011, at mulighederne for at yde flyttetilskud udvides, og at kommunerne skal kunne få refunderet en del af udgifterne hertil.
2. Lovforslagets indhold Lovforslaget, der udmønter satspuljeaftalen 2011, indeholder forslag om at udvide den nuværende mulighed i almenboligloven for kommunalbestyrelserne til at yde økonomisk tilskud til flyttehjælp til også at omfatte tilskud til en ny start et nyt sted.
2.1. Gældende regler Kommunalbestyrelsen kan efter den gældende regel i almenboligloven § 63 c beslutte at yde tilskud til hel eller delvis dækning af flytteudgifter til lejere, som fraflytter en almen boligafdeling, hvor der skønnes at være behov for at stimulere fraflytningen.
Det er en forudsætning, at lejeren flytter til en anden bolig i kommunen.
Der kan således ikke gives tilskud til flytning over kommunegrænsen.
Flyttetilskud er en frivillig mulighed for kommunerne, ligesom det er frivilligt for lejerne, om de vil tage imod tilbuddet.
Vælger en kommune at indføre flyttetilskud, skal ordningen i videst muligt omfang tilpasses lokale behov.
Det er således kommunalbestyrelsen, der fastsætter og offentliggør de nærmere vilkår for tilskuddet, herunder hvilke afdelinger eller dele af afdelinger, der er omfattet af muligheden for tilskud, den berettigede personkreds, tilskuddets størrelse baseret på gennemsnitlige rimelige flytteudgifter i kommunen, og hvordan tilskuddet udbetales.
2.2. Forslag om udvidet flyttehjælp For at understøtte en mere blandet beboersammensætning foreslås en udvidelse af flyttehjælpen, således at kommunerne også får mulighed for at yde beboerne et individuelt tilskud til en ny start et nyt sted.
Det foreslås, at forslaget gælder generelt for alle boligområder med behov for at stimulere fraflytningen.
 For yderligere at tilskynde kommuner med ghettoområder til at benytte sig af den udvidede flyttehjælp indgår det i satspuljeaftale for 2011, at kommuner med ghettoområder som et forsøg kan søge om refusion af en del af deres udgifter til flyttetilskud og tilskud til en ny start fra en pulje på 20 mio. kr. i perioden 2011-14. Puljen vil kunne refundere en del af kommunens udgifter til den fraflyttende lejers flytning og indskud, tilskud til en ny start til lejeren og eventuelt udgifter til periodevis tomme lejligheder i forbindelse med fra og tilflytning af lejere, der modtager udvidet flyttehjælp.
Midlerne skal understøtte kommunernes incitament til at tilbyde flyttehjælp og økonomisk tilskud til en ny start.
Kommunerne skal bidrage med lokal medfinansiering, ligesom der skal sikres en koordination med de lokale helhedsplaner og de eksisterende kommunale indsatser i ghettoerne.
Kommunalbestyrelsen kan fastsætte de nærmere vilkår for tilskuddet.
Eksempelvis kan kommunalbestyrelsen fastsætte en årlig økonomisk ramme for flyttetilskuddet.
Herved har kommunerne mulighed for at styre udgifterne til flyttetilskud og udgifterne til ny start et nyt sted.
3. Økonomiske konsekvenser for det offentlige Den foreslåede adgang for kommunalbestyrelserne til at yde tilskud til etableringsudgifter til lejere, som fraflytter en almen boligafdeling, hvor der er et behov for at ændre beboersammensætningen, er isoleret set en udvidelse i forhold til de gældende regler, hvor der alene kan ydes tilskud til flytteudgifter.
Det er frivilligt for kommunalbestyrelsen at tilbyde flyttehjælp.
Kommunalbestyrelserne fastsætter endvidere selv tilskuddets størrelse samt de nærmere vilkår herfor.
Forslaget forventes derfor ikke at medføre kommunale merudgifter.
 Forslagets kommunaløkonomiske konsekvenser skal forhandles med de kommunale og regionale parter.
4. Administrative konsekvenser for det offentlige Forslaget vurderes ikke at have nævneværdige administrative konsekvenser for det offentlige.
5. Økonomiske og administrative konsekvenser for erhvervslivet Forslaget vurderes ikke at have nævneværdige økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget vurderes ikke at have miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er sendt i høring umiddelbart inden fremsættelsen.
Lovforslaget er sendt i høring hos følgende organisationer m.v: Akademisk Arkitektforening, Andelsboligforeningernes Fællesrepræsentation, Arbejderbevægelsens Erhvervsråd, BAT-Kartellet, Boligselskabernes Landsforening, BOSAM, By og Bolig, Byfornyelsesrådet, Byggeriets Evaluerings Center, Byggeskadefonden, Byggesocietetet, Bygherreforeningen i Danmark, Center for Ligebehandling af Handicappede, Center for Små Handicapgrupper, Danmarks Lejerforeninger, Dansk Byggeri, Danske arkitektvirksomheder, Danske Handicaporganisationer, Danske Regioner, Danske Ældreråd, Dansk Flygtningehjælp, Danske Udlejere, De Samvirkende Invalideorganisationer DSI, Det centrale Handicapråd, Ejendomsforeningen Danmark, Finansrådet, Foreningen af Rådgivende Ingeniører FRI, Foreningen til fremskaffelse af boliger for ældre og enlige, Forsikring og Pension, Husleje- og Beboerklagenævnsforeningen, Håndværksrådet, Kommunekredit, Kommunernes Landsforening, Landsbyggefonden, Landsforeningen Ældre Sagen, Lejernes Landsorganisation i Danmark, O.
K. -fonden, Organisationen af Selvejende Institutioner, Realkreditforeningen, Realkreditrådet, Rådet for Socialt Udsatte, Sammenslutningen af Ældreråd i Danmark, Statens Byggeforskningsinstitut og Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Regeringen ønsker at give kommunalbestyrelserne bedre redskaber til at styrke beboersammensætningen i ghettoområder og udsatte boligområder.
Det foreslås derfor, at den nuværende mulighed i almenboliglovens § 63 c for at tilbyde flyttetilskud i boligafdelinger med behov for at stimulere fraflytningen udvides.
Med den foreslåede ændring af § 63 c, stk. 1 vil kommunalbestyrelserne få mulighed for at tilbyde økonomiske tilskud, der udover flytteudgifterne også dækker udgifter til en ny start et nyt sted.
 Udgifter til en ny start et nyt sted kan være etableringsudgifter, f. eks. hårde hvidevarer eller nye møbler, der passer til en ny planløsning, eller det kan være økonomisk hjælp til at betale indskud i den nye bolig.
Flyttehjælp og tilskud til en ny start et nyt sted skal få flere af de beboere, som bidrager til en ensidig beboersammensætning i ghettoområderne, til at flytte.
Samtidig får familierne en ny mulighed for at starte forfra et andet sted.
Retningslinjerne for anvendelse af flyttetilskud og tilskud til en ny start et nyt sted er de samme som i den eksisterende ordning.
Det vil bl.a. sige, at kommunalbestyrelsen kan tilbyde tilskuddet i kombination med de øvrige redskaber, som kan anvendes til at styre beboersammensætningen.
Kommunalbestyrelsen vælger de afdelinger, hvor der er behov for at stimulere fraflytning, og kan i den forbindelse også tage forebyggende hensyn.
Fastsættelsen af den berettigede personkreds er underlagt forvaltningsretlige principper om bl.a. ligebehandling og saglighed.
Personkredsen kan f.eks. være beboere udenfor arbejdsmarkedet eller beboere med en årsindkomst under et vist niveau.
 Kommunalbestyrelsen kan vælge at afgrænse tilskuddet, enten som en tidsbegrænsning, en økonomisk ramme eller som en begrænsning af, hvor mange flytninger der kan være omfattet af tilskudsmulighed.
Størrelsen for flyttetilskud og tilskud til en ny start et nyt sted skal være baseret på en beregning af de gennemsnitlige rimelige udgifter hertil i kommunen og ikke på de faktiske udgifter i forbindelse med flytning og etablering i ny bolig.
Det vil sige, at der med henblik på at lette kommunens administration er tale om et fast tilskud.
I fastsættelsen af tilskuddets størrelse skal der dog tages hensyn til antal husstandsmedlemmer og boligens størrelse, ligesom udgifter til indskud i den nye bolig kan indgå i fastsættelsen af tilskuddets størrelse.
Tilskuddet er ikke en præmie, der skal tilskynde lejere til at flytte, da der bør være en sammenhæng til udgifterne til flytning og etablering i ny bolig.
Men der er ikke krav om, at lejeren, som flytter, skal godtgøres for de faktiske udgifter, da der ikke er tale om en trangsbestemt ydelse.
Til § 2 Det forslås, at loven træder i kraft den 1. januar 2011.
