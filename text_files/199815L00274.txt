Tillægsbetænkning afgivet af Socialudvalget den  

 10. december 1998 Tillægsbetænkning over Forslag til lov om ændring af lov om  

 social pension og lov om børnetilskud og forskudsvis udbetaling af  

 børnebidrag (Ændrede udbetalingsregler, ligestilling af  

 samlevende med gifte m.v.) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i nogle møder  

 og har herunder haft samråd med socialministeren, der tillige  

 skriftligt har besvaret spørgsmål fra udvalget.
 Socialministerens talepapir fra samrådet og nogle af  

 udvalgets spørgsmål og socialministerens svar herpå er  

 optrykt som bilag til betænkningen.
 Endvidere har udvalget modtaget en skriflig henvendelse  

 fra Ældre Sagen.
 Herefter indstiller et flertal (udvalget med undtagelse af  

 Socialistisk Folkepartis, Dansk Folkepartis og Enhedslistens medlemmer af  

 udvalget) lovforslaget til vedtagelse uændret.
 Et mindretal (Socialistisk Folkepartis, Dansk Folkepartis og  

 Enhedslistens medlemmer af udvalget) indstiller lovforslaget til  

forkastelse.
Et mindretal inden for mindretallet (Enhedslistens medlem af udvalget)  

 ønsker at tilkendegive, at det efter socialministerens besvarelser  

 stadig er uklart, hvordan begrebet samlevende skal fortolkes.
Enhedslisten er  

 af den opfattelse, at det vil føre til omfattende dyneløfteri  

 og et væld af sociale sager.
 Enhedslisten er desuden overordentlig utryg ved, at  

 opnåelse af berettigelse til pensionstillæg skal bero på,  

 om man har viden, overskud og formåen til at gennemføre en  

 ankesag.
 Til belysning af dette er besvarelserne på udvalgets  

 spørgsmål nr. 8, 9, 10 og 11 og socialministerens svar  

 herpå optrykt som bilag til tillægsbetænkningen.
 Enhedslisten finder det endvidere forkasteligt, at disse  

 lovændringer gennemføres i et tempo, så en kvalificeret  

 behandling ikke har været mulig, og så berørte parter  

 (f.eks. Ældre Sagen og Pensionisternes Samvirke) ikke er blevet  

 hørt gennem den sædvanlige høringsprocedure.
Jørn Pedersen (S)  

  Inger Bierbaum (S)    Frederik Nørgaard (S)  

  Karen J.
Klint (S)    Michael Gammelgaard (S)  

  Villy Søvndal (SF)  fmd.  

  Yvonne Herløv Andersen (CD)  

  Anders Samuelsen (RV)    Jette Gottlieb (EL)  

  Erik Larsen (V)    Else Winther Andersen (V)  

  Tove Fergo (V) Rikke Hvilshøj (V)  

  Jens Heimburger (KF)    Knud Erik Kirkegaard (KF)  

  Inge Refshauge (DF)    Tove Videbæk (KRF)  

nfmd.
 Fremskridtspartiet havde ikke medlemmer i  

 udvalget.
Ministerens talepapir fra samrådet og nogle af  

 udvalgets spørgsmål og socialministerens svar herpå Spørgsmål 8:
Ministeren oplyser i sit svar på  

 spørgsmål 2 til lovforslaget, at personer med samme adresse som  

 udgangspunkt betragtes som samlevende, men at en konkret vurdering kan falde  

 anderledes ud.
Ministeren bedes oplyse, hvem bevisbyrden påhviler,  

 når der rejses tvivl om denne vurdering: Skal det offentlige ved  

 hjælp af såkaldt »dyneløfteri« godtgøre, at der  

 faktisk er tale om samliv, eller skal de samboende godtgøre, at der  

 ikke er tale om samliv? Hvis det sidste er tilfældet, bedes ministeren  

 redegøre for, hvordan samboende f.eks. kunne godtgøre  

 dette.
 Svar:
Det er en almindelig grundsætning i dansk  

 forvaltningsret, at myndigheden har pligt til under hensyn til sagens  

 karakter og formålet med foranstaltningen at søge en sag oplyst  

 i nødvendigt omfang.
Det udelukker imidlertid ikke, at oplysningerne  

 indhentes via borgeren.
Hvis en borger i en konkret sag ikke ønsker at  

 medvirke, skal dette respekteres.
Myndigheden må i et sådant  

 tilfælde klart gøre borgeren opmærksom på, hvilke  

 konsekvenser dette kan få, nemlig at sagen må afgøres  

 på det grundlag, som foreligger.
 Pensionsområdet:
 Såvel kommunalbestyrelsen som pensionisten har efter  

 pensionsloven pligt til hhv. at indhente tilstrækkelige oplysninger til  

 belysning af en sag/medvirke til oplysning af en sag.
 Pensionistens oplysningspligt indebærer  

 bl.a., at pågældende skal oplyse kommunalbestyrelsen om  

 forandringer i forhold, der kan forventes at medføre ændringer  

 af pensionen, jf. lov om social pension, § 41.
Herudover fremgår af bekendtgørelse om social  

 pension, § 4, at kommunalbestyrelsen skal modtage oplysninger fra  

 folkeregistret om ændringer i pensionistens bopælsforhold,  

 herunder oplysninger om flytninger til og fra pensionistens bopæl.
Ved  

 ændringer i pensionistens bopælsforhold skal kommunalbestyrelsen  

 vurdere, om ændringen har betydning for beregning af pensionen.
 Når kommunen får oplysninger om  

 ændringer i f.eks. samlivsforhold, har den således pligt til at  

 søge sagen tilstrækkeligt belyst til at kunne foretage en  

 egentlig vurdering af, om ændringen har betydning for beregning af  

 pensionen.
 Dette gælder tillige, når kommunalbestyrelsen  

 på andre måder modtager oplysninger om evt. ændringer i  

 samlivsforhold   f.eks. via andre dele af forvaltningen.
 Børnetilskud:
 Det er ikke tilstrækkeligt til at statuere  

 ægteskabslignende eller partnerskabslignende forhold, at kommunen alene  

 via folkeregistret bliver bekendt med, at en anden person er tilmeldt  

 børnetilskudsmodtagerens adresse.
Det bemærkes, at der ved lov nr. 1109 af 29.  

 december 1997 blev indsat § 22 a i lov om børnetilskud og forskudsvis  

 udbetaling af børnebidrag.
Det blev hermed fastsat, at kommunen hvert  

 år i januar måned skal anmode om en bekræftelse af status  

 som enlig forsørger.
 Det fremgår af den nævnte lovbestemmelse, at  

 udbetaling af børnetilskud ophører, hvis kommunen ikke har  

 modtaget bekræftelsen inden 2 måneder.
I tilknytning til denne lovændring blev det ved  

 Socialministeriets bekendtgørelse nr. 153 af 26. februar 1998 fastsat,  

 at kommunen i forbindelse med den årlige anmodning skal  

 undersøge via folkeregistret, om der ud over modtageren af  

 børnetilskud er tilmeldt personer over 18 år på  

 modtagerens adresse.
Hvis dette er tilfældet, skal kommunen bede  

 modtageren om nærmere oplysninger.
Medmindre borgeren afgiver  

 sådanne oplysninger, at kommunen finder, at betingelsen om at  

 være enlig forsørger er opfyldt, lægges det til grund, at  

 modtageren ikke er enlig forsørger.
 Det nævnes derudover i bekendtgørelsen, at  

 kommunen, hvis den i øvrigt finder det overvejende sandsynligt, at en  

 ansøger eller modtager af ordinært eller ekstra  

 børnetilskud ikke opfylder betingelsen om at være enlig  

 forsørger, må anmode pågældende om dokumentation  

 på konkrete områder, der kan ændre kommunens  

 opfattelse.
 Socialministeriet har ved orienteringsskrivelse til  

 samtlige kommuner m.fl. af 27. februar 1998 omtalt, at der er mange faktorer,  

 der kan indgå i kommunens vurdering af, om den finder det godtgjort, at  

 betingelsen om at være enlig forsørger er opfyldt.
 Nogle af de faktorer, der især må lægges  

 vægt på, er, om der foreligger en skriftlig erklæring om  

 status som enlig forsørger, om der kan indgås ægteskab  

 eller registreret partnerskab, om der er fælles folkeregisteradresse,  

 fælles bolig, fælles økonomi, fælles bankkonto,  

 fælles husholdning og fælles biologiske børn.
 Spørgsmål 9:
I ministerens svar på spørgsmål 2  

 defineres samliv således, at der dels skal foreligge bidrag til  

 fælles husførelse, dels være tale om et samliv, der »kan  

 sidestilles med ægteskab eller registreret partnerskab«.
Ministeren  

 bedes i denne forbindelse oplyse om, hvilke af følgende forhold der  

 efter ministerens definition vil blive definerede som samliv:
to venner af samme køn, der deler en lejlighed og f.eks. laver  

 mad og gør rent sammen, men ikke har noget seksuelt forhold til  

 hinanden Spørgsmål 10:
I forlængelse af ovenstående bedes ministeren  

 redegøre for lovens konsekvenser for f.eks. to par, der deler bolig  

 eller danner kollektiv.
Vil der da alene blive defineret samliv med  

 partneren, eller vil samtlige i husstanden være at betragte som  

 samlevende? Vil dette afhænge af graden af fælles husholdning  

 eller fælles økonomi   i så fald hvorledes? Vil f.eks.  

 enlige pensionister, der er medlemmer af et storkollektiv som »Svanholm« med  

 en væsentlig grad af fællesøkonomi, blive frataget deres  

 pensionstillæg som en konsekvens af lovændringen? Spørgsmål 11:
 Ministeren bedes vurdere, hvilke konsekvenser  

 lovændringen vil have for eksperimenter med alternative boformer  

 kollektiver og bofællesskaber, f.eks. »olde-koller« af forskellig  

 art.
 Svar på spørgsmål 9-11:
 Pensionsområdet:
 I svaret på spørgsmål 2 er bl.a.  

 nævnt, at det afgørende for kommunens/ankemyndighedens konkrete,  

 individuelle vurdering af, om der er tale om samlivsforhold, er, om  

 samlivsforholdet kan sidestilles med ægteskab eller registreret  

 partnerskab, og hvor parterne gennem kontante bidrag, arbejde i hjemmet eller  

 på anden måde bidrager til den fælles  

 husførelse.
 Hvis parterne omvendt generelt er udelukket fra at  

 indgå ægteskab efter lov om ægteskabs indgåelse og  

 opløsning, eller generelt  er udelukket fra at lade partnerskab  

 registrere efter lov om registreret partnerskab, er der ikke tale om et  

 forhold, der kan sidestilles med ægteskab eller registreret  

 partnerskab.
 Hvis flere personer bor sammen i et bofællesskab,  

 må der   som altid   foretages en konkret vurdering i det enkelte  

 tilfælde, af hvorvidt der er tale om forhold, der kan sidestilles med  

 ægteskab eller registreret partnerskab.
 Til orientering vedlægges kopi af SM P-20-95 fra Den  

 Sociale Ankestyrelse, hvori er nævnt en række eksempler på  

 konkrete sager, hvor Ankestyrelsen har truffet afgørelse om  

 spørgsmålet.
 Børnetilskudsområdet:
Afgørelsen om udbetaling af ordinært  

 børnetilskud træffes ud fra en konkret vurdering af, om der  

 består et ægteskabslignende eller partnerskabslignende forhold.  

 Der er i tilknytning til fastsættelsen af lovreglerne, bl.a. ud fra  

 hidtidig praksis, alene angivet visse mere generelle hensyn, der indgår  

 i denne vurdering.
Den nærmere afgrænsning sker ud fra de  

 principielle afgørelser, der træffes af ankemyndighederne.
Det udelukker ikke retten til ordinært  

 børnetilskud, at den, der har forældremyndigheden, bor i samme  

 kollektiv som den anden af barnets forældre.
Det er dog en betingelse,  

 at den, der har forældremyndigheden, ikke lever i  

 ægteskabslignende forhold med den anden af forældrene eller med  

 en anden person.
Et bofællesskab, der alene består af far, mor og  

 barn, betragtes normalt ikke som et kollektiv.
SM   Sociale Meddelelser Resumé:
 Ankestyrelsen har behandlet en række sager til  

 belysning af spørgsmålet om, hvornår en pensionist kan  

 betragtes som enlig  med deraf følgende ret til udbetaling af  

 det særlige  pensionstillæg.
Ankestyrelsen lagde til grund, at der er en formodning  

 for, at 2 personer, der er tilmeldt folkeregistret på samme  

 adresse,  som vedrører en enfamiliesbolig, som udgangspunkt  

 må betragtes som  samlevende  med den virkning, at der ikke  

kan udbetales det særlige pensionstillæg.
Til belysning heraf  

 er gengivet sagerne nr. 6-11.
I en række tilfælde kunne formodningen dog  

ikke lægges til grund.
Det gælder således sagerne  

 nr. 1-5.
Sag nr. 1 Der var i sagen ikke andre oplysninger end den  

 fælles folkeregisteradresse, der kunne sandsynliggøre, at  

 der var tale om et samlivslignende forhold.
Ansøger havde haft  

ustabile boligforhold  og boede efter egne oplysninger ikke på  

 adressen længere.
Sag nr. 2 Det var i sagen oplyst, at parterne havde  

særskilte husholdninger, normalt spiste hver for sig og havde  

adskilt økonomi, og at der således ikke var tale om  

 fælles husførelse.
Sag nr. 3 og 4 Begge parter havde oplyst, at de ikke havde nogen  

 form for fælles økonomi  og heller ikke ydede gensidig  

 hjælp til madlavning, rengøring m.m.
Kvinden havde på  

 grund af boligmangel lejet et værelse hos sin tidligere  

 ægtefælle, og hun havde sine egne møbler opmagasineret.  

Ankestyrelsen lagde desuden vægt på, at kvinden havde eget  

 fjernsyn, køleskab, kogeplader m.v.
Sag nr. 5 Ankestyrelsen fandt, at en kvindelig  

 førtidspensionist, som sammen med en mandlig bekendt ejede en  

2-families-ejendom, ikke kunne anses som samlevende, da parterne  

 beboede hver sin selvstændige bolig.
 Sagsfremstilling:
 Sag nr. 1   j.nr. 21530-94:
Sagen drejede sig om en mandlig førtidspensionist,  

 der i februar 1994 flyttede fra X kommune til Y kommune.
Han flyttede ind hos  

 en 37-årig mand, som havde en nedlagt landbrugsejendom.
Denne havde  

 boet på adressen siden juli 1986. Ansøger lejede et  

 værelse for 800 kr. om måneden.
Der var fælles bad og  

 køkken.
Der forelå ingen lejekontrakt.
 Over for Y kommune oplyste han, at han siden 24. juni 1994  

 ikke havde opholdt sig på adressen, men at han stadig var tilmeldt  

 adressen.
Det fremgik endvidere af sagen, at ansøgers  

 boligforhold forud for pensionstilkendelsen i perioder havde været  

 ustabile.
Han havde boet hos familie og bekendte, haft ophold på  

 forsorgshjem samt en borgerskole.
 Nævnet pålagde kommunen at beregne  

 ansøgers pensionstillæg efter reglerne for enlige.
 Nævnet begrundede afgørelsen med, at det ikke  

 var godtgjort, at der forelå et forhold, der bevirkede, at  

 ansøger ikke kunne anses som enlig.
Kommunen klagede og anførte, at en kommune ikke kan  

 bevise, at der er tale om et samliv, hvis en pensionist påstår  

 det modsatte.
Kommunen henviste dog til, at det af flyttemeddelelsen fra en  

 tidligere kommune fremgik, at ansøger efter fraflytningen var  

 samlevende.
Efter tilflytningen havde ansøger oplyst, at der ikke var  

 tale om samlivsforhold.
 Nævnet anførte i efterfølgende brev,  

 at kommunen ikke kunne underbygge sin antagelse med andre forhold end den  

 blotte folkeregistertilmelding, og at nævnet ikke havde fundet kravene  

 til en rimelig sandsynliggørelse for opfyldt.
Samtidig præciserede nævnet, at det ved  

 afgørelsen ingen rolle havde spillet, hvorvidt et eventuelt  

 samlivsforhold kunne føre til ægteskab eller til registreret  

 partnerskab.
Afgørende for sagens udfald  havde alene været en  

 vurdering af, om et samlivsforhold kunne anses for sandsynliggjort.
 Afgørelse:
 Ankestyrelsen fandt, at ansøger havde ret til at  

 få særligt pensionstillæg efter § 49, stk. 1, nr. 3, i lov  

 om social pension.
 Begrundelsen var, at der efter de foreliggende oplysninger  

 ikke var grundlag for at antage, at ansøger ikke var enlig i lovens  

 forstand.
 Ankestyrelsen lagde til grund, at hvor to personer er  

 tilmeldt folkeregisteret på samme adresse, er der som udgangspunkt en  

 formodning for samliv.
 Efter oplysningerne i sagen fandt Ankestyrelsen imidlertid  

 ikke, at der var grundlag for at opretholde formodningen om, at  

 ansøger kunne anses for samlevende.
 Ankestyrelsen lagde herved vægt på, at der  

 ikke var andre oplysninger end den fælles folkeregisteradresse, der  

 kunne sandsynliggøre, at der havde været tale om et  

 samlivslignende forhold.
 Ankestyrelsen lagde desuden vægt på  

 oplysningerne om, at ansøger tidligere havde haft ustabile  

 boligforhold, og at han efter egne oplysninger ikke boede på adressen  

 mere.
 Ankestyrelsen tiltrådte således nævnets  

 afgørelse.
 Sagsfremstilling:
 Sag nr. 2   j.nr. 20714-94:
 Sagen drejede sig om 64-årig enke, der boede hos sin  

 afdøde kusines mand.
Af lejekontrakten mellem parterne fremgik det, at hun  

 lejede et værelse med adgang til køkken og bad/toilet for en  

 årlig leje på 9.600 kr.
Under særlige vilkår var det  

 anført, at lejen var inkl. el og vand, idet enken hjalp til med  

 lettere rengøring og madlavning.
Enken anførte, at hun havde lejet et værelse  

 og soveværelse med adgang til køkken og bad.
Køkken og  

 bad var fælles.
Det gjorde hun rent efter sig, men hun gjorde aldrig  

 rent i mandens stue eller soveværelse.
Endvidere anførtes det,  

 at hun og manden spiste hver for sig og handlede ind hver sit sted, men at de  

 en gang imellem inviterede på varm mad.
 Nævnet tiltrådte kommunens afgørelse,  

 hvorefter enken ved beregningen af pension, jf. lov om social pension § 49,  

 stk. 2, betragtedes som samlevende.
 Nævnet begrundede afgørelsen med, at enken  

 boede på samme adresse som manden, og at det af den mellem parterne  

 oprettede lejekontrakt fremgik, at hun hjalp til med lettere rengøring  

 og madlavning.
 Nævnet lagde vægt på, at hun ved arbejde  

 i hjemme bidrog til fælles husførelse.
I klagen var det bl.a. anført, at manden ikke kunne  

 bo alene.
Han havde det psykisk meget dårligt.
Endvidere  

 anførtes det, at enken ikke turde være alene i et hus, og at  

 alle børnene var blevet enige om, at det var godt for alle parter, at  

 hun lejede sig ind hos manden, da der var rum nok i hans hus.
 Afgørelse:
 Ankestyrelsen fandt, at ansøger havde ret til at  

 få særligt pensionstillæg efter § 49, stk. 1, nr. 3, i lov  

 om social pension.
 Begrundelsen var, at der efter de foreliggende oplysninger  

 ikke var grundlag for at antage, at hun ikke var enlig i lovens forstand, jf.  

 lovens § 49, stk. 2.
 Ankestyrelsen lagde til grund, at hvor to personer er  

 tilmeldt folkeregisteret på samme adresse, og denne adresse  

 vedrører en ejendom beregnet til én familie, er der en  

 formodning for samliv.
 Efter oplysningerne i sagen fandt Ankestyrelsen imidlertid  

 ikke, at der var grundlag for at opretholde formodningen om, at  

 ansøger kunne anses for samlevende.
 Ankestyrelsen lagde ved afgørelsen vægt  

 på, at ansøger havde oplyst, at parterne havde særskilte  

 husholdninger, normalt spiste hver for sig og havde adskilt økonomi,  

 og at der således ikke var tale om fælles husførelse.
 Ankestyrelsen ændrede således nævnets  

 afgørelse.
 Sagsfremstilling:
 Sag nr. 3 og 4   j.nr. 20396-94 og 20771-94:
Sagerne drejede sig om et tidligere ægtepar, hvor  

 kvinden lejede et værelse hos sin tidligere ægtefælle for  

 800 kr. om måneden.
Lejligheden var efter det oplyste på 157 kvm.  

 og bestod af 4 værelser.
Kvinden havde tidligere boet sammen med en anden mand, men  

 var flyttet fra denne.
Herefter boede kvinden i en søns ejerlejlighed,  

 men måtte flytte derfra.
I forbindelse hermed var hendes møbler  

 blevet opmagasineret.
 I en anmodning om særligt forhøjet  

 personfradrag fra november 1993 erklærede manden, at hun havde eget  

 navneskilt på hoveddøren, og at værelset kostede 800 kr.  

 med varme, lys, eget køleskab, komfur med 2 kogeplader og var delvist  

 møbleret.
I klagen var det bl.a. anført, at parterne kun  

 havde kontakt, når huslejen forfaldt.
Der var ingen fælles  

 husførelse eller rengøring.
 Nævnet tiltrådte kommunens afgørelse,  

 hvorefter kvinden ved beregningen af pension, jf. lov om social pension § 49,  

 stk. 2, betragtedes som samlevende.
 Nævnet begrundede afgørelsen med, at  

 betingelserne for at være reelt enlig pensionist i pensionslovens  

 forstand efter de i sagen foreliggende oplysninger ikke fandtes opfyldt.
 Afgørelse:
 Ankestyrelsen fandt, at parterne havde ret til at få  

 særligt pensionstillæg efter § 49, stk. 1, nr. 3, i lov om social  

 pension.
 Begrundelsen var, at der efter de foreliggende oplysninger  

 ikke var grundlag for at antage, at parterne ikke var enlige i lovens  

 forstand.
 Ankestyrelsen lagde til grund, at hvor to personer er  

 tilmeldt folkeregisteret på samme adresse, og denne adresse  

 vedrører en ejendom beregnet til én familie, er der en  

 formodning om samliv.
 Efter oplysningerne i sagen fandt Ankestyrelsen imidlertid  

 ikke, at der var grundlag for at opretholde formodningen om, at parterne  

 kunne anses som samlevende.
 Ankestyrelsen lagde herved vægt på, at begge  

 havde oplyst, at de ikke havde nogen form for fælles økonomi og  

 heller ikke ydede gensidig hjælp til madlavning, rengøring  

 m.m.
 Ankestyrelsen lagde desuden vægt på, at  

 kvinden på grund af boligmangel havde lejet et værelse hos den  

 tidligere ægtefælle, delvist møbleret, for hvilket hun  

 betalte 800 kr. om måneden, og at hun havde sine egne møbler  

 opmagasineret.
 Ankestyrelsen lagde ydermere vægt på, at  

 kvinden havde eget fjernsyn, køleskab, kogeplader m.v.
 Ankestyrelsen ændrede således nævnets  

 afgørelse.
 Sagsfremstilling:
 Sag nr. 5   j.nr. 21851-94:
 Ansøger var tilkendt mellemste  

 førtidspension med virkning fra 1. december 1990.
I 1989 lejede hun i fællesskab med en mand en  

 lejlighed.
Der var tale om en lejlighed med et køkken og 2  

 værelser på samlet 148 kvm.
 Ansøger kendte oprindeligt manden, fordi hun havde  

 været veninde med hans afdøde søster. Årsagen til,  

 at hun lejede lejligheden sammen med ham, var, at hun tidligere boede i en  

 lejlighed på et sted, hvor der var meget støj.
 Før ansøger anskaffede den nuværende  

 bolig, kontaktede begge kommunen og fik den besked, at det var i orden, at  

 man sammen købte et hus.
 Parterne købte herefter i fællesskab en  

 ejendom, som indeholdt 2 selvstændige boliger, og overtog ejendommen  

 den 1. januar 1994.
Ansøger oplyste, at man fortsat hver for sig  

 »passede sig selv« i hver sin lejlighed.
Man foretog ikke fælles  

 indkøb, man lavede ikke mad sammen, og man spiste hver for sig.  

 Ansøger gjorde rent i sin egen lejlighed, og havearbejde var delt  

 således, at man havde en uge på skift.
Der var opsat el- og  

 vandmåler i hver lejlighed.
Der var kun en olietank, men man deltes om  

 olieudgiften.
Man havde oprettet en fælles »huskonto« i banken, og  

 ansøger satte fra sine respektive konti et beløb på denne  

 konto til dækning af udgifter vedrørende boligen.
 Nævnet fandt, at ansøger måtte anses  

 som enlig og dermed havde ret til det særlige pensionstillæg for  

 enlige.
Nævnet lagde ved afgørelsen vægt  

 på det oplyste om, at ansøger og den bekendte boede i en  

 2-families-ejendom, og hver havde en selvstændig lejlighed.
Der var  

 endvidere lagt vægt på, at parterne havde adskilt økonomi  

 og i øvrigt ikke havde fælles husførelse, samt på,  

 at ansøger skriftligt havde erklæret, at hun ikke levede i et  

 samlivsforhold.
Kommunen klagede og henviste til, at det måtte have  

 betydning for vurderingen af, om ansøger var enlig, at parterne  

 beboede og i lige sameje ejede ejendommen.
Desuden opfattedes ansøger  

 og manden af omverdenen som et par, da manden havde præsenteret  

 ansøger som sin kæreste.
Endelig henviste kommunen til, at  

 parterne tidligere havde boet på samme adresse.
 Afgørelse:
 Ankestyrelsen fandt, at ansøger havde ret til at  

 få særligt pensionstillæg efter § 49, stk. 1, nr. 3, i lov  

 om social pension.
 Begrundelsen var, at der efter de foreliggende oplysninger  

 ikke var grundlag for at antage, at ansøger ikke var enlig i lovens  

 forstand, jf. lovens § 49, stk. 2.
Ankestyrelsen lagde til grund, at hvor to personer er  

 tilmeldt folkeregisteret på samme adresse, er der som udgangspunkt en  

 formodning for samliv.
En sådan formodning foreligger imidlertid ikke  

 for personer, som bebor hver sin selvstændige bolig.
 Ankestyrelsen fandt, at ansøger og den mandlige  

 bekendt beboede selvstændige boliger.
Ankestyrelsen lagde herved vægt på, at  

 ansøger sammen med en mandlig bekendt beboede en 2-families-ejendom og  

 havde hver sin selvstændige lejlighed.
Der lagdes endvidere vægt  

 på, at parterne havde adskilt økonomi og i øvrigt ikke  

 havde fælles husførelse, samt på, at ansøger  

 skriftligt havde erklæret, at hun ikke levede i et samlivsforhold.
 Ankestyrelsen fandt derfor ikke, at kommunen i  

 tilstrækkelig grad havde sandsynliggjort, at der var tale om et  

 samlivsforhold.
 Ankestyrelsen tiltrådte derfor nævnets  

 afgørelse.
 Sagsfremstilling:
 Sag nr. 6   j.nr. 20493-94:
 Sagen vedrørte en enlig kvinde, som havde ladet en  

 91-årig enkemand flytte ind hos sig pr. 1. februar 1994. De beboede en  

 2-værelses lejlighed.
 Kvinden anførte bl.a., at parterne ikke levede i  

 samlivs- eller parforhold, men at hun tilbød vedkommende at flytte ind  

 hos sig for at undgå, at denne skulle komme på plejehjem, hvilket  

 ville have kostet kommunen ca. 100-120.000 kr. om året.
 Nævnet tiltrådte kommunens afgørelse,  

 hvorefter hun ikke havde ret til særligt pensionstillæg, jf. lov  

 om social pension § 49, stk. 2.
 Nævnet begrundede afgørelsen med, at der  

 efter de i sagen foreliggende oplysninger og efter gældende lovgivning  

 på området ikke fandtes at være grundlag for at udbetale  

 særligt pensionstillæg til kvinden som reelt enlig  

 pensionist.
 Afgørelse:
 Ankestyrelsen fandt, at ansøger ikke havde ret til  

 at få særligt pensionstillæg efter § 49, stk. 1, nr. 3, i  

 lov om social pension.
 Begrundelsen var, at ansøger ikke kunne anses for  

 at være enlig i lovens forstand.
 Dette er en betingelse for at få det særlige  

 pensionstillæg udbetalt, jf. lov om social pension § 49, stk. 2.
 Ankestyrelsen lagde ved afgørelsen vægt  

 på det oplyste om, at ansøger boede i en 2-værelses  

 lejlighed sammen med en 91-årig enkemand, som ansøger passede  

 for   efter hendes egne oplysninger   at undgå, at vedkommende skulle  

 komme på plejehjem.
 Ankestyrelsen fandt herefter, at der var tale om bidrag  

 til den fælles husførelse gennem kontante bidrag, arbejde i  

 hjemmet eller på anden måde.
 Ankestyrelsen bemærkede, at såfremt  

 bofællens tilstand medførte behov for praktisk bistand i hjemmet  

 eller udgifter, der ikke kunne afholdes af pensionen, måtte  

 spørgsmålet herom rejses over for kommunen.
 Ankestyrelsen tiltrådte således nævnets  

 afgørelse.
 Sagsfremstilling:
 Sag nr. 7 og 8   j.nr. 20805-94 og 20806-94:
 Sagerne drejede sig om en fætter og kusine, der  

 boede sammen i et 144 kvm. stort parcelhus fra den 1. april 1993. Da  

 fætteren havde tiltagende gangbesvær og i det hele havde  

 problemer med at klare hverdagens praktiske gøremål, fandt begge  

 parter, at det var en god løsning at etablere et  

 bofællesskab.
Der var fælles køkken og bad, hvorimod  

 rummene var opdelt mellem parterne med et fællesrum.
Deres  

 økonomi var adskilt, idet hver klarede egne forpligtelser.
Dog lavede  

 man mad i fællesskab og skiftedes til at betale.
Begge parter havde  

 opfattet bofællesskabet som et kollektiv, oprettet af praktiske  

 grunde.
 Da økonomien ikke kunne hænge sammen på  

 grund af den lave boligsikring, fraflyttede de begge boligen pr. 1. april  

 1994. Begge fik nu særligt pensionstillæg til enlige.
 Nævnet begrundede afgørelsen med, at der var  

 tale om et bofællesskab, etableret med det formål at lette de  

 daglige gøremål for  fætteren, at man ikke havde  

 økonomisk fællesskab, bortset fra fællesrummet, omkring  

 madlavning, samt at man hver især rådede over egne rum i boligen,  

 ligesom man hver for sig hæftede for huslejen.
 Afgørelse:
 Ankestyrelsen fandt, at ansøgerne ikke havde ret  

 til at få særligt pensionstillæg efter § 49, stk. 1, nr. 3,  

 i lov om social pension.
Begrundelsen var, at de ikke kunne anses for at være  

 enlige i lovens forstand.
Dette er en betingelse for at få  

 særligt pensionstillæg, jf. § 49, stk. 2, i lov om social  

 pension.
 Efter bestemmelsen i § 49, stk. 2, anses personer, der  

 ikke lever i et samlivsforhold, hvor parterne gennem kontante bidrag, arbejde  

 i hjemmet eller på anden måde bidrager til den fælles  

 husførelse, og hvor samlivet efter dansk ret kan føre til  

 ægteskab, som enlige.
 Ankestyrelsen lagde til grund, at hvor to personer er  

 tilmeldt folkeregisteret på samme adresse, og denne adresse  

 vedrører en bolig beregnet til én familie, er der en formodning  

 for samliv.
 Ankestyrelsen lagde herved vægt på, at  

 parterne boede sammen i et parcelhus, og at begge stod som lejere med  

 forpligtelse for  hver sin halvdel af huslejen.
 Ankestyrelsen lagde desuden vægt på, at  

 parterne lavede mad i fællesskab, hvor man skiftedes til at betale.
 Ankestyrelsen ændrede således nævnets  

 afgørelse.
 Den ændrede afgørelse medførte ikke  

 tilbagebetaling af pensionstillæg udbetalt i overensstemmelse med  

 nævnets afgørelse.
 Begrundelsen var, at der var tale om en ændring af  

 nævnets afgørelse til ugunst for ansøgerne, jf. lov om  

 social pension § 50 b, stk. 1, jf. stk. 2, og at betingelserne for at  

 forlange tilbagebetaling efter lovens § 42 og § 43 ikke var opfyldt.
 Sagsfremstilling:
 Sag nr. 9   j.nr. 21190-94:
Sagen drejede sig om en kvinde, der søgte  

 førtidspension den 2. august 1993 og fik bevilget forskud på  

 pensionen fra den 1. december 1993. Ifølge oplysninger fra kommunen  

 blev hun anerkendt som enlig, idet hun fik godkendt det forhøjede  

 personfradrag, som efter de dagældende regler tilkom enlige.
Der  

 forelå desuden en underskrevet tro- og loveerklæring  

 vedrørende hendes status som enlig.
Den 1. december 1993 flyttede ansøger ind i den  

 nuværende lejlighed, som hun delte med en veninde, og de deltes nu om  

 huslejen.
Ifølge kommunens journalark boede hun også sammen med  

 sin veninde i ansøgerens tidligere lejlighed, hvor veninden var  

 lejer.
 Nævnet tiltrådte kommunens afgørelse,  

 hvorefter ansøger ikke kunne anses for enlig i pensionslovens forstand  

 og derfor ikke kunne få det særlige pensionstillæg til  

 enlige, jf. § 49, stk. 1, nr. 3, og stk. 2, i lov om social pension.
Nævnet begrundede afgørelsen med, at hun  

 sammen med en veninde havde valgt at etablere sig inden for rammerne af en  

 fælles bolig.
Nævnet havde i den forbindelse lagt til grund, at  

 begge parter gennem fællesskabet bidrog til den fælles  

 husførelse gennem kontante bidrag, arbejde i hjemmet eller på  

 anden måde.
I klagen var det bl.a. anført, at ansøger  

 ikke var enig i, at begge bidrog til fælles husførelse, idet  

 noget sådant ikke forekom, hverken økonomisk eller  

 arbejdsmæssigt.
Hun henviste til, at hun udelukkende delte udgifterne  

 til huslejen med veninden.
Hun henviste desuden til, at bortfald af  

 tillægget under henvisning til de nye regler måtte være en  

 misforståelse, idet de faktiske forhold ikke havde ændret sig fra  

 1993 til 1994.
 Afgørelse:
 Ankestyrelsen fandt ikke, at ansøger havde ret til  

 at få særligt pensionstillæg efter § 49, stk. 1, nr. 3, i  

 lov om social pension.
Begrundelsen var, at hun efter de foreliggende oplysninger  

 ikke kunne anses for enlig i lovens forstand.
Dette var en betingelse for at  

 få særligt pensionstillæg, jf. § 49, stk. 2, i lov om  

 social pension.
 Efter bestemmelsen i § 49, stk. 2, anses personer, der  

 ikke lever i samlivsforhold, hvor parterne gennem kontante bidrag, arbejde i  

 hjemmet eller på anden måde bidrager til den fælles  

 husførelse, og hvor samlivet kan føre til ægteskab efter  

 dansk ret, som enlige.
 Ankestyrelsen lagde til grund, at hvor to personer er  

 tilmeldt folkeregisteret på samme adresse, er der som udgangspunkt en  

 formodning for samliv.
Ankestyrelsen lagde vægt på, at hun var  

 flyttet fra én bolig til en anden enfamiliesbolig sammen med sin  

 veninde.
Ankestyrelsen havde i den forbindelse lagt vægt på, at  

 hun nu havde valgt at deles om huslejen med sin veninde, hvorimod hendes  

 veninde tidligere var lejer hos hende.
 Ankestyrelsen tiltrådte derfor nævnets  

 afgørelse.
 Sagsfremstilling:
 Sag nr. 10   j.nr. 21255-94:
Sagen drejede sig om en mand, der med virkning fra 1.  

 januar 1994 var tilkendt højeste førtidspension.
Han havde  

 siden august 1992 været sygemeldt efter en hjerteinfarkt og de dermed  

 forbundne helbredsmæssige følger.
Pensionen var fra  

 tilkendelsesdatoen beregnet, som om han var enlig.
 Den 1. december 1992 købte han sammen med en  

 kvindelig bekendt en andelsbolig, således at hver af parterne betalte  

 halvdelen af indskuddet.
Ansøger oplyste, at man ikke havde  

 ægteskabeligt samliv, og at man kun havde begrænset fælles  

 husførelse, idet den bekendte havde fast natarbejde.
Man delte  

 udgifter vedrørende husleje, varme, el og telefon.
Lejligheden var delt således, at man havde et  

 værelse hver samt en fælles stue.
Man lavede ikke mad sammen,  

 fordi kvinden var på arbejde om natten.
Man vaskede ikke tøj  

 sammen, da kvinden havde allergi og derfor skulle anvende allergivenlig  

 sæbe.
Telefonen stod i ansøgers navn.
Den blev kun  

 sjældent anvendt af kvinden, da hun benyttede telefon på sit  

 arbejde.
Man foretog for det meste madindkøb hver for sig, men det  

 kunne dog forekomme, at ansøger købte ind for begge.
Han fik i  

 så fald betaling for de madvarer, som han havde købt ind for  

 kvinden.
Man besøgte fælles venner, som også kom på  

 besøg i huset.
Man spiste sjældent sammen, da kvinden skulle af  

 sted på arbejde klokken 20.00.
 Nævnet tiltrådte kommunens afgørelse,  

 hvorefter ansøger havde fået afslag på ansøgning om  

 et særligt pensionstillæg, som udbetales til enlige  

 pensionister.
 Nævnet begrundede afgørelsen med, at  

 ansøger havde købt andelsbolig sammen med en bekendt, som han  

 nu også havde delvis fælles husførelse med.
 Afgørelse:
 Ankestyrelsen fandt, at ansøger ikke havde ret til  

 at få særligt pensionstillæg efter § 49, stk. 1, nr. 3, i  

 lov om social pension.
Begrundelsen var, at ansøger ikke kunne anses for  

 at være enlig i lovens forstand.
Dette er en betingelse for at få  

 særligt pensionstillæg, jf. § 49, stk. 2, i lov om social  

 pension.
 Efter bestemmelsen i § 49, stk. 2, anses personer, der  

 ikke lever i samlivsforhold, hvor parterne gennem kontante bidrag, arbejde i  

 hjemmet eller på anden måde bidrager til den fælles  

 husførelse, og hvor samlivet kan føre til ægteskab efter  

 dansk ret, som enlige.
 Ankestyrelsen lagde til grund, at hvor to personer af hver  

 sit køn er tilmeldt folkeregisteret på samme adresse, er der som  

 udgangspunkt en formodning for samliv.
 Ankestyrelsen lagde herved vægt på, at  

 ansøger havde oplyst, at han i fællesskab med sin bekendt havde  

 købt og beboede en andelslejlighed på tre værelser, og at  

 man havde delvis fælles husførelse.
 Ankestyrelsen tiltrådte således nævnets  

 afgørelse.
 Sagsfremstilling:
 Sag nr. 11   j.nr. 21804-94:
Sagen vedrørte en mandlig folkepensionist, der  

 efter egne oplysninger boede til leje på et værelse hos en  

 bekendt, og at han betalte 600 kr. i husleje.
Da huslejen var forholdsvis  

 lille, var det aftalt, at han skulle sørge for den udvendige  

 vedligeholdelse på ejendommen.
Ansøger havde i den forbindelse  

 oplyst, at han hjalp, fordi hans udlejer ikke kunne klare dette arbejde selv,  

 da hun havde astma og dårlig ryg.
Parterne havde boet samme sted siden  

 30. maj 1984. Han ansøgte i maj 1993 om folkepension fra 1. september  

 1993. Ansøger havde desuden i februar 1993 forespurgt kommunen, om han  

 var berettiget til det forhøjede personfradrag.
Manden havde endvidere oplyst, at han købte hus i  

 midten af 1990, men da huset var i dårlig stand, havde det først  

 været muligt at gøre huset beboeligt i slutningen af 1992. Hans  

 søn beboede nu huset.
Han havde desuden oplyst, at han sad i uskiftet  

 bo.
 Nævnet tiltrådte kommunens afgørelse,  

 hvorved ansøger havde fået afslag på det særlige  

 pensionstillæg for enlige.
 Nævnet begrundede afgørelsen med, at  

 ansøger, uanset at denne selv var i besiddelse af fast ejendom, gennem  

 længere tid havde haft bopæl hos en bekendt, som boede i en  

 ejendom med kun én bolig og kun ét køkken.
 Nævnet havde tillige lagt vægt på  

 ansøgers oplysninger om, at han og ejendommens ejer i et vist omfang  

 hjalp hinanden.
 Afgørelse:
 Ankestyrelsen fandt ikke, at ansøger havde ret til  

 at få særligt pensionstillæg efter § 49, stk. 1, nr. 3, i  

 lov om social pension.
Begrundelsen var, at der efter de foreliggende oplysninger  

 ikke var grundlag for at antage, at denne var enlig i lovens forstand.
Dette  

 er en betingelse for at få særligt pensionstillæg, jf. §  

 49, stk. 2, i lov om social pension.
 Efter bestemmelsen i § 49, stk. 2, anses personer, der  

 ikke lever i samlivsforhold, hvor parterne gennem kontante bidrag, arbejde i  

 hjemmet eller på anden måde bidrager til den fælles  

 husførelse, og hvor samlivet kan føre til ægteskab efter  

 dansk ret, som enlige.
 Ankestyrelsen lagde til grund, at hvor to personer af hver  

 sit køn er tilmeldt folkeregisteret på samme adresse, er der som  

 udgangspunkt en formodning for samliv.
Ankestyrelsen lagde desuden vægt på, at  

 ansøger havde boet samme sted siden 1984, og at hans husleje var  

 forholdsvis lav, samt at han tidligere havde stået for den udvendige  

 vedligeholdelse af den ejendom, hvori han havde bolig på  

 nuværende tidspunkt.
Dertil kom, at han i 1990 havde anskaffet sig egen  

 bolig, men ikke selv havde ønsket at benytte den.
 Ankestyrelsen tiltrådte derfor nævnets  

 afgørelse.
 Spørgsmål 12:
Hvad er grunden til, at man - når man angiveligt  

 ønsker at ligestille ægtefæller og samboende pensionister  

 - ikke foreslår den ændring, der stemmer overens med § 48 i  

 pensionsloven, hvorefter en gift pensionist, men ikke en samlevende, i tre  

 måneder efter den ene ægtefælles død oppebærer  

 begges pension? Svar:
 Der henvises til svar på spørgsmål 7,  

 hvorefter der med L 113 sikres en højere grad af ligestilling mellem  

 ægtefæller og samlevende.
 Jeg har ikke på nuværende tidspunkt fundet  

 anledning til at gå videre i ligestillingen af samlevende med gifte i  

 pensionsloven.
 Hvorvidt der er grundlag for yderligere ligestilling af  

 samlevende og gifte, herunder i forbindelse med udbetaling af  

 efterlevelsespensionen, må bero på nærmere overvejelser om  

 det hensigtsmæssige heri.
 Spørgsmål 13:
 Ministeren bedes sende udvalget sit talepapir fra  

 samrådet d.d. om samrådsspørgsmål A  

 vedrørende reelt enlige, jf. bilag 12.
 Svar:
 Samrådsspørgsmålet lød som  

 følger:
»Ministeren bedes uddybe begrebet reelt enlige og  

 bekræfte, at hvis den ene ægtefælle visiteres til  

 plejehjem, skal begge ægtefæller betragtes som reelt enlige.« Mit svar hertil var følgende:
Reelt enlige I lov om social pension § 49, stk. 2, 2. pkt., er begrebet  

 "reelt enlige" defineret.
 I lovforslaget L 113 med bemærkninger er det  

 præciseret, hvad der forstås ved samlivsforhold.
Personer, der ikke lever i et samlivsforhold, hvor  

 parterne gennem kontante bidrag, arbejde i hjemmet eller på anden  

 måde bidrager til den fælles husførelse, og hvor samlivet  

 kan føre til ægteskab efter dansk ret, betragtes som reelt  

 enlige.
Det er endvidere en betingelse, at samlivet kan sidestilles med  

 ægteskab eller registreret partnerskab.
 En person, der er gift eller registreret - men ikke  

 samlevende med sin ægtefælle eller registrerede partner - kan  

 ikke betragtes som enlig, når pågældende lever i et  

 ægteskabslignende forhold med en anden person end  

 ægtefællen/den registrerede partner.
 Det afgørende er således ikke, om de to  

 samlevende parter formelt ville kunne indgå nyt ægteskab, men om  

 der er tale om et samlivsforhold, der kan sidestilles med ægteskab  

 eller registreret partnerskab, og hvor parterne gennem kontante bidrag,  

 arbejde i hjemmet eller på anden måde bidrager til den  

 fælles husførelse.
 Hvis de pågældende parter efter dansk ret  

generelt er udelukket fra at kunne indgå ægteskab efter  

 lov om ægteskabs indgåelse og opløsning eller at lade  

 partnerskab registrere efter lov om registreret partnerskab, er der ikke tale  

 om et forhold, der kan sidestilles med ægteskab eller registreret  

 partnerskab.
Der skal foretages en konkret vurdering i det enkelte  

 tilfælde ud fra de nævnte principper.
Kommunalbestyrelsens  

 afgørelse herom kan ankes til det sociale nævn.
Plejehjemsophold Ifølge lov om social pension § 49, stk. 2, anses  

 gifte - og efter forslaget i L 113 også samlevende - for enlige, hvis  

 samlivet mellem parterne er ophævet.
 Den ene ægtefælles ophold i plejehjem el.  

 lign. bevirker typisk, at ægtefællernes samliv anses for  

 ophævet, og at de dermed anses for enlige.
 Det er således praksis, at begge  

 ægtefæller betragtes som reelt enlige i pensionslovens forstand i  

 de tilfælde, hvor den ene ægtefælle flytter til varigt  

 ophold i plejehjem og den anden fortsat er hjemmeboende.
 Det er kun i de situationer, hvor der er tale om et  

 kortvarigt, midlertidigt ophold, eller hvor begge ægtefæller  

 flytter ind i f.eks. samme plejehjem/ samme bolig, at de ikke kan anses for  

 enlige.
 Til eksempel kan nævnes SM P-26-97:
 Sagen drejede sig om et ægtepar, hvor hustruen i  

 1993 fik ophold på et plejehjem, og hvor ægtefællen  

 flyttede ind i 1996. Parret var stadig gift, men samlivet kunne ikke  

 betragtes som genoptaget, siden det blev afbrudt ved hustruens indflytning  

 på plejehjem.
 Ankestyrelsen fandt, at ansøgeren fortsat opfyldte  

 betingelserne for udbetaling af tillæg som reelt enlig, idet  

 ægtefællerne levede i hver sin adskilte og selvstændige  

 bolig.
Afslutning Afgørelsen af, om en pensionist kan betragtes som  

 reelt enlig afhænger af en konkret vurdering i det enkelte  

 tilfælde.
 Denne afgørelse skal dog ske under hensyntagen til  

 den praksis, der er på området, og som bl.a. fremgår af  

 SM-meddelelserne fra Den Sociale Ankestyrelse og Socialministeriets  

 Vejledning om social pension.
 Med lovforslag L 113 er der ikke tænkt at skulle ske  

 ændring af gældende praksis.
 I de tilfælde, hvor den ene ægtefæller  

 flytter til permanent ophold i plejehjem og den anden ægtefælle  

 fortsat er hjemmeboende, vil samlivet mellem ægtefællerne som  

 hidtil også fremover skulle betragtes som ophævet efter  

 pensionsloven § 49, stk. 2.
