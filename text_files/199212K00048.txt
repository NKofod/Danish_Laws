Nr LSF 48 Forslag til Lov om nedsættelse af en kommission om justitsvæsenets  

 organisation Fremsat af Ebba Strange (SF) Pernille Frahm (SF) Gade (SF) Lilli  

 Gyldenkilde (SF) Gert Petersen (SF) den 20. oktober 1992 § 1. Statsministeren nedsætter en kommission med det formål at overveje og udarbejde forslag vedrørende:
1) den fremtidige ordning af domstolenes organisatoriske placering og  

 bevillingsmæssige grundlag, udvælgelsen af dommere, dommernes lønmæssige  

 indplacering og deres adgang til at have hverv ved siden af dommerstillingen, 2) politiets og anklagemyndighedens placering i det ministerielle  

 ressortsystem og rekrutteringen af politiets og anklagemyndighedens øverste  

 chefer, 3) Justitsministeriets struktur og kompetenceområde.
Stk. 2. Kommissionen skal offentliggøre resultatet af sit arbejde  

 i en betænkning.
Kommissionen skal ved udformningen af sin betænkning navnlig  

 have for øje, at den i grundlovens § 3 foreskrevne adskillelse mellem den lovgivende,  

 den udøvende og den dømmende magt styrkes, at domstolenes uafhængighed sikres såvel formelt som i henseende til  

 udnævnelseskompetence, lønmæssig indplacering, arbejdsmæssige forhold,  

 bevillinger m.v., at det sikres, at politiets og anklagemyndighedens øverste chefer og  

 dommere har en alsidig erfaringsbaggrund, og at der er personalemæssige forhold i justitsvæsenet, der sikrer, at  

 velkvalificerede medarbejdere kan tiltrækkes.
 Stk. 3. Den nærmere ordning af domstolenes judicielle arbejdsform  

 og instansfølge samt af politiets, anklagemyndighedens og Justitsministeriets  

 arbejdsform falder uden for kommissionens arbejdsområde.
 § 2. Kommissionen består af 15 medlemmer, der beskikkes af  

 statsministeren efter følgende regler:
en af præsidenten for Højesteret udpeget højesteretsdommer, der tillige er  

 kommissionens formand, tre af justitsministeren indstillede medlemmer, seks medlemmer udpeget af Folketinget blandt dets medlemmer, et af Den Danske Dommerforening indstillet medlem, to af Advokatrådet indstillede medlemmer og to medlemmer indstillet af det retsvidenskabelige fagråd ved henholdsvis  

 Københavns og Århus Universiteter.
 Stk. 2. Kommissionen fastsætter selv sin forretningsorden og kan  

 bl.a. beslutte, at behandlingen af nærmere afgrænsede emner forberedes af  

 underudvalg.
 Stk. 3. Statsministeriet varetager sekretariatsfunktioner for  

 kommissionen.
§ 3. Kommissionens arbejde afsluttes snarest muligt.
Kommissionen  

 kan afgive betænkning i flere dele.
Indledende betænkning fra kommissionen  

 afgives senest den 1. juli 1994.
 Stk. 2. Efter afgivelsen af kommissionens afsluttende betænkning  

 er kommissionen opløst.
 Stk. 3. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Grundlovens § 3 fastslår adskillelsen mellem de tre statsmagter, således  

 at den lovgivende magt er hos kongen og Folketinget i forening, den udøvende  

 magt hos kongen, dvs. regeringen, og den dømmende magt er hos domstolene.
I  

 tilslutning hertil fastslår grundlovens § 62, at retsplejen stedse skal  

 holdes adskilt fra forvaltningen, § 61, at den dømmende magts udøvelse kun  

 kan ordnes ved lov, og § 64, at dommere i deres kald alene har at rette sig  

 efter loven, samt at de ikke kan afsættes uden ved dom.
Disse grundlovsregler  

 skal sikre domstolenes uafhængighed af regeringen og forvaltningen.
I praksis har domstolene siden grundlovens givelse i 1849 fungeret som  

 samfundsorganer, der vel havde en vis selvstændighed, men som dog henhørte  

 under Justitsministeriets ressort.
Justitsministeriet kan naturligvis ikke  

 give tjenestebefalinger til domstolene om indholdet af deres afgørelser,  

 domme, kendelser og lignende, men Justitsministeriet har alligevel gennem  

 dets indflydelse på domstolenes budgetter, personale- og lokaleforvaltning og  

 navnlig på udnævnelsen og forfremmelsen af dommere kunnet øve en meget  

 betydelig indflydelse på domstolene.
Dette har i mange år kunnet give anledning til principielle  

 betænkeligheder, men har været accepteret som en praktisk ordning.
Det er dog  

 ofte blevet kritiseret, at dommere, navnlig ved de overordnede retter, i  

 overvejende grad er udvalgt blandt tidligere embedsmænd i Justitsministeriet.
I den senere tid er debatten om, hvorledes domstolenes reelle uafhængighed  

 sikres bedst muligt, taget til i styrke.
Således udgav en arbejdsgruppe under  

 Den Danske Dommerforening i januar 1991 et oplæg om »Domstolenes opgave  

 - struktur - mv.« Endvidere indgik spørgsmålet i debatten om  

 Forespørgsel (F 23) i folketingsåret 1990-91 til justitsministeren om den  

 ressourcemæssige situation ved domstolene og kriminalforsorgen.
Se  

 Folketingstidende, folketingsåret 1990-91 (2. saml.), forhandlingerne sp.  

 4945, 5082 og 5867.
 Det er forslagsstillernes opfattelse, at den nuværende ordning, hvor  

 domstolene på mange måder er underlagt Justitsministeriet, er uheldig, og at  

 der derfor er behov for en lovreform, der nærmere fastlægger de økonomiske og  

 administrative rammer, som domstolene skal fungere i.
En sådan lovreform vil rejse centrale samfundsmæssige og  

 forfatningsretlige spørgsmål.
Det foreslås derfor, at reformen forberedes  

 gennem et omhygeligt, men samtidig hurtigt kommissionsarbejde, der kan  

 tilvejebringe grundlaget for de politiske beslutninger.
Forslagsstillerne  

 mener også, at kommissionens emne er af en så omfattende karakter, at der er  

 grund til at nedsætte kommissionen ved lov.
 Da kommissionsarbejdet som nævnt vedrører centrale forfatningsretlige  

 emner, og da Justitsministeriet kan siges at være part i sagen, foreslår  

 Socialistisk Folkeparti, at kommissionen nedsættes i statsministerens regi.  

 Det foreslås endvidere, at kommissionen sammensættes således, at alle tre  

 statsmagter, den lovgivende, udøvende og dømmende, bliver repræsenteret  

 sammen med sagkyndige fra de to største universiteter og et af Advokatrådet  

 udpeget medlem.
Hvad angår repræsentationen for den udøvende magt, foreslår Socialistisk  

 Folkeparti, at udpegningen overlades til justitsministeren, der i dag er det  

 regeringsmedlem, under hvem domstolsspørgsmål sorterer.
Det forudsættes, at  

 justitsministeren, der tillige er ressortminister for politi og  

 anklagemyndighed, herved tilgodeser, at også sagkundskab vedrørende disse  

 forvaltningsgrene bliver repræsenteret i kommissionen.
 Endelig bemærkes, at det er tilstræbt, at kommissionen trods de mange  

 interesserede parter, der skal repræsenteres i den, ikke bliver større, end  

 at den kan udgøre et hensigtsmæssigt arbejdsforum.
 For at undgå, at partipolitiske synspunkter eller administrationens  

 interesser får en uheldig overvægt i kommissionens arbejde, og for at markere  

 domstolenes uafhængighed allerede ved udvalgets nedsættelse foreslås det, at  

 kommissionens formand udpeges af præsidenten for Højesteret.
Selv om kommissionens centrale emne bliver at udarbejde regler, der sikrer  

 domstolenes reelle uafhængighed, finder forslagsstillerne, at kommissionen  

 tillige skal behandle en række andre spørgsmål, der har en nær sammenhæng med  

 det centrale emne.
Disse spørgsmål, som er nærmere beskrevet i lovforslagets  

 § 1, stk. 1, vedrører både domstolene og det samlede offentlige justitsvæsen,  

 der også omfatter politiet, anklagemyndigheden og Justitsministeriet,  

 hvorunder den retsplejemæssige, strafferetlige og civilretlige lovgivning  

 henhører.
 Derimod skal kommissionen, jf. lovforslagets § 1, stk. 3, ikke beskæftige  

 sig med den nærmere ordning af domstolenes judicielle arbejdsform og  

 instansfølge, der er reguleret i retsplejeloven, eller med politiets,  

 anklagemyndighedens og Justitsministeriets arbejdsform.
Det kan endvidere under kommissionens arbejde vise sig, at andre spørgsmål  

 har en så tæt tilknytning til kommissionens hovedemne, at det er praktisk at  

 medtage dem i overvejelserne.
For at dette ikke skal nødvendiggøre en  

 lovændring, finder forslagsstillerne, at statsministeren bør have adgang til  

 at inddrage yderligere emner, såfremt disse angår justitsvæsenets ledelse.
Bemærkninger til lovforslagets enkelte bestemmelser Til § 1, stk. 1. nr. 1 Kommissionen bør overveje, om domstolene fortsat på en række områder bør  

 sortere under et politisk ledet ministerium, eller om domstolenes  

 administration bør have en selvstændig ledelse, der ikke er underlagt nogen  

 politisk myndighed.
I førstnævnte tilfælde bør det overvejes, om domstolenes administration  

 for at markere deres uafhængighed som en selvstændig statsmagt skal  

 overflyttes fra det fagministerium, Justitsministeriet, der også forvalter  

 det øvrige justitsvæsen, til Statsministeriet.
Endvidere bør den nærmere  

 regulering af forholdet mellem ministerium og domstole overvejes.
I sidstnævnte tilfælde må kommissionen overveje den nærmere struktur af  

 domstolenes ledelse, eventuelt i form af et selvstændigt domstolsråd, samt  

 behovet for en selvstændig domstolsadministration.
Det må ligeledes  

 overvejes, hvorvidt de fornødne bevillinger til domstolene bør tilvejebringes  

 på samme måde som Folketingets budget, der udarbejdes af Folketingets  

 Præsidium og Udvalget for Forretningsordenen og derefter tilstilles  

 regeringen til optagelse i finanslovforslaget.
Kommissionen bør endvidere overveje, om dommere fortsat med enkelte  

 undtagelser bør være undergivet de tjenestemandsretlige og lønrammemæssige  

 regler, der gælder for administrative tjenestemænd, som virker i et over- og  

 underordnelsesforhold, eller om der bør laves en særlig lønningslov og  

 særlige tjenestemandsretlige regler for dommere.
Også dommeres adgang til at  

 have indtægtsgivende arbejde ved siden af dommerhvervet bør overvejes.
Det  

 bemærkes herved, at medens dommeres virke på embeds vegne i forskellige  

 offentlige råd og nævn i et vist omfang kan være praktisk og ubetænkeligt,  

 kan andre arbejder, f.eks. i relation til private voldgiftssager mv., give  

 anledning til betænkelighed.
 Endelig bør det indgå i kommissionens overvejelser, hvorledes det kan  

 sikres, at dommere opnår ikke blot juridisk kunnen, men også psykologisk og  

 social indsigt.
Et centralt spørgsmål er reglerne for udvælgelse af dommere.
I dag har de  

 overordnede domstoles indstillinger betydelig vægt ved udnævnelser af  

 dommere, men beslutningen ligger hos justitsministeren.
Det bør overvejes,  

 hvorvidt den formelle kompetence, dvs. kontrasignaturen på den kongelige  

 udnævnelse, bør flyttes til statsministeren, og hvorledes der eventuelt ved  

 en formaliseret indstillingsret fra et selvstændigt domstolsråd sikres  

 indflydelse fra et organ, der har effektiv mulighed for at vurdere  

 kandidaternes kvalifikationer.
Til § 1, stk. 1, nr. 2 og 3 Domstolenes virke sker på en række områder i tæt samspil med andre dele  

 af justitsvæsenet.
Det foreslås derfor, at kommissionen også skal overveje  

 visse emner vedrørende politiets, anklagemyndighedens og Justitsministeriets  

 forhold.
Det gælder således spørgsmålet om de øverste, typisk juridisk  

 uddannede, chefers udvælgelse.
Det er efter forslagsstillernes opfattelse ønskeligt, at det sikres, at  

 disse chefer har erfaring og indsigt også i andre emneområder end de rent  

 politi- og anklagemæssige.
Der henvises i øvrigt til bemærkningerne til § 1,  

 stk. 2.
 Endelig mener forslagsstillerne, at der er en naturlig sammenhæng mellem  

 kommissionens overvejelser om domstolenes ledelse og hele spørgsmålet om  

 justitsvæsenets ressortmæssige placering, hvorfor også denne bør indgå i  

 kommissionens overvejelser.
Til § 1, stk. 2 I bestemmelsen angives de hensyn, som kommissionen navnlig skal have øje  

 for i sit arbejde.
Der kan herom i det væsentligste henvises til de  

 almindelige bemærkninger til lovforslaget.
 Forslagsstillerne finder det endvidere ønskeligt, at det offentlige  

 justitsvæsen er i stand til at tiltrække velkvalificerede juridiske  

 medarbejdere.
Da de lønmæssige forhold i det offentlige typisk vil være ringere end i  

 det private erhvervsliv, vil der kunne opstå vanskeligheder ved at tiltrække  

 velkvalificeret personale.
Det er derfor vigtigt, at justitsvæsenet kan  

 tilbyde andre fordele ved ansættelse i det offentlige.
Der tænkes herved  

 f.eks. på uddannelsesmuligheder ved en tilrettelagt jobrotation mellem  

 justitsvæsenets forskellige grene og adgang til at opnå erfaring ved arbejde  

 som advokat eller i andre relevante erhverv.
Til § 2 For så vidt angår kommissionens sammensætning henvises til de almindelige  

 bemærkninger til lovforslaget.
 I stk. 2 og 3 fastsættes nærmere anvisninger om kommissionens praktiske  

 arbejde.
 Forslagsstillerne forudsætter, at de nødvendige udgifter i forbindelse med  

 kommissionens arbejde bevilges på de årlige finanslove.
Til § 3 Det er af væsentlig betydning, at kommissionen bliver hurtigtarbejdende  

 og ikke en »syltekrukke«.
Kommissoriet er omfattende og vedrører  

 meget principielle spørgsmål.
På den baggrund vil det ikke være realistisk at  

 sætte en absolut tidsfrist for afslutning af kommissionens arbejde.
For  

 imidlertid at fremskynde arbejdet foreslås det at pålægge kommissionen at  

 afgive en indledende betænkning senest den 1. juli 1994. Det forudsættes  

 herved, at kommissionen nedsættes i foråret 1993. Den indledende betænkning  

 bør indeholde en belysning af centrale spørgsmål, således at den kan danne  

 grundlag for en offentlig debat.
