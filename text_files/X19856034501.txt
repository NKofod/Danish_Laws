 En forening for psykisk handicappede klagede over et  

 forsikringsselskabs optagelsesregler, der udelukkede foreningens medlemmer.  

 Tilsynet meddelte, at der på dette område ikke er pligt til at overtage.  

 Forsikringsselskabet kan ikke pålægges at indføre forhøjede præmier for  

 særlige risikogrupper.
Fra indenrigsministeriet har forsikringstilsynet fået en klage fra en  

 forening for psykisk handicappede over optagelsesbestemmelserne i et  

 forsikringsselskab, der udelukker foreningens medlemmer fra optagelse.  

 Begrundelsen var, at begæring om optagelse skal fremsendes senest inden det  

 fyldte 60. år, at vedkommende skal være fuldstændig rask i  

 optagelsesøjeblikket og ikke må lide af hyppigt tilbagevendende sygdom eller  

 legemssvaghed.
Forsikringsselskabet fortolker disse betingelser således, at  

 psykisk udviklingshæmmede falder ind under begrebet legemssvaghed.
Forsikringstilsynet meddelte foreningen, at det ikke kan pålægges  

 forsikringsselskabet at optage de i sagen omhandlede personer som medlemmer,  

 idet der ikke på dette område er pligt til at overtage forsikringer.
Det blev  

 endvidere meddelt, at det heller ikke ville kunne pålægges  

 forsikringsselskabet at indføre bestemmelser om forhøjede præmier eller  

 nedsatte ydelser for særlige risikogrupper, da forsikringstilsynet ikke skal  

 godkende forsikringsbetingelserne for skadesforsikringsselskaber.
Endelig  

 fandt forsikringstilsynet ikke, at der var tale om en fremgangsmåde, der  

 indebar en overtrædelse af LFV § 7 om redelig forretningsskik og god  

 forsikringspraksis.
