Nr LSF 235 Forslag til Lov om kommunernes ret til at ophæve aftaler med virksomheder,  

 hvis moder-, datter- eller søsterselskaber driver virksomhed i Den  

 Sydafrikanske Republik eller Namibia Fremsat af Ejner Larsen (SF) Agerschou (SF) Birgitte Husmark (SF) Bjørn  

 Poulsen (SF) Riishøj (SF) Ebba Strange (SF) Bente Søltoft (SF) den 15. marts 1988 Kommuner og amtskommuner, der har indgået en aftale vedrørende varer eller tjenesteydelser med en virksomhed, hvis moder-, datter- eller søsterselskab driver virksomhed i Den Sydafrikanske Republik eller Namibia, kan med kontraktmæssigt varsel, dog højst 6 måneder, ophæve aftalen uden erstatningspådragende konsekvenser.
Er der i aftalen ikke hjemlet opsigelsesret, kan aftalen desuagtet opsiges med 6 måneders varsel, jf. 1. punktum.
Bemærkninger til lovforslaget Den 1. juli 1987 bad Indenrigsministeriet Udenrigsministeriet vurdere, om der med lov nr. 289 af 4. juni 1986 (loven om forbud mod handel med Den Sydafrikanske Republik og Namibia) var skabt lovhjemmel for, at kommuner kan opsige kontrakter med A/S Shell med henvisning til, at Shell er Sydafrikas vigtigste handelspartner med olieleverancer.
Den 28. oktober 1987 har Industriministeriet, der administrerer den pågældende lov, meddelt, at A/S Shells aktiviteter ikke er omfattet af lovens bestemmelser.
Indenrigsministeriet er derfor af den opfattelse, at kommuner ikke lovligt kan opsige deres kontrakter med A/S Shell med den begrundelse, at Shell er engageret i handel med Sydafrika.
Det er klart utilfredsstillende og må betragtes som et utilsigtet hul i den pågældende lov.
Lovforslaget har derfor som formål at etablere lovhjemmel for, at den enkelte kommune kan beslutte at opsige kontrakter med Shell som led i handelssanktionerne i forbindelse med Sydafrika.
