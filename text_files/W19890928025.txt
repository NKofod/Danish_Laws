 Generelt udtalt, at en kommunal ejendom som udgangspunkt skal sælges  

 til markedspris, dvs. til højeste pris, der kan opnås i handel og vandel.
 Salg af ejendomme til en pris, der er lavere end den højst opnåelige  

 vil kun være lovlig i de tilfælde, hvor dette er begrundet i hensynet til  

 varetagelsen af en lovlig kommunal interesse, f.eks. hvor kommunalbestyrelsen  

 ønsker en bestemt anvendelse af den overdragne ejendom, eller ønsker at der  

 gennemføres et bestemt byggeri på ejendommen, eller hvor kommunalbestyrelsen  

 lovligt kan yde støtte til køberen.
 I de tilfælde, hvor salg til en lavere pris end den højst opnåelige er  

 begrundet i hensynet til varetagelsen af en kommunal interesse, er kommunen  

 forpligtet til ved salget at sikre, at den kommunale interesse varetages.
 I den konkret foreliggende sag fandtes en beslutning om salg under  

 markedspris af nogle ejendomme til henholdsvis en politisk  

 ungdomsorganisation og et kulturcenter ulovlig, idet salget var sket, uden at  

 der var foretaget nogen sikring af, at den ydede støtte alene kom  

 støtteberettigede aktiviteter til gode.
Bl.a. under hensyn til at der under sagens behandling i byråd og  

 stående udvalg ikke forelå udtalelser - hverken fra den kommunale forvaltning  

 eller fra andre kommunalbestyrelsesmedlemmer - om mulige betænkeligheder ved  

 salg til andre end højstbydende, blev 12 byrådsmedlemmer, som havde stemt for  

 beslutningen, ikke fundet erstatningsansvarlige.
En af tilsynsrådet truffet  

 beslutning om at anlægge erstatningssag blev derfor ophævet.
 Ved skrivelse af 30. august 1988 til Indenrigsministeriet har De på vegne  

 af 12 medlemmer af Roskilde Byråd påklaget Tilsynsrådet for Roskilde Amts  

 afgørelse af 5. august 1988.
Tilsynsrådet fandt ved denne afgørelse, at Roskilde Byråds beslutning af  

 24. juni 1987 om salg af ejendommene Ringstedgade 26-32 i Roskilde var  

 ulovlig.
Tilsynsrådet anså endvidere betingelserne for at rejse  

 erstatningssag mod de medlemmer af Roskilde Byråd, som stemte for salget, for  

 at være opfyldt.
Under henvisning til den kommunale styrelseslovs § 61, stk.  

 4, vedtog tilsynsrådet dog at frafalde anlæg af erstatningssag på betingelse  

 af, at de pågældende medlemmer senest den 1. oktober 1988 indbetalte hver kr.  

 15.000 til Roskilde Kommune.
Det fremgår af sagen, at spørgsmålet om salg af de pågældende ejendomme  

 tidligere havde været drøftet i byrådet, som den 22. oktober 1986 tiltrådte,  

 at der blev optaget forhandling med en interesseret om dennes køb af  

 ejendommen Ringstedgade 28-30. Under disse forhandlinger udtrykte den  

 pågældende interesse for tillige at købe ejendommene Ringstedgade 26 og 32.  

 Spørgsmålet om den af liebhaveren påtænkte anvendelse af ejendommene blev  

 herefter behandlet i økonomiudvalget, planlægnings- og miljøudvalget og - for  

 så vidt angår ejendommen nr. 32, der anvendtes af Konservativ Ungdom til  

 foreningslokaler - i fritids- og kulturudvalget.
Sidstnævnte udvalg meddelte  

 i skrivelse af 20. november 1986 til økonomiudvalget, at det p.t. ikke var  

 muligt at anvise andre lokaler til KU, hvorfor udvalget modsatte sig en  

 afståelse af ejendommen.
I skrivelse af 16. december 1986 til byrådet  

 meddelte fritidsnævnet, at nævnet af samme grund ikke kunne bifalde en  

 afhændelse af ejendommen.
De nævnte forhandlinger førte ikke til indgåelse af  

 aftale om salg af ejendommene.
Spørgsmålet om enkeltvis udbud af ejendommene blev behandlet den 4.  

 februar 1987 i planlægnings- og miljøudvalget, der ikke fandt, at der  

 byplanmæssigt ville være vanskelighed med at styre enkeltsalg.
På denne  

 baggrund vedtog Roskilde Byråd på møde den 18. februar 1987 at udbyde  

 ejendommene Ringstedgade 26, 28-30 og 32 til salg i offentlig udbud såvel  

 samlet som hver for sig.
I Økonomiudvalgets skrivelse af 3. marts 1987 til statsautoriseret  

 ejendomsmægler  Peter  Fabricius blev denne anmodet om at bistå ved salget af  

 ejendommene.
Det anførets i skrivelsen bl.a.: Hvad angår tilbudsbetingelserne  

 . . . skal økonomiudvalget fortsat være berettiget til at forkaste alle  

 tilbud og ikke være forpligtet til at vælge det højeste bud under hensyn til,  

 at der ikke alene skal tages økonomiske hensyn ved bedømmelsen af tilbuddene,  

 idet også tilbudsgivernes beskrivelse og skitser af bebyggelse og anvendelse  

 vil indgå i bedømmelsen.
Således lægges der vægt på etablering af butikker i  

 stueplan.
 Som retningsgivende vil det være tilladt at opføre ny bebyggelse i 2 1/2  

 etage i Ringstedgade 26 og 28-30 med liberalt erhverv på første sal og i  

 tagetagen, dog med beboelseslejligheder i samme antal, som fjernes ved  

 nedrivningen . . .
Det areal, der medfølger i handlen er det eksisterende grundareal til nr.  

 26 og 28-30, mens der til nr. 32 ikke medfølger areal udover bygningens  

 grundareal.
Udstykning fra Bønnelyckes Plads vil ske i overensstemmelse  

 hermed.
 Endelig bør De anbefale tilbudsgiverne at rette henvendelse til  

 byplanafdelingen om de byplan- og bebyggelsesmæssige muligheder for de tre  

 ejendomme som en enhed.
Om de gældende planmæssige bestemmelser vedrørende de pågældende ejendomme  

 har Roskilde Byråd oplyst, at der ikke er udarbejdet nogen endelig lokalplan  

 for området, og at det alene er den gamle byplanvedtægt samt kommuneplanens  

 rammebestemmelser, der er gældende.
Roskilde byråd har endvidere oplyst, at  

 man ikke kunne godkende en bebyggelsesprocent, der oversteg 110.
 Kontorchef  Jens  Axel  Pedersen, Roskilde Kommune, har telefonisk over  

 for ministeriet oplyst, at bemærkningen i skrivelsen af 3. marts 1987 om  

 udstykning fra Bønnelyckes Plads skal forstås således, at kommunen ville  

 foretage tillæg til ejendommen Ringstedgade 32 af så stort et areal fra den  

 tilstødende parkeringsplads på Bønnelyckes Plads, som var nødvendigt for at  

 opnå en passende bebyggelsesprocent.
På baggrund af det offentlige udbud fremkom tilbud fra i alt 10  

 tilbudsgivere om køb af en eller flere af ejendommene.
Roskilde  

 Handelskompagni bød 4.625.000 kr. ved samlet køb af alle ejendommene.
Det i  

 tilbuddene omtalte byggeri ville medføre bebyggelsesprocenter på mellem 180  

 og 199 for ejendommene.
Med skrivelse af 10. juni 1987 bekræftede Roskilde  

 Handelskompagnis advokat, at handelskompagniet ved en efterfølgende  

 forhandling havde indvilliget i at overholde en bebyggelsesprocent på 100 for  

 ejendommene Ringstedgade 26-30.
 Cafe Ricard I/S, Fatima I/S og Roskilde Bogcafe bød sammen 1.900.000 kr.  

 for Ringstedgade 26-30. Formålet med erhvervelsen var at skabe et levende  

 miljø bygget op omkring forskellige nærmere opregnede kulturelle aktiviteter,  

 kaldet Kultursmedjen .
 ApS SPKR 4, nr. 1262 (under omdannelse til KU-ejendomsselskab A/S) bød  

 900.000 kr. for køb af Ringstedgade nr. 32. Formålet med erhvervelsen var  

 bl.a. at bevare KU's lejemål i ejendommen.
I skrivelse af 15. juni 1987 til økonomiudvalget foretog  

 kommunaldirektøren en gennemgang af alle de indkomne tilbud.
Det  

 indstilledes, at Roskilde Handelskompagnis tilbud på i alt 4.625.000 kr.  

 accepteredes.
En kopi af kommunaldirektørens indstilling fremsendtes til alle  

 byrådsmedlemmerne til brug ved byrådsmødet den 24. juni 1987.
På dette byrådsmøde forelå herefter et forslag om accept af Roskilde  

 Handelskompagnis tilbud om samlet køb af de udbudte ejendomme.
Forslaget blev  

 forkastet med 11 stemmer mod 9. To medlemmer undlod at stemme.
Et forslag om at sælge Ringstedgade 26 til Fatima I/S, nr. 28-30 til Cafe  

 Ricard I/S og Roskilde Bogcafe samt nr. 32 til ApS SPKR 4, nr. 1262, blev  

 herefter sat til afstemning og vedtaget med 12 stemmer mod 9. Et medlem  

 undlod at stemme.
Tre medlemmer deltog ikke i mødet.
 Som begrundelse for beslutningen om salg af Ringstedgade nr. 26 og 28-30  

 anførte byrådet i skrivelse af 30. juni 1987 til køberne bl.a. følgende:  

 Byrådet har ved sin accept af købetilbuddet lagt til grund, at tilbudsgiver  

 agter at skabe et kulturelt miljø med musik, teater, film, foredrag,  

 udstillinger, forfatteraftener og arbejdende værksteder etc., idet det  

 samlede projekt består af et gårdhavemiljø omkranset af cafe/spisehus,  

 forretninger, kunsthåndværkere og boliger.
 Som begrundelse for salget af nr. 32 anførte byrådet i skrivelse af 30.  

 juni 1987 til ApS SPKR 4, nr. 1262 (KU-ejendomsselskab under oprettelse)  

 bl.a.: Byrådet har ved sin accept lagt til grund, at ejendomsselskabet ifølge  

 sit formål agter at bevare Roskilde KU's foreningslokaler i ejendommen, idet  

 det her igennem sikres, at bygningen fortsat anvendes til foreningsformål.
 Byrådsmedlem  Bjørn  Dahl indbragte ved skrivelse af 26. juni 1987  

 byrådets beslutning for Tilsynsrådet for Roskilde Amt, idet han gjorde  

 gældende, at Roskilde Kommune havde lidt et tab ved salget på 1.825.000 kr.  

 svarende til forskellen mellem tilbuddet fra Roskilde Handelskompagni og de  

 faktisk opnåede priser, og at de byrådsmedlemmer, der traf beslutningen om  

 salg af ejendommene burde gøres personligt ansvarlige herfor.
I en fælleserklæring af 19. august 1987 - til brug for tilsynsrådets  

 behandling af sagen - uddybede 11 af de 12 medlemmer, der ehavde stemt for  

 beslutningen, baggrunden for denne.
I erklæringen var bl.a. anført: Med  

 salget af de pågældende ejendomme til henholdsvis Cafe Ricard & Fatima  

 I/S for 1,9 mio. kr. og til KU-Ejendomsselskab A/S for 0,9 mio. kr. opnåede  

 Byrådet:
- at sikre, at der kan opstå et nyt kulturelt miljø i Roskilde, - at sikre, at en under fritidsloven godkendt forening kan bevare sine  

 lokaler, som den har haft brugsretten til gennem 17 år, idet det ikke har  

 været muligt at finde andre lokaler til den pågældende forening, - at sikre, at Roskilde Kommune ikke kan komme til at betale for leje af  

 lokaler i henhold til fritidslovens bestemmelser for den pågældende forening,  

 på et niveau, som - under omstændighederne - kunne blive til en langt  

 alvorligere udgift for kommunen på langt sigt, end det frem over vil være  

 tilfældet.
 I skrivelse af 7. januar 1988 fremsendte byrådsmedlem  Jan  Alsgren på den  

 konservative byrådsgruppes vegne materiale til Roskilde Kommune med henblik  

 på en yderligere belysning af forholdene vedrørende beslutningen om at  

 afhænde ejendommene som sket.
I skrivelse af 13. januar 1988 fremsendte byrådsmedlem  Henrik  Stougaard  

  Petersen på vegne af SF's byrådsgruppe til borgmesteren og  

 kommunaldirektøren i Roskilde Kommune en uddybende kommentar til byrådets  

 svar på tilsynsrådets anmodning om en udtalelse.  Henrik  Stougaard  Petersen  

 anførte bl.a.: For denne ejendomshandel var det - i overensstemmelse med  

 kommunens almindelige praksis - besluttet, at de indkomne tilbud skulle  

 vurderes mhp. projekternes forenelighed med diverse kommuneplanbestemmelser  

 m.v.
Der var enighed om, at køber skulle vælges blandt de tilbud, som  

 overholdt bestemmelserne.
Af de indkomne tilbud var de senere købere rent faktisk de højestbydende  

 blandt de, der overholdt bestemmelserne.
De der bød højere fremlagde  

 projekter med bebyggelsesprocenter på mere end 110, hvilket ikke kunne  

 tillades.
 Et flertal i Plan- og Miljøudvalget besluttede imidlertid at optage  

 forhandling med højestbydende, mhp. at opnå tilsagn om, at disse ville ændre  

 deres projekt, så bebyggelsesprocenten kom under 110, samtidig med at  

 købssummen opretholdes.
 Denne meddelelse er imidlertid ikke i overensstemmelse med vedlagte brev  

 af 10. juni 1987 fra adv.  Jørgen  Hindhede, hvor bebyggelsesprocenten 110  

 alene accepteres for ejendommene Ringstedgade 26, 28 og 30.
 Hermed undtages nr. 32, hvor bebyggelsesprocenten for øjeblikket er 144  

 (250 m2 grund, 470 etage-m2) med Handelskompagniets projekt.
Da Handelskompagniet i de fremsendte projekter for nr. 26 og 28-30 regner  

 med nyopførelse af 2 1/2 etage, mod nuværende 1 og 1 1/2 etage, tror vi  

 simpelthen ikke på, at adv.  Hindhedes tilsagn om at ville overholde de 110  

 pct. er fysisk mulig.
I givet fald ville vi først se et projekt, der  

 dokumenterede dette.
 På denne baggrund har vi konstateret, at kultursmediens tilbud var det  

 højeste blandt de tilbud, der overholdt udbudsbetingelserne.
Med skrivelse af 6. maj 1988 redegjorde Tilsynsrådet for Roskilde Amt over  

 for Indenrigsministeriet for sagen.
Tilsynsrådet havde på et møde den 4. maj  

 1988 fundet, at Roskilde Kommune ikke lovligt havde kunnet yde den meddelte  

 støtte til køberne i form af den fastsatte salgspris.
Efter tilsynsrådets  

 opfattelse var de medlemmer, der havde stemt for forslaget, ansvarlige for  

 det tab, der ved salget var påført kommunen.
Rådet havde under hensyn til  

 tabets størrelse overvejet at fastsætte en bod i medfør af styrelseslovens §  

 61, stk. 4. Tilsynsrådet udbad sig i den anledning en vejledende udtalelse om  

 størrelsen af en eventuel bod i sagen, såfremt Indenrigsministeriet i øvrigt  

 var enigt i, at betingelserne for anlæg af erstatningssag var til stede.
I skrivelse af 29. juni 1988 meddelte Indenrigsministeriet, at ministeriet  

 i sager, hvor et tilsynsråd må forventes at træffe en egentlig afgørelse, der  

 senere vi kunne ankes til Indenrigsministeriet, ikke afgiver vejledende  

 udtalelser om sin vurdering af den konkrete sags indhold.
Vedrørende  

 størrelsen af en eventuel bod udtalte Indenrigsministeriet videre, at  

 bestemmelsen i styrelseslovens § 61, stk. 4, om, at et tilsynsråd kan  

 frafalde anlæg af erstatningssag mod betaling af en bod, blev indføjet i  

 loven i 1984, og at Indenrigsministeriet ikke var bekendt med, at  

 bestemmelsen var blevt anvendt.
I den sparsomme praksis, der var ministeriet  

 bekendt efter den tidligere retstilstand, var der fastsat bodsbeløb på i alt  

 5-10 pct. af tabet, som de ansvarlige medlemmer hæftede solidarisk for.
 I forlængelse af skrivelsen af 6. maj 1988 meddelte tilsynsrådet ved  

 skrivelse af 5. august 1988 de berørte byrådsmedlemmer, at et flertal i rådet  

 havde vedtaget at frafalde anlæg af erstatningssag på betingelse af, at hvert  

 medlem indbetalte en bod på 15.000 kr. til Roskilde Kommune senest den 1.  

 oktober 1988.
Tilsynsrådets afgørelse blev behandlet i en artikel i dagbladet Land og  

 Folk af 11. oktober 1988. I artiklen blev kontorchef  Leif  Sørensen, der er  

 sekretær for Tilsynsrådet for Roskilde Amt, citeret for at have omtalt, at  

 byrådet inden beslutningen om at sælge ejendommene var blevet forelagt et  

 notat, som påpegede de problemer, der kunne være ved at sælge til  

 Kultursmedjen.
Det pågældende notat skulle være udarbejdet af  

 kommunaldirektøren.
Ifølge artiklen afviste kommunaldirektøren eksistensen af  

 et sådant notat.
I skrivelse af 22. november 1988 har De nærmere uddybet Deres klage til  

 Indenrigsministeriet.
Over for ministeriet har De principielt påstået sagen  

 henvist til fornyet behandling i tilsynsrådet.
Subsidiært har De påstået  

 tilsynsrådets afgørelse af 5. august 1988 ændret, således at Deres mandanter  

 totalt frifindes.
Til støtte for den principale påstand har De gjort gældende, at  

 tilsynsrådet har truffet sin afgørelse på et forkert grundlag, da det af  

  Leif  Sørensen i artiklen i Land og Folk omtalte notat ikke har foreligget  

 for tilsynsrådet, idet det ikke forelå i det materiale, som de efter  

 anmodning om fuld aktindsigt har modtaget fra tilsynsrådet.
De har i den  

 forbindelse anmodet Indenrigsministeriet om at tage stilling til  

 betimeligheden af, at sekretæren for tilsynsrådet udtaler sig til pressen om  

 en konkret sag, som er indbragt for Indenrigsministeriet.
 Til støtte for Deres subsidiære påstand har De gjort gældende, at Deres  

 mandanters beslutning om salg af de omhandlede ejendomme ikke strider mod  

 lovgivningen, og at beslutningen ikke har påført kommunen et tab.
 De har i denne forbindelse bl.a. anført, at Deres mandanter ved  

 vurderingen af de indkomne tilbud lod indgå en række hensyn, som det klart  

 påhviler politikere at tage stilling til, og at der ved bedømmelsen af det af  

 kommunen opnåede provenu må tages hensyn til disse ikke-økonomiske fordele.  

 De har endvidere gjort gældende, at kommunalbestyrelsens beslutningsgrundlag  

 var uklart, bl.a. fordi de indkomne tilbud ikke var sammenlignelige, og at  

 der ikke ved beslutningen om salg af ejendommene forelå omstændigheder, som  

 burde have fået Deres mandanter til at tvivle på beslutningens lovlighed.
Indenrigsministeriet har indhentet en udtalelse fra Tilsynsrådet for  

 Roskilde Amt, der i skrivelse af 26. januar 1989 meddelte, at et flertal i  

 rådet fandt at kunne henholde sig til afgørelsen af 5. august 1988. Med  

 hensyn til det i Land og Folk omtalte notat henviste tilsynsrådet til en  

 redegørelse af 29. november 1988 fra  Leif  Sørensen, hvoraf fremgår, at  

  Leif  Sørensen intet kender til det i artiklen omtalte notat (der skulle  

 have foreligget ved byrådsmødet den 24. juni 1987).  Leif  Sørensen har  

 derimod omtalt et dokument mrk.
NB/RJ , som efter  Leif  Sørensens erindring  

 var vedlagt byrådets behandling af klagesagen, og som altså er udarbejdet  

 efter byrådets beslutning om at sælge ejendommene.
 Udtalelsen af 26. januar 1989 fra tilsynsrådet er den 7. februar 1989 af  

 Indenrigsministeriet fremsendt til Dem.
I skrivelse af 12. februar 1989 bd De om udsættelse med  

 Indenrigsministeriets afgørelse, indtil De havde afgivet fornyet udtalelse  

 til sagen.
De har senere telefonisk frafaldet dette ønske.
Indenrigsministeriet har indhentet yderligere oplysninger fra Roskilde  

 Byråd, som med skrivelse af 14. juni 1989 har fremsendt samtlige de indkomne  

 tilbud om køb af ejendommene.
Byrådet har samtidig bekræftet, at det notat,  

 med initialerne NB/RJ, der foreligger i sagen, er udarbejdet af  

 kommunaldirektør  Niels  Borchersen til brug ved byrådsmødet den 9. september  

 1987.
 Indenrigsministeriet skal herefter udtale følgende:
 Vedrørende Deres principale påstand om hjemvisning af sagen må  

 Indenrigsministeriet på baggrund af udtalelsen af 26. januar 1989 fra  

 tilsynsrådet og på grundlag af Roskilde Byråds udtalelse af 14. juni 1989  

 lægge til grund, at der ikke - som anført i artiklen i Land og Folk - har  

 foreligget et af kommunaldirektøren udarbejdet notat om problemer ved salg  

 til Kultursmedjen på byrådsmødet den 24. juni 1987. Der er således ikke  

 grundlag for at formode, at der skulle eksistere yderligere dokumenter i  

 sagen, som ikke har været forelagt tilsynsrådet forud for rådets afgørelse.  

 Deres principale påstand kan herefter ikke tages til følge.
Med hensyn til kontorchef  Leif  Sørensens udtalelser til Land og Folk  

 skal ministeriet anføre, at Indenrigsministeriet efter den kommunale  

 styrelseslov alene kan gribe ind over for et tilsynsråds ulovlige  

 beslutninger eller undladelser.
Indenrigsministeriet kan derimod ikke tage  

 stilling til hensigtsmæssigheden af tilsynsrådenes dispositioner.
Ministeriet  

 finder ikke, at  Leif  Sørensen har handlet ulovligt ved på tilsynsrådets  

 vegne at udtale sig til pressen.
 Hvad angår Deres subsidiære påstand skal Indenrigsministeriet bemærke, at  

 en kommunal ejendom som udgangspunkt skal sælges til markedspris, dvs. til  

 højeste pris, der kan opnås i handel og vandel.
 På baggrund af de tilbud, som var afgivet på køb af ejendommene  

 Ringstedgade 26-32, må Indenrigsministeriet lægge til grund, at Roskilde  

 byråd kunne have opnået en højere pris for ejendommene, end byrådet rent  

 faktisk opnåede.
 Det bemærkes i denne forbindelse, at kommunen har været berettiget til  

 efter udbuddet af ejendommene at forhandle om ændringer i tilbudsgivernes  

 planer for anvendelsen af ejendommene, herunder om en reduceret  

 bebyggelsesprocent.
En kommunes salg til en pris, der er lavere end den højst opnåelige, vil  

 kun være lovlig i de tilfælde, hvor dette er begrundet i hensynet til  

 varetagelsen af en saglig kommunal interesse.
Det kan således f.eks. være  

 tilfældet, hvor kommunalbestyrelsen ønsker en bestemt anvendelse af den  

 overdragne ejendom, eller ønsker, at der gennemføres et bestemt byggeri på  

 ejendommen.
Der kan også være tale om, at kommunalbestyrelsen lovligt kan yde  

 støtte til køberen.
En sådan støtte vil lovligt kunne ydes bl.a. under  

 forudsætning af, at kommunen selv ville kunne varetage samtlige de omhandlede  

 aktiviteter, at køberens virksomhed er organiseret uden erhvervsøkonomisk  

 formål, at borgerne har lige adgang til aktiviteterne, og at kommunen fører  

 tilsyn med virksomheden.
 Hvis køber ikke opfylder ovennævnte betingelser med hensyn til virksomhed  

 og organisationsform, men dog udfører enkelte opgaver, som kommunen selv  

 lovligt kunne iværksætte, vil støtte være lovlig, såfremt kommunen sikrer  

 sig, at den alene anvendes til den støtteberettigede aktivitet. det er dog en  

 betingelse, at den støttede aktivitet reelt er åben for alle borgere, eller -  

 hvis dette ikke er tilfældet, f.eks. fordi der er tale om en holdningspræget  

 organisation - at kommunen yder et tilsvarende tilskud til andre private  

 organisationers tilsvarende aktiviteter.
I de tilfælde, hvor salg til en lavere pris end den højst opnåelige er  

 begrundet i hensynet til varetagelsen af en kommunal interesse, er kommunen  

 forpligtet til ved salget at sikre, at den kommunale interesse varetages  

 f.eks. ved aftale om rådighedsindskrænkninger over den overdragne ejendom  

 eller ved aftale om, at køberen forpligter sig til opførelse af et bestemt  

 byggeri eller til en bestemt anvendelse.
I modsat fald løber kommunen en  

 risiko for, at de hensyn, der har begrundet en lavere pris, ikke tilgodeses,  

 og køberen vil samtidig opnå en til prisreduktionen svarende formuefordel,  

 der eventuelt kan realiseres ved videresalg.
Med hensyn til salget af ejendommene Ringstedgade 26 til Fatima I/S og  

 Ringstedgade 28-30 til Cafe Ricard I/S og Roskilde Bogcafe finder  

 Indenrigsministeriet, at byrådet lovligt har kunnet fremme etableringen af  

 det særlige kulturelle miljø, som det var købernes hensigt at etablere.  

 Ministeriet finder imidlertid, at byrådet ved salget burde have foretaget en  

 sikring af, at kommunens interesser blev tilgodeset.
Ved at sælge de nævnte  

 ejendomme til en lavere pris end den højst opnåelige uden at gennemføre denne  

 sikring har de byrådsmedlemmer, der er ansvarlige for beslutningen, handlet  

 ulovligt.
Hvad angår salget af ejendommen Ringstedgade 32 til det af KU ejede  

 selskab, skal Indenrigsministeriet udtale, at en kommune ikke uden lovhjemmel  

 kan yde støtte til politiske organisationers politiske arbejde.
Ved at sælge  

 ejendommen til en lavere pris end den højst opnåelige har kommunen ydet  

 støtte til KU.
 Da der imidlertid ikke er foretaget nogen sikring af, at den ydede støtte  

 alene kom støtteberettigede aktiviteter til gode, har salget allerede af den  

 grund været ulovligt.
Det tilføjes, at den omstændighed, at kommunen ved accepten af købernes  

 tilbud i skrivelser af 30. juni 1987 som begrundelse for kommunens accept har  

 henvist til de fremlagte planer for udnyttelsen af ejendommene, ikke findes  

 retligt at binde køberne til faktisk at gennemføre disse planer.
De  

 pågældende skrivelser kan derfor ikke betragtes som tilstrækkelig sikring af  

 de kommunale interesser, der ønskedes tilgodeset ved salgene.
 Spørgsmålet er herefter, om de kommunalbestyrelsesmedlemmer, der er  

 ansvarlige for salget af ejendommene på de omhandlede vilkår, kan drages  

 erstatningsretligt til ansvar for det tab, kommunen har lidt som følge af den  

 ulovlige beslutning, jf. den kommunale styrelseslov § 61, stk. 3 og 4.
Ved afgørelsen heraf lægger Indenrigsministeriet vægt på, at spørgsmålet  

 om afhændelse af de pågældende ejendomme igennem længere tid havde været  

 genstand for behandling i såvel byråd som økonomiudvalg og flere stående  

 udvalg.
Under denne behandling havde spørgsmålet om den fremtidige anvendelse  

 af de omhandlede ejendomme, herunder spørgsmålet om denne anvendelses  

 overensstemmelse med kommunens planmæssige interesser, stedse haft en  

 fremtrædende plads.
Dette fandt bl.a. udtryk i det ved udbuddet af  

 ejendommene tagne forbehold om, at kommunen skulle være berettiget til at  

 forkaste alle tilbud og ikke være forpligtet til at vælge det højeste bud.
Ministeriet må endvidere lægge vægt på, at der ikke ses at være fremkommet  

 udtalelser - hverken fra den kommunale forvaltning eller fra andre  

 kommunalbestyrelsesmedlemmer - om mulige betænkeligheder ved et eventuelt  

 salg til andre end højestbydende.
Sådanne overvejelser ses ikke indeholdt i  

 det af forvaltningen udarbejdede notat af 15. juni 1987 om de indkomne  

 tilbud, som blev sendt til alle byrådsmedlemmerne inden byrådsmødet den 24.  

 juni 1987. Spørgsmålet synes endvidere ikke berørt på byrådsmødet.
På denne baggrund kan undladelsen af at sikre de særlige kommunale  

 interesser, der begrundede salget af ejendommene, ikke efter ministeriets  

 opfattelse tilregnes de medlemmer af Roskilde Byråd, som er ansvarlige for  

 beslutningen som uagtsomt i en sådan grad, at der foreligger et  

 tilstrækkeligt grundlag for at rejse krav om erstatning.
Ministeriet ophæver  

 derfor Tilsynsrådet for Roskilde Amts afgørelse af 5. august 1988 om at  

 anlægge erstatningssag mod Deres mandanter, henholdsvis frafalde anlæg af  

 erstatningssag mod indbtaling af 15.000 kr. for hver af Deres mandanter.
 En kopi af denne skrivelse er sendt til Roskilde Byråd og Tilsynsrådet for  

 Roskilde Amt.
 Indenrigsministeriets afgørelser og udtalelser om kommunale forhold 1989  

 3.3.
