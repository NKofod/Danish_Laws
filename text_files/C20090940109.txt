Bilag 1 Bilag 2 Cirkulære om aftale for visse tjenestemandsansatte konsulenter/tjenestemandsansatte pædagogiske konsulenter ved professionshøjskoler (LCs forhandlingsområde) Generelle bemærkninger 1. Finansministeriet og Lærernes Centralorganisation har indgået vedlagte aftale for visse tjenestemandsansatte konsulenter og tjenestemandsansatte pædagogiske konsulenter ved professionshøjskoler (LC´s forhandlingsområde).
2. For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger.
Denne redaktionelle ændring medfører ikke nogen ændringer i bestemmelsernes, hhv. bemærkningernes retlige status.
Ikrafttræden Cirkulæret træder i kraft den 1. april 2008.
Personalestyrelsen, den 3. juli 2009 Tim Pedersen Aftale for visse tjenestemandsansatte konsulenter/tjenestemandsansatte pædagogiske konsulenter ved professionshøjskoler (LC's forhandlingsområde) § 1. Dækningsområde Aftalen omfatter tjenestemandsansatte konsulenter ved professionshøjskoler, der i henhold til aftalen herom, er overgået til ansættelse i staten mv. i forbindelse med kommunalreformen, jf. (Perst. nr. 005-06).
 Cirkulærebemærkninger til § 1, stk. 1:
 Aftalens § 1, stk. 1 omfatter tjenestemandsansatte konsulenter ved professionshøjskolerne, der i forbindelse med kommunalreformen pr. 1. januar 2007 blev overført fra de hidtidige amscentre for undervisningsmidler til Centre for Videregående Uddannelser (CVU´er), som pr. 1. januar 2008 blev sammenlagt med professionshøjskolerne.
 Stk. 2. Pædagogiske konsulenter, der er opgjort, jf. bilag 1.
§ 2. Løn- og arbejdstidsvilkår Konsulenter/pædagogiske konsulenter omfattet af nærværende aftale, jf. § 1, følger bestemmelserne om løn og arbejdstid i organisationsaftale for visse konsulenter/pædagogiske konsulenter ved professionshøjskoler, for tiden (Perst. nr. 027-08), bortset fra pensionsbestemmelserne.
§ 3. Pension Tjenestemandsansatte konsulenter/pædagogiske konsulenter ved professionshøjskoler er omfattet af aftale om pensionsforhold for tjenestemandsansatte konsulenter/pædagogiske konsulenter, ved professionshøjskoler, jf. bilag 2.
 Stk. 2. Varige tillæg/tillægsforhøjelser, der før ikrafttræden af den supplerende pensionsaftale har medført, at den ansatte i tjenestemandspensionsmæssig henseende er blevet indplaceret i en højere lønramme, kan ikke aftales pensionsgivende til en supplerende pensionsordning.
 Stk. 3. Der kan som supplement lokalt aftales pensionsbidrag af varige og midlertidige tillæg, der ikke er omfattet af stk. 2.
Stk. 4. Pensionsbidraget, jf. stk. 3, udgør 17,3 procent.
Pensionsbidraget indbetales af ansættelsesmyndigheden til Lærernes Pension.
Stk. 5. Af pensionsbidraget anses 1/3 for at være den ansattes eget bidrag.
Lønspecifikation skal indeholde oplysning herom.
 Stk. 6. Den supplerende pensionsordning er omfattet af bestemmelserne i aftale af 22. april 2002 om pensionsbidrag af visse faste tillæg.
§ 4. Ikrafttræden Aftalen har virkning fra den 1. april 2008 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2011.
Bilag 1 Bilag 2 Aftale om pensionsforhold for visse tjenestemandsansatte konsulenter/tjenestemandsansatte pædagogiske konsulenter ved professionshøjskoler (LC's forhandlingsområde) I henhold til § 3 i aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer aftales følgende:
§ 1. Dækningsområde Aftalen omfatter visse tjenestemandsansatte konsulenter/tjenestemands-ansatte pædagogiske konsulenter på nyt lønsystem ved professionshøjskoler (LCs forhandlingsområde).
§ 2. Pensionsgivende skalatrinsforløb De i § 1 omhandlede tjenestemandsansatte konsulenter/tjenestemandsansatte pædagogiske konsulenter optjener - i medfør af § 3, stk. 1, i aftale af 19. december 2003 om pensionsforhold for tjenestemandsgrupper o. lign. i forbindelse med nye lønsystemer - tjenestemandspensionsret efter følgende skalatrinsforløb:
 Tjenestemandsansatte konsulenter/tjenestemandsansatte pædagogiske konsulenter aflønnet på skalatrin 44 i tidligere lønsystem:
 Optjener tjenestemandspensionsret efter følgende skalatrinsforløb:
 44, 46.
Skalatrin 46 er tillagt det hidtil gældende skalatrin for tjenestemandspensionsret og opnås efter 2 år på skalatrin 44, uanset om tiden på skalatrin 44 helt eller delvis ligger før denne aftales virkningstidspunkt.
Hvis mindst 2 år på skalatrin 44 er opnået, opnås skalatrin 46 fra denne aftales virkningstidspunkt.
 Tjenestemandsansatte konsulenter/tjenestemandsansatte pædagogiske konsulenter, hvor der er indgået aftale om, at den ansatte er indplaceret i et andet skalatrinsforløb end det hidtidige gældende skalatrin for ovennævnte konsulenter, tillægges 2 ekstra skalatrin til slutskalatrinnet i skalatrinsforløbet eller til det pensionsskalatrin den enkelte tjenestemandsansatte konsulent/tjenestemandsansatte pædagogiske konsulent på tidspunktet for implementering af denne aftale er indplaceret på, dog maksimalt til skalatrin 48.
De 2 ekstra skalatrin opnås, når den enkelte tjenestemandsansatte konsulent/tjenestemandsansatte pædagogiske konsulent i 2 år har haft ret til tjenestemandspension fra det samme skalatrin, som den pågældende, jf. ovenstående er berettiget til som slutskalatrin, uanset om tiden helt eller delvis ligger før denne aftales virkningstidspunkt.
Hvis mindst 2 år på det pensionsberettigende skalatrin er opnået, tillægges de 2 ekstra skalatrin fra denne aftales virkningstidspunkt.
 Hvis en tjenestemandsansat konsulent/tjenestemandsansat pædagogisk konsulent avancerer til højere stilling inden for eget ansættelsesområde, opnås i pensionsmæssig henseende et ekstra skalatrin fra avancementstidspunktet, dog maksimalt til skalatrin 48, hvorefter den resterende del af pensionsskalaen forskydes med et skalatrin, jf. § 3, stk. 4-5 i aftalen af 19. december 2003. Den enkelte tjenestemandsansatte konsulent/tjenestemandsansatte pædagogiske konsulent kan kun opnå ét ekstra skalatrin i forbindelse med avancement, uanset hvor mange avancementer den pågældende opnår.
 § 3. Ikrafttrædelse mv.
 Denne aftale træder i kraft og har virkning fra 1. juli 2009.
 Stk. 2. For tjenestemandsansatte konsulenter/tjenestemandsansatte pædagogiske konsulenter, der er pensioneret inden for tidsrummet 1. april 2008 og indtil denne aftales virkningstidspunkt, og som på pensioneringstidspunktet opfyldte betingelserne for oprykning til skalatrin 46 eller opfyldte betingelserne for at få tillagt 2 ekstra skalatrin (tjenestemandsansatte konsulenter/tjenestemandsansatte pædagogiske konsulenter indplaceret i anden lønramme), omberegnes pensionen på grundlag heraf med virkning fra pensioneringstidspunktet.
 Stk. 3. Denne aftale kan ikke opsiges uden sammenhæng med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer.
