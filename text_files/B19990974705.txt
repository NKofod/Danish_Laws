Teknisk forskrift om optælling og  

 registrering af de ombordværende i passagerskibe1 I medfør af § 6, § 11, stk. 2, § 14, stk. 2, og § 28 i lov om  

 skibes sikkerhed m.v., jf. lovbekendtgørelse nr. 594 af 26. juni 1996,  

 som ændret senest ved lov nr. 311 af 3. juni 1998 og efter bemyndigelse  

 i bekendtgørelse nr. 694 af 17. august 1995 fastsættes:
 § 1. Denne forskrift gælder for  

 passagerskibe med følgende undtagelser:
 1)	Krigsskibe og troppetransportskibe.
 2)	Fritidsfartøjer, medmindre de bemandes og med  

 erhvervsformål befordrer flere end tolv passagerer.
 § 2. I denne forskrift forstås  

 ved:
 1)	»Ombordværende«: Alle ombordværende uanset alder.
 2)	»Passagerskib«: Et søgående skib eller et  

 søgående højhastighedsskib, som befordrer flere end tolv  

 passagerer.
 3)	»Højhastighedsskib«: Et højhastighedsskib som  

 defineret i regel 1 i kapitel X i SOLAS-konventionen af 1974 i den på  

 direktivets vedtagelsestidspunkt gældende udformning.
 4)	»Rederi«: Passagerskibets ejer eller ethvert andet foretagende eller  

 enhver anden person, som f.eks. den operatør eller totalbefragter, der  

 har overtaget ejerens ansvar for passagerskibets drift.
 5)	»ISM-kode«: Den internationale kode for sikker skibsdrift og  

 forhindring af forurening, vedtaget af Den Internationale  

 Søfartsorganisation (IMO) ved resolution A.741 (18) af 4. november  

 1993.
 6)	»Registeransvarlig«: Den landbaserede person, som et rederi har  

 udpeget som ansvarlig for opfyldelse af forpligtelserne i henhold til  

 ISM-koden (designeret person), eller en landbaseret person, som et rederi har  

 pålagt ansvaret for varetagelse af oplysningerne om de  

 ombordværende på et rederiet tilhørende passagerskib.
 7)	»Udpeget myndighed«: De kompetente myndigheder i en medlemsstat, som  

 er ansvarlige for eftersøgnings- og redningstjenesterne, eller som  

 tager sig af en ulykkes eftervirkninger.
 8)	»En sømil«: 1.852 meter.
 9)	»Beskyttet havområde«: Et havområde, som ikke modtager  

 påvirkninger fra åbent hav, hvor et skib på intet tidspunkt  

 er mere end seks sømil fra et sted, hvor skibbrudne kan komme i land,  

 og hvor der findes eftersøgnings- og redningstjenester i  

 nærheden.
10)	»Rutefart«: En række sejladser, der drives så de  

 betjener trafikken mellem de samme to eller flere havne, enten a)	i henhold til en offentliggjort fartplan, eller b)	med så regelmæssige eller hyppige overfarter, at disses  

 systematiske karakter umiddelbart kan konstateres.
 11)	»Tredjeland«: Et land, som ikke er en EU-medlemsstat.
 § 3. Alle ombordværende på danske  

 passagerskibe, uanset hvor skibene befinder sig, og på udenlandske  

 passagerskibe, der afgår fra en dansk havn, skal optælles inden  

 skibets afsejling.
 Stk. 2. Antallet af ombordværende skal meddeles  

 inden afsejlingen fra havn til skibets fører og til rederiets  

 registeransvarlige eller et landbaseret system, som tilhører rederiet,  

 og som tjener til registrering.
 § 4. Følgende oplysninger skal registreres  

 for alle passagerskibe, der afsejler fra havne i EU-medlemsstaterne for at  

 tilbagelægge en rejse på mere end 20 sømil fra  

 afsejlingsstedet:
 1)	Efternavn på alle ombordværende.
 2)	Deres fornavne eller initialer.
 3)	Deres køn.
 4)	Angivelse af den alderskategori (voksen, barn eller spædbarn),  

 som den enkelte passager tilhører, eller den pågældendes  

 alder eller fødselsår.
 5)	På en passagers anmodning alle oplysninger, som kræves  

 af hensyn til særlig behandling eller bistand i  

 ulykkestilfælde.
 Stk. 2. Disse oplysninger indsamles inden afsejlingen og  

 videregives senest 30 minutter efter skibets afsejling til rederiets  

 registeransvarlige eller et landbaseret system, som tilhører rederiet,  

 og som tjener til registrering.
Stk. 3. Passagerskibe, der går i international  

 fart, og som på grund af rejsens længde alene er omfattet af krav  

 om optælling af de ombordværende i § 3, men ikke registrering af  

 navne m.v. i § 4, stk. 1 og 2, er dog stadig omfattet af SOLAS-konventionens  

 krav om oplysninger om passagererne.
Afvigelse fra bestemmelserne i SOLAS  

 må kun finde sted, såfremt skibet er meddelt undtagelse herfra af  

 Administrationen og skibet har et Undtagelsescertifikat som dokumenterer  

 dette.
 § 5. Rederier, hvis passagerskibe fører  

 dansk flag, skal sikre, at oplysningerne i § 3, stk. 1, og § 4, stk. 1,  

 bringes til veje som anført i henholdsvis § 3, stk. 2, og § 4, stk. 2,  

 når skibene forlader en havn uden for Fællesskabet for at sejle  

 til en havn i Fællesskabet.
 Stk. 2. Rederier, hvis passagerskibe fører  

 tredjelandes flag, skal sikre, at de i § 3, stk. 1, og § 4, stk. 1,  

 nævnte oplysninger indsamles og opbevares, så de af hensyn til  

 eftersøgnings- og redningsaktioner og en ulykkes eftervirkninger er  

 til rådighed for den udpegede myndighed, når et skib forlader en  

 havn uden for Fællesskabet for at sejle til en havn i  

 Fællesskabet.
 § 6. Skibsføreren skal inden afsejlingen  

 sikre, at antallet af ombordværende på et passagerskib, der  

 afsejler fra en havn i en medlemsstat, ikke overskrider det antal, som  

 passagerskibet har tilladelse til at befordre.
 § 7. Rederier, der driver sejlads med  

 passagerskibe, skal, når det kræves i §§ 3 og 4:
 1)	Indføre et system for registrering af oplysninger  

 vedrørende passagererne; systemet skal være i overensstemmelse  

 med kriterierne i § 10.
 2)	Udpege en registeransvarlig, som skal være ansvarlig for  

 opbevaring og videregivelse af disse oplysninger, såfremt der  

 opstår en katastrofesituation, eller i perioden efter en  

 ulykke.
Stk. 2. Rederiet skal sikre, at de oplysninger, som  

 kræves i denne forskrift, på ethvert tidspunkt uden vanskelighed  

 kan stilles til rådighed for den udpegede myndighed i  

 eftersøgnings- og redningsøjemed, såfremt der  

 opstår en katastrofesituation, eller i perioden efter en ulykke.
Ved en  

 eventuel søulykke skal oplysning om antal ombordværende meddeles  

 Søværnets Operative Kommando med henblik på  

 redningsindsatsen, og en liste med de ombordværendes navne m.v. skal  

 afleveres til politimesteren i den politikreds, der er ansvarlig for den  

 politimæssige indsats i forbindelse med søulykken.
 Stk. 3. Personoplysninger, der er indsamlet i  

 overensstemmelse med bestemmelserne i § 4, må ikke opbevares  

 længere, end det er nødvendigt for at efterleve denne  

 forskrift.
 Stk. 4. Rederiet skal sikre, at oplysninger om personer,  

 der har opgivet behov for særlig behandling eller bistand i  

 ulykkestilfælde, registreres forsvarligt og videregives til  

 skibsføreren inden et passagerskibs afsejling.
 § 8. En medlemsstat, hvori et skib har  

 afsejlingshavn, kan fritage passagerskibe, der udelukkende sejler i et  

 beskyttet havområde i rutefart på under en time mellem  

 anløbshavnene, fra forpligtelsen i § 4, stk. 2, til at videregive  

 oplysninger om antallet af ombordværende til den registeransvarlige  

 eller til et landbaseret system, som tilhører rederiet, og som tjener  

 til registrering.
 Stk. 2. En medlemsstat kan fritage passagerskibe, som  

 udelukkende sejler i beskyttede havområder mellem to havne eller fra og  

 til samme havn uden at lægge til andre steder, fra forpligtelserne i §  

 4.
 Stk. 3. I de i stk. 2 beskrevne tilfælde  

 gælder følgende procedure:
 1)	Medlemsstaten anmelder straks til Kommissionen en beslutning om  

 undtagelse eller fritagelse fra de relevante bestemmelser i §§ 3 og 4 og  

 giver en udførlig begrundelse for denne.
 2)	Hvis Kommissionen inden seks måneder efter anmeldelsen finder,  

 at beslutningen ikke er berettiget eller kan få skadelige virkninger  

 på konkurrencen, kan den efter proceduren i artikel 13 i direktiv  

 98/41/EF pålægge medlemsstaten at ændre beslutningen eller  

 trække den tilbage.
Stk. 4. En medlemsstat, fra hvis havn passagerskibe  

 sejler i indenrigsfart, eller to medlemsstater, mellem hvis havne der sejler  

 passagerskibe, kan for rutefart i et område, hvor sandsynligheden for,  

 at bølgehøjden overstiger to meter, er mindre end 10 %,  

 målt på årsbasis, og 1)	hvis rejsen ikke overstiger ca. 30 sømil fra  

 afsejlingsstedet, eller 2)	hvis hovedformålet med ruten er at tilvejebringe  

 regelmæssige forbindelser til fjerntliggende samfund til dagligdags  

 formål, anmode Kommissionen om, hvis de finder det  

 uigennemførligt for rederierne at registrere oplysningerne i § 4, stk.  

 1, helt eller delvis at fritage dem for kravet herom.
Stk. 5. Registreringens uigennemførlighed skal i  

 dette øjemed godtgøres.
Endvidere skal det dokumenteres, at det  

 område, som de pågældende skibe besejler, er forsynet med  

 landbaserede navigationshjælpemidler, og at der udsendes  

 pålidelige vejrudsigter for det, samt at der findes  

 fyldestgørende og tilstrækkelige eftersøgnings- og  

 redningsfaciliteter.
Undtagelser, der indrømmes i henhold til dette  

 stykke, må ikke have nogen skadelig virkning på konkurrencen.
 Stk. 6. En medlemsstat må ikke på grundlag af  

 direktiv 98/41/EF fritage eller indrømme undtagelser til  

 passagerskibe, som afsejler fra dens havne under et flag, der tilhører  

 et tredjeland, som er kontraherende part i SOLAS-konventionen, hvis landet  

 ikke tilslutter sig fritagelsen efter de relevante SOLAS-bestemmelser.
§ 9. Registreringssystemer, der oprettes i henhold  

 til § 7, skal godkendes af Søfartsstyrelsen.
Søfartsstyrelsen  

 kontrollerer ved stikprøvekontrol, at registreringssystemer, som er  

 oprettet på dansk område i henhold til dette direktiv, fungerer  

 tilfredsstillende.
 § 10. Med henblik på denne forskrift skal  

 registreringssystemerne opfylde følgende funktionskriterier:
 1)	Læselighed:  De ønskede oplysninger skal være i  

 et letlæseligt format.
 2)	Tilgængelighed:  De ønskede oplysninger skal være  

 lettilgængelige for de udpegede myndigheder, som oplysningerne i  

 systemet er relevante for.
 3)	Anvendelighed:  Systemet skal være således indrettet, at  

 det ikke skaber unødige forsinkelser for passagerne i forbindelse med  

 ombordstigning og/eller landgang.
 4)	Sikkerhed:  Oplysningerne skal beskyttes tilstrækkeligt mod  

 tilfældig eller ulovlig tilintetgørelse eller bortkomst og mod  

 ubeføjet ændring, udlevering eller adgang.
 Stk. 2. Forskellige systemer bør undgås  

 på samme rute eller på ruter, som svarer til hinanden.
 § 11. Overtrædelse af §§ 3-7 straffes med  

 bøde, hæfte eller fængsel i indtil 1 år.
 Stk. 2. Straffen kan stige til hæfte eller  

 fængsel i indtil 2 år, hvis overtrædelsen er begået  

 forsætligt eller ved grov uagtsomhed.
Stk. 3. Ved straffens udmåling efter stk. 1 og 2  

 skal det betragtes som en skærpende omstændighed, 1)  at der ved overtrædelsen er sket skade på liv eller  

 helbred eller fremkaldt fare herfor, 2)  at der tidligere er afgivet påbud efter § 15 i lov om skibes  

 sikkerhed m.v. for samme eller tilsvarende forhold, eller 3)  at der ved overtrædelsen er opnået eller tilsigtet en  

 økonomisk fordel for den pågældende selv eller  

 andre.
 Stk. 4. Det skal betragtes som en særligt  

 skærpende omstændighed, at der for unge under 18 år er sket  

 skade på liv eller helbred eller fremkaldt fare herfor, jf. stk. 3, nr.  

 1.
 Stk. 5. Sker der ikke konfiskation af udbytte, som er  

 opnået ved overtrædelsen, skal der ved udmåling af  

 bøde, herunder tillægsbøde, tages særligt hensyn  

 til størrelsen af en opnået eller tilsigtet økonomisk  

 fordel.
 Stk. 6. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 12. Forskriften træder i kraft den 1.  

 januar 1999. For skibe, der ikke går i international farti , finder bestemmelserne i § 4 dog først  

 anvendelse fra 1. januar 2000.
 Stk. 2. Teknisk forskrift nr. 3 af 4. maj 1990 om  

 optælling og registrering af passagerer ophæves.
 § 13. Forskriften gælder ikke for  

 færøske og grønlandske passagerskibe medmindre de  

 anløber danske havne.
Søfartsstyrelsen, den 15. december  

 1998 Christian Breinholt /Peter Lauridsen 1   Forskriften indeholder bestemmelser,  

 der gennemfører Rådets direktiv nr.98/41/EF, EF-Tidende 1998 L 188, s. 35.
i   Passagerskibe,  

 der går i international fart, er omfattet af Meddelelser fra Søfartsstyrelsen B, kapitel III, regel 27, der  

 kræver registrering af navn m.v. fra 1. januar 1999.
