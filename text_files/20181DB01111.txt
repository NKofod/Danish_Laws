Betænkning afgivet af Udlændinge- og Integrationsudvalget den 30. april 2019 Betænkning over Forslag til folketingsbeslutning om indkvartering af børnefamilier, der har fået afslag på asyl [af Søren Søndergaard (EL), Carolina Magdalene Maier (ALT), Sofie Carsten Nielsen (RV) og Holger K.:  Nielsen (SF)]:
1. Indstillinger Et flertal i udvalget (DF, V, LA og KF) indstiller beslutningsforslaget til forkastelse ved 2. behandling.
 Et mindretal i udvalget (S, EL, ALT, RV og SF) indstiller beslutningsforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Enhedslisten, Alternativet, Radikale Venstre og Socialistisk Folkeparti Enhedslistens, Alternativets, Radiale Venstres og Socialistisk Folkepartis medlemmer af udvalget indstiller beslutningsforslaget om indkvartering af børnefamilier, der har fået afslag på asyl til vedtagelse.
Siden beslutningsforslagets 1. behandling har Røde Kors den 5. april 2019 offentliggjort den psykologiske undersøgelse »Trivsel hos børn på Udrejsecenter Sjælsmark«.
Undersøgelsen, der bygger på psykologisk screening af 26 arabisk- og farsitalende børnefamilier bosat på Udrejsecenter Sjælsmark, konkluderer, at der er grund til alvorlig bekymring for børnenes trivsel og udvikling, at der er reel risiko for, at børnene stagnerer i deres udvikling, og at deres aktuelle symptomer bliver kroniske.
På den baggrund anbefaler Røde Kors, at børnefamilier ikke flyttes til Udrejsecenter Sjælsmark, før en udrejse er umiddelbart forestående.
Denne anbefaling fra Røde Kors ligger helt i tråd med dette beslutningsforslag.
 Resultaterne af Røde Kors undersøgelse understreger desværre konklusionerne i Folketingets Ombudsmands redegørelse »Uanmeldte tilsynsbesøg i Udrejsecenter Sjælsmark  forholdene for børn« af 20. december 2018. I redegørelsen konstaterede Ombudsmanden bl.a., at »børnene i Udrejsecenter Sjælsmark  generelt set  må siges at leve under svære forhold«, og at forholdene er »egnede til væsentligt at vanskeliggøre deres opvækst og begrænse deres muligheder for naturlig udvikling og livsudfoldelse«.
 Mindretallet finder, at rammerne om børnefamiliers liv på et udrejsecenter, hvor familierne f.eks. er afskåret fra at lave deres egen mad og samles om familiens eget måltid, og hvor hverdagen er præget af stor uro, stiller sig hindrende i vejen for mulighederne for at leve et børneliv, som den danske stat kan være bekendt at byde børn, der bor her  uagtet at børnene og deres forældre er afviste asylansøgere, og uagtet at forældrene nægter at forlade Danmark.
 Mindretallet ønsker at påpege, at der nu har været indkvarteret børn på Udrejsecenter Sjælsmark på langtidsophold og ubestemt tid siden slutningen af 2016. Efterhånden som flere og flere børn har gennemlevet årelange ophold på udrejsecenteret, uden at en ende på opholdet er i sigte, og efterhånden som børnenes psykiske problemer forværres, bliver behovet for en løsning stadig mere påtrængende.
3. Udvalgsarbejdet Beslutningsforslaget blev fremsat den 11. januar 2019 og var til 1. behandling den 28. februar 2019. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Spørgsmål Udvalget har under udvalgsarbejdet stillet 13 spørgsmål til udlændinge- og integrationsministeren til skriftlig besvarelse, som ministeren har besvaret.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod (DF) Pernille Bendixen (DF) Mads Fuglede (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Carsten Kissmeyer (V) Laura Lindahl (LA) Joachim B.
Olsen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Søren Søndergaard (EL) Carolina Magdalene Maier (ALT) Ulla Sandbæk (ALT) Andreas Steenberg (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
