Sag nr. 41: Gramex mod Radio HSR.
Dækningsområde fastsat til 280.000  

 indbyggere, idet Radio HSR - der fandtes at være en almindelig nyheds-,  

 debat- og musikradio - ikke havde sandsynliggjort, at der i og med  

 tilknytningen til Socialdemokratiet forelå en sådan væsentlig begrænsning af  

 målgruppen, at udgangspunktet for lokalradioer i København/Frederiksberg  

 burde fraviges.
 I sag nr. 41:
Radio HSR mod Gramex blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 29. juni 1990  

 afsagt sålydende kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes, henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 generelle vurderinger, at det i nævnets kendelse af 10. april 1987 er udtalt,  

 at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« I en senere kendelse af 28. marts 1989 vedrørende bl.a. den københavnske  

 lokalradio »The Voice« anførte Gramex, at man som udgangspunkt  

 lægger vægt på indbyggertallet i den kommune, hvor lokalradioen har  

 sendetilladelse (»sendeområdet«). I København og Frederiksberg kan  

 sendeområderne imidlertid ikke afgrænses efter kommunegrænsen, og disse 2  

 kommuner må derfor behandles som et sendeområde med 560.000 indbyggere.
Til  

 gengæld er det i dette område udgangspunktet for Gramex, at dækningsområdet  

 ansættes til det halve indbyggertal - 280.000.
 Dette tal kunne så nedsættes eller begæres forhøjet efter de konkrete  

 forhold.
 Nævnet udtalte i kendelsen, at man kunne tiltræde det af Gramex valgte  

 udgangspunkt, og man fastlagde dækningsområdet for »The Voice« til  

 280.000 indbyggere.
Efter at det ikke var lykkedes for Gramex at opnå nogen aftale med den  

 københavnske lokalradio Radio HSR, anlagde Gramex ved stævning af 3. juli  

 1989 sag mod Radio HSR med påstand om betaling af 297.725 kr. 29 øre med  

 nærmere angivne renter.
Beløbet skulle skyldes for brug af fonogrammer i  

 perioden november 1986 til og med april 1989 og var beregnet ud fra et  

 dækningsområde for lokalradioen på 280.000 indbyggere, svarende til det af  

 Gramex normalt anvendte udgangspunkt for lokalradioer i Københavns og  

 Frederiksberg kommuner.
 Ved klageskrift af 7. november 1989 indbragte Radio HSR derefter  

 spørgsmålet om fastsættelsen af dækningsområdet for Tvangslicensnævnet til  

 afgørelse med påstand om, at klagerens dækningsområde fastsættes til 140.000  

 indbyggere.
I svarskrift af 11. december 1989 har Gramex påstået principalt frifindelse, således at det af Gramex anvendte  

 dækningsområde på 280.000 indbyggere står ved magt, subsidiært klageren tilpligtet at anerkende, at klagerens  

 dækningsområde fastsættes til et af Tvangslicensnævnet fastsat niveau større  

 end 140.000 indbyggere.
 I svarskrift har Gramex oplyst, at Radio HSR pr. 4. december 1989 har  

 betalt vederlag for perioden 1. november 1986 - 31. marts 1989 beregnet ud  

 fra et dækningsområde på 140.000 indbyggere overensstemmende med klagerens  

 påstand under denne sag.
 Tvisten drejer sig således alene om, hvor dækningsområdet for Radio HSR  

 skal fastlægges i intervallet 140.000 - 280.000 indbyggere.
 I behandlingen af sagen har højesteretsdommer Poul Høeg,  

 højesteretssagfører Jørgen Pedersen samt kontorchef Lise Østerborg deltaget.
Under den mundtlige forhandling i sagen den 2. maj 1990 er der afgivet  

 forklaring af Radio HSRs daglige leder Poul Lundstrøm.
Han har forklaret, at  

 radioens økonomiske grundlag er tilskud fra arbejderbevægelsens  

 organisationer samt reklameindtægter.
Radioen benytter sig i udstrakt grad af  

 frivillige medhjælpere fra Socialdemokratiet, DSU, DUI etc.
Der sendes musik  

 i ikke over halvdelen af sendetiden.
 Udsendelsernes gennemsnitlige indhold har Radio HSR beskrevet således:
 »Hverdage om formiddagen sendes til »husmødre«, primært  

 musik og aktuelle nyheder.
 Om eftermiddagen sendes journalistiske indslag, primært af fagligt  

 indhold.
 Om aftenen sendes primært til børn og unge, for det meste i samarbejde med  

 Landsforbundet DUI-LEG og VIRKE.
 I weekenden sendes om formiddagen primært populært stof som »Her og  

 Nu« og »Det sker i byen« og om aftenen er målgruppen primært  

 gymnasieelever.
Om søndagen sendes om formiddagen primært opsummering af ugens forløb samt  

 hilsner, genudsendelser mv.' Radio HSR har vedlagt programmer for udsendelserne i dagene 8.-14. oktober  

 og 17.-23. december 1988.
 Til støtte for sin påstand har klageren anført, at Radio HSR har mindre  

 attraktive sendetider og - navnlig - at den på grund af sine holdninger har  

 et væsentligt snævrere lytterpotentiale end fx »The Voice«, der har  

 fået fastsat et dækningsområde på 280.000 indbyggere.
Med hensyn til lytterpotentialet har klageren nærmere anført, at det er og  

 har været klagerens intention at formidle og styrke kendskabet til den  

 socialdemokratiske bevægelse og fagbevægelsen.
Bogstaverne HSR er en  

 reminiscens af, at klageren før 1986 benævnte sig selv »Hovedstadens  

 Socialdemokratiske Radio«.
 Denne holdning indebærer - parallelt med, hvad der er tilfældet indenfor  

 dagspressen - alt taget i betragtning et snævrere lytterpotentiale end  

 radioer - fx »The Voice« - der ikke hvad angår målgruppe begrænses  

 af holdningsmæssige forhold.
 De af parterne fremlagte lytterundersøgelser tyder også i samme retning.
 Disse forhold bør udmøntes i, at klagerens påstand helt eller delvis tages  

 til følge.
Over for det af klageren således anførte, har indklagede gjort gældende,  

 at Radio HSR må karakteriseres som en almindelig populær og alsidig nyheds-,  

 debat- og musikradio med reklamer og med en musikanvendelse på ca. 60% af  

 sendetiden.
For en sådan radio skal dækningsområdet i København-Frederiksberg  

 som udgangspunkt sættes til 280.000 indbyggere, og klageren har ikke på nogen  

 måde sandsynliggjort, at Radio HSR på grund af sin politiske holdning har en  

 så begrænset og veldefineret målgruppe, at det kan begrunde, at  

 dækningsområdet sættes lavere.
Udgangspunktet på 280.000 indbyggere bør  

 derfor fastholdes for Radio HSRs vedkommende, hvorfor indklagedes  

 frifindelsespåstand bør tages til følge.
 Nævnet skal udtale:
 I den førnævnte kendelse af 28. marts 1989 tiltrådte nævnet den af Gramex  

 anlagte praksis, hvorefter dækningsområdet for lokalradioer i  

 København-Frederiksberg som udgangspunkt fastsættes til 280.000 indbyggere,  

 hvilket tal dog kan nedsættes (eller forhøjes) efter de konkrete forhold.
 For at opnå en nedsættelse må en lokalradio kunne sandsynliggøre, at den  

 retter sig mod en væsentlig snævrere målgruppe end almindeligt, eksempelvis  

 fordi den kun retter sig til befolkningen i en mindre del af området, eller  

 fordi den holdningsmæssigt retter sig så markant mod en minoritetsgruppe, at  

 den må antages kun i begrænset grad at kunne interessere det almindelige  

 publikum.
I nærværende sag findes klageren ikke at have sandsynliggjort, at der  

 foreligger en sådan væsentlig begrænsning af målgruppen.
Efter det, der er  

 oplyst om programindholdet i Radio HSR, er der, som af indklagede anført,  

 tale om en almindelig populær og alsidig nyheds-, debat- og musikradio med  

 reklamer og med udstrakt anvendelse af populærmusik.
At en sådan lokalradio  

 har en vis tilknytning til et politisk parti - her Socialdemokratiet - findes  

 ikke at indebære en sådan indsnævring af målgruppen, at det kan begrunde en  

 nedsættelse af det som udgangspunkt godkendte dækningsområde for en  

 lokalradio i København-Frederiksberg.
Dækningsområdet for Radio HSR findes derfor at burde fastsættes til  

 280.000 indbyggere.
Herefter tages indklagedes frifindelsespåstand til følge.
 Thi bestemmes:
 Indklagede, Gramex, frifindes for tiltale af klageren, Radio HSR, i denne  

 sag.
