Fremsat den 16. maj 2001 af Peter Skaarup  

 (DF), Kristian Thulesen Dahl (DF) og Pia Kjærsgaard (DF) Forslag til folketingsbeslutning om visum til Taiwans præsident Folketinget pålægger regeringen at sikre, at  

 der udstedes visum til ophold i Danmark for en kort periode til  

 præsidenten for Taiwan og dennes følge, såfremt den  

 taiwanesiske præsident måtte indgive ansøgning om at komme  

 til Danmark for at modtage Den Internationale Liberale Sammenslutnings  

 frihedspris 2001 på deres næste møde den 9.-10. november  

 2001 i København.
Bemærkninger til forslaget Forslagsstillerne er af den opfattelse, at  

 regeringen bør sikre, at der kan udstedes visum til ophold i Danmark  

 for en kort periode til præsidenten for Taiwan og dennes følge,  

 såfremt den taiwanesiske præsident måtte indgive  

 ansøgning om at komme til Danmark for at modtage Den Internationale  

 Liberale Sammenslutnings frihedspris 2001 på deres næste  

 møde den 9.-10. november 2001 i København.
Den danske regering henholder sig til retningslinjerne fra  

 det europæiske politiske samarbejde (EPS-erklæringen) fra 1988  

 om, at der ikke bør gives visum til præsidenten,  

 premierministeren, udenrigsministeren og forsvarsministeren fra Taiwan for at  

 møde danske regeringsrepræsentanter som følge af  

 regeringens og andre vestlige landes politik om at fastholde en  

 ét-Kina-politik.
Den danske regering anerkender ikke Taiwan, men kun  

 den kommunistisk styrede Folkerepublik Kina.
Den danske regerings politik over for Taiwan følger  

 retningslinjerne fra 1992 for udveksling af besøg mellem Taiwan og  

 Danmark.
De indebærer, at der kan gennemføres private  

 besøg og private/uofficielle besøg med kommercielt sigte mellem  

 ressortministre efter konkret vurdering, men der kan altså ikke gives  

 visum til de ovennævnte ministre.
 I november 2001 skal Den Internationale Liberale  

 Sammenslutnings (ILS) frihedspris overrækkes til den taiwanesiske  

 præsident Chen Shui-bian, men på grund af Danmarks restriktive  

 visumpolitik over for Taiwan jf. ovennævnte, kan præsidenten ikke  

 modtage frihedsprisen ved et møde i København, selv om ILS s  

 pressemeddelelse og e-mail til partimedlemmerne af 11. februar 2001 klart  

 siger, at en sådan overrækkelse skal finde sted på  

 organisationens næste møde den 9.-10. november 2001 i  

 København.
 Forslagsstillerne vil gerne understrege, at formålet  

 med præsident Chens korte besøg i København udelukkende  

 er at modtage frihedsprisen.
 Forslagsstillerne er ikke tilfredse med, at Danmark har  

 deponeret sin udenrigspolitiske frihed over for Taiwan hos kommunist-Kina.  

 Det er et faktum, at Kina siden kommunisternes magtovertagelse og Maos  

 udråbelse af Folkerepublikken Kina den 1. oktober 1949 og en stor  

 gruppe kineseres flugt til Taiwan og oprettelse af et i realiteten  

 selvstændigt styre dér reelt har været delt i to adskilte  

 og uafhængige enheder og separate jurisdiktionsområder:  

 Hovedlandet Kina og Taiwan.
 At Danmark og andre vestlige lande ikke (endnu) har  

 anerkendt dette faktum og denne situation hænger blandt andet sammen  

 med stormagtsspillet under den kolde krig og de kinesiske myndigheders  

 brutale nedkæmpelse af studenternes demokratibevægelse på  

 Den Himmelske Freds Plads i Beijing den 4. juni 1989. Danmark og det  

 internationale samfund har ganske enkelt aldrig turdet tage opgøret  

 med de kommunistiske magthavere i Kina og turdet anerkende Taiwans basale  

 rettigheder til f.eks. officielle diplomatiske forbindelser med andre  

 lande.
Det er også et faktum, at Taiwan i modsætning  

 til det kommunistiske Kina er et demokratisk styre med frie valg og en  

 demokratisk valgt regering.
Kina blev påtvunget kommunismen og  

 planøkonomien, mens Taiwan har valgt demokratiet og frihandelen.
 Det er forslagsstillernes opfattelse, at tiden nu er moden  

 til, at Danmark slipper forskrækkelsen over for Taiwan og frygten for  

 Kina ved at sikre Taiwan basale muligheder for at kunne fungere og sende sine  

 højtstående officielle repræsentanter på  

 besøg i andre lande   om ikke andet så til private arrangementer  

 som den aktuelle prisoverrækkelse.
 Det skal ske ved, at regeringen pålægges at  

 udstede visum til ophold i Danmark for en kort periode til præsidenten  

 for Taiwan og dennes følge, såfremt de taiwanesiske myndigheder  

 måtte indgive ansøgning herom i forbindelse med et ønske  

 om at lade præsidenten komme til København for at modtage ILS s  

 frihedspris.
 EU vedtog i 1988 i det europæiske politiske  

 samarbejde (EPS) en erklæring om visumpolitik mellem EU-landene og  

 Taiwan, men erklæringen kan desværre ikke optrykkes som bilag til  

 beslutningsforslaget, idet erklæringen ifølge regeringen er et  

 internt fortroligt arbejdspapir, jf. udenrigsministerens besvarelse af  

 Udenrigsudvalgets spørgsmål 50, alm. del., bilag 374,  

 Folketinget 2000-01.
 Om retningslinjerne for udveksling af besøg mellem  

 Taiwan og Danmark, der har været i kraft siden 1992, har  

 udenrigsministeren oplyst følgende i besvarelsen af Udenrigsudvalgets  

 spørgsmål 51, alm. del., bilag 374, Folketinget 2000-01:
»Gældende danske retningslinjer for udveksling af  

 besøg mellem Taiwan og Danmark   der har været i kraft siden  

 1992   indebærer, at der kan gennemføres private besøg og  

 private/uofficielle besøg med kommercielt sigte mellem ressortministre  

 efter konkret vurdering, samt at der ikke gives visum til præsidenten,  

 premierministeren, udenrigsministeren og forsvarsministeren.
Den danske  

 politik tager udgangspunkt i ovennævnte EPS-retningslinjer og den  

 praksis, som har udviklet sig blandt EU-landene på grundlag af disse  

 retningslinjer.
De danske retningslinjer for udveksling af besøg er  

 drøftet i Det Udenrigspolitiske Nævn første gang den 15.  

 december 1992 og siden løbende   senest den 16. marts 2001.« Skriftlig fremsættelse Peter Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om visum til Taiwans  

 præsident.
(Beslutningsforslag nr.
B 198).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
