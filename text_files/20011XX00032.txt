Skriftlig fremsættelse (9. oktober  

 2001) Fødevareministeren (Ritt Bjerregaard) :
 Herved tillader jeg mig for Folketinget at  

 fremsætte:
Forslag til Lov om ændring af lov om jordbrugets  

 anvendelse af gødning og om plantedække  

 (Dispensationshjemmel) Formålet med lovændringen er at skabe hjemmel  

 til en generel dispensation fra bestemmelsen i § 18, stk. 1, i Lov om  

 jordbrugets anvendelse af gødning og om plantedække, herunder  

 fra kravet om 65 pct. plantedække.
Dispensationshjemmel er  

 påkrævet på grund af den megen nedbør i september  

 2001. Den megen nedbør er årsag til, at mange marker ikke er  

 høstede og derfor heller ikke tilsåede på ny primo oktober  

 2001. Det medfører, at mange jordbrugsvirksomheder ikke har mulighed  

 for at opfylde lovens krav om en plantedækkeprocent på 65.
Loven giver i dag kun mulighed for at give individuelle  

 dispensationer efter skriftlig ansøgning.
Det anslås, at ca.  

 10.000 jordbrugere vil have behov for en dispensation fra kravet om 65 pct.  

 grønne marker.
Disse jordbrugere vil med den foreslåede  

 lovændring kunne omfattes af en generel dispensation.
 Udover at undgå omkostningerne ved offentlig  

 behandling og administration af et større antal individuelle  

 ansøgninger fra jordbrugsvirksomheder, medfører forslaget en  

 administrativ lettelse for den enkelte virksomhed, idet der ikke skal  

 indsendes ansøgning om dispensation.
 Lovforslaget vurderes ikke at få  

 miljømæssige konsekvenser, idet der allerede eksisterer en  

 individuel dispensationsadgang.
 Idet jeg i øvrigt henviser til lovforslagets  

 bemærkninger, anbefales det til Folketingets velvillige og hurtige  

 behandling.
