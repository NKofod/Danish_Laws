Bekendtgørelse om produktsikkerhed i almindelighed og koordination mellem kontrolmyndigheder1) I medfør af § 8, stk. 1-3, § 27, stk. 3, § 28, stk. 3, § 31, stk. 1 og 2 og § 37, stk. 6 i lov nr. 799 af 9. juni 2020 om produkter og markedsovervågning og efter forhandling med Miljø- og Fødevareministeren, Beskæftigelsesministeren, og Transport- og Boligministeren fastsættes efter bemyndigelse:
Kapitel 1 Anvendelsesområde og definitioner § 1. Denne bekendtgørelse finder anvendelse på ethvert produkt, der, som led i handelsvirksomhed, gøres tilgængeligt på markedet, når produktet er bestemt for forbrugere, eller når det under forudsigelige omstændigheder kan forventes anvendt af forbrugere.
 Stk. 2. Bekendtgørelsen finder anvendelse, uanset om produktet er nyt, brugt eller istandsat, og uanset om det stilles til rådighed for forbrugerne mod vederlag eller vederlagsfrit, jf. dog § 2.
 Stk. 3. Når produkter er omfattet af specifikke sikkerhedskrav ifølge anden lovgivning, finder denne bekendtgørelse kun anvendelse på de aspekter og de risici eller kategorier af risici, som ikke er omfattet af disse krav.
 § 2. Bekendtgørelsen finder ikke anvendelse på brugte produkter, der forudsætter reparation før brug, eller antikviteter, hvis forbrugeren i forbindelse med erhvervelsen tydeligt gøres opmærksom på dette.
 § 3. I denne bekendtgørelse forstås ved:
1) Sikkert produkt: Et produkt, hvor der ikke opstår risiko eller kun opstår begrænset og acceptabel risiko for sikkerheds- eller sundhedsmæssig fare for forbrugere, når produktet anvendes under almindelige eller forudsigelige omstændigheder og inden for produktets forventede levetid.
Ved vurderingen af, om der er tale om begrænsede og acceptable risici, skal følgende inddrages:
 a) Produktets egenskaber, herunder dets sammensætning og emballering samt betingelser for montering og i givet fald installation og vedligeholdelse.
 b) Produktets virkning på andre produkter, såfremt det kan forudses anvendt sammen med sådanne produkter.
 c) Produktets præsentationsmåde, mærkning, eventuelle advarsler og anvisninger vedrørende dets anvendelse og bortskaffelse samt alle andre angivelser eller oplysninger om produktet.
 d) De kategorier af forbrugere, for hvem anvendelsen af produktet udgør en risiko.
 2) Farligt produkt: Ethvert produkt, som ikke er et sikkert produkt, jf. nr. 1. Et produkt anses ikke for at være farligt, alene fordi det er muligt at øge sikkerheden eller skaffe et andet og mere sikkert produkt.
 3) Alvorlig risiko: Enhver risiko, som kræver de offentlige myndigheders omgående indgriben.
 4) Producent:
 a) Fabrikant: Den, som er etableret i Unionen, og som fremstiller et produkt, får et produkt konstrueret eller fremstillet og markedsfører dette produkt under sit navn eller varemærke eller som sætter et produkt i stand.
 b) Fabrikantens repræsentant: Enhver i EU etableret fysisk eller juridisk person, som har modtaget en skriftlig fuldmagt fra fabrikanten til at handle på dennes vegne i forbindelse med varetagelsen af specifikke opgaver.
 c) Importør: Den, som bringer et produkt fra et tredjeland i omsætning på Unionens marked, hvis der ikke findes en fabrikant eller en repræsentant for denne i Unionen.
 5) Distributør:  Enhver fysisk eller juridisk person i afsætningskæden, bortset fra producenten, der gør et produkt tilgængeligt på markedet, forudsat at dennes virksomhed ikke påvirker produktets sikkerhed.
6) Bringe i omsætning: For første gang at gøre et produkt tilgængeligt på det indre marked 7) Tilbagekaldelse: Enhver foranstaltning med henblik på at få forbrugeren til at returnere et farligt produkt, som producenten eller distributøren tidligere har leveret eller stillet til rådighed for forbrugeren.
 8) Tilbagetrækning: Enhver foranstaltning med henblik på at forhindre, at et farligt produkt distribueres, udstilles eller tilbydes forbrugeren.
 § 4. Et produkt betragtes som sikkert, jf. § 3, nr. 1, når det er konstrueret og fremstillet i overensstemmelse med de sikkerheds- og sundhedsmæssige krav, der er fastsat i lovgivningen.
Stk. 2. Et produkt formodes at være sikkert, jf. § 3, nr. 1, når det er konstrueret og fremstillet i overensstemmelse med de sikkerheds- og sundhedsmæssige krav, der er fastsat i nationale standarder, som gennemfører europæiske standarder, hvis referencer er offentliggjort af Europa-Kommissionen i EU-Tidende.
Offentliggørelsen skal være sket i overensstemmelse med Europa-Parlamentets og Rådets direktiv om produktsikkerhed i almindelighed.
Listen over referencer for de nævnte standarder offentliggøres på Dansk Standards hjemmeside.
 Stk. 3. Er der ikke fastsat sikkerheds- og sundhedsmæssige krav som nævnt i stk. 1 eller 2, vurderes et produkts sikkerhed ud fra en konkret risikovurdering med støtte fra følgende elementer, når de findes:
 1) En dansk standard, der er baseret på andre europæiske standarder end dem, der er omhandlet i stk. 2.
 2) En dansk standard.
 3) Henstillinger fra Europa-Kommissionen, som fastlægger retningslinjer for vurdering af produktsikkerhed.
 4) Adfærdskodekser for produktsikkerhed inden for den pågældende sektor.
 5) Andre relevante forhold, herunder den aktuelle viden og teknologi samt den sikkerhed, som forbrugerne med rimelighed kan forvente.
 Stk. 4. I det omfang der i EU-retten er fastsat harmoniserede sikkerhedskrav til produkter, træder disse i stedet for tilsvarende sikkerhedskrav i de forskrifter, der er nævnt i stk. 1-3.
Kapitel 2 Erhvervsdrivendes forpligtelser § 5. En producent skal give forbrugerne de oplysninger, der er nødvendige for, at forbrugerne kan vurdere de risici, der er forbundet med produktet, når det anvendes på forventelig måde og inden for produktets forventede levetid.
Oplysningerne kan gives i form af advarselsmærkning, brugsanvisning, installationsvejledning og lignende.
Meddelelse af sådanne oplysninger fritager ikke producenten for forpligtelsen til at overholde øvrige krav.
§ 6. En producent skal gøre sig bekendt med de risici, der kan være ved et produkt, som producenten har bragt i omsætning.
Dette kan ske på forskellig måde, herunder ved at udtage stikprøver af produkter, der er bragt i omsætning, behandle klager og om nødvendigt etablere et system herfor eller underrette distributørerne om overvågningen af produkterne for dermed at give dem et bedre grundlag for vurdering og indberetning af risici og skader.
Stk. 2. En producent, der ikke selv har fremstillet et produkt, skal, når det er relevant, opbevare den dokumentation, der er nødvendig for at spore produktets oprindelse.
Dokumentationen skal opbevares i hele produktets sædvanlige levetid, dog højst i 5 år fra udgangen af det regnskabsår, hvori produktet er bragt i omsætning.
Dokumentationen kan opbevares elektronisk.
§ 7. En producent skal under hensyn til de leverede produkters egenskaber og forventede levetid træffe de forholdsregler, der er nødvendige for at undgå, at et produkt kan udgøre en fare for forbrugerne, herunder ved at 1) advare forbrugerne om faren på en effektiv og hensigtsmæssig måde, 2) tilbagetrække produktet eller 3) tilbagekalde produktet.
 Stk. 2. For effektivt at træffe de forholdsregler, der er nævnt i stk. 1, kan producenten angive relevant produktinformation på produktet eller dets emballage, herunder produktets referencenummer eller det produktparti, produktet tilhører, og producentens identitet og adresse.
 § 8. En distributør skal medvirke til, at det generelle sikkerhedskrav i § 5, stk. 1, i lov om produkter og markedsovervågning overholdes, herunder ved at undlade at gøre et produkt tilgængeligt på markedet, hvis distributøren ved, at produktet ikke er sikkert.
 Stk. 2. Distributøren deltager i overvågningen af produkter ved at videregive oplysninger om risici ved produkterne til producenten og myndighederne og ved at opbevare og videreformidle den dokumentation, der er nødvendig for at spore produkternes oprindelse.
Stk. 3. Den dokumentation, der er nævnt i stk. 2, skal opbevares i hele produktets sædvanlige levetid, dog højst i 5 år fra udgangen af det regnskabsår, hvori distributøren har erhvervet produktet.
Dokumentationen kan opbevares elektronisk.
 § 9. Producenter, distributører og kontrolmyndigheder skal i videst muligt omfang samarbejde om de forholdsregler, der skal træffes i medfør af § 7, stk. 1, for at forhindre, at der opstår risiko for fare som følge af produkter, som leveres eller er leveret.
 § 10. Bringer en erhvervsdrivende et produkt i omsætning under sit navn eller varemærke, anses denne for at være producent og er underlagt de samme forpligtelser som producenten.
 Stk. 2. Sætter en erhvervsdrivende et produkt i stand eller ændrer et produkt, der allerede er bragt i omsætning, på en sådan måde, at det kan berøre overholdelsen af denne bekendtgørelse, finder stk. 1 tillige anvendelse.
Kapitel 3 Producenter og distributørers underretning af kontrolmyndighederne § 11. Ved en producent eller distributør, at et produkt, der er omfattet af denne bekendtgørelses anvendelsesområde og som vedkommende har gjort tilgængeligt på markedet, ikke er sikkert, skal den pågældende straks underrette kontrolmyndigheden herom og om de forholdsregler, der er truffet for at undgå risici, jf. § 5, stk. 3, i lov om produkter og markedsovervågning.
Stk. 2. Modtager en producent eller distributør oplysninger om et eventuelt farligt produkt, skal denne underrette kontrolmyndigheden senest ti dage herefter.
Er der tale om en alvorlig risiko, skal kontrolmyndigheden underrettes straks og under alle omstændigheder senest tre dage efter, at der er modtaget oplysninger, som der skal gives underretning om.
 Stk. 3. Træffer en producent eller distributør en øjeblikkelig foranstaltning på baggrund af oplysninger, som nævnt i stk. 2, skal kontrolmyndigheden straks underrettes herom.
 Stk. 4. Producenter og distributører skal rette henvendelse til kontrolmyndigheden, hvis de bliver opmærksomme på et potentielt problem, så det kan drøftes, om der bør indgives underretning.
 § 12. Underretning af kontrolmyndigheden, jf. § 11, skal indeholde følgende:
 1) Navn og adresse på den, der er afsender af underretningen, samt en beskrivelse af den rolle afsenderen har i forbindelse med produktets markedsføring.
 2) Oplysninger, der gør det muligt at identificere det farlige produkt, herunder fotos, angivelse af mærke, model, nummer eller lignende identifikationsangivelse.
 3) Oplysninger om de risici, der er ved produktet, herunder oplysninger om eventuelle ulykker forårsaget af produktet, samt om resultatet af en eventuel risikovurdering foretaget af afsenderen af underretningen.
 4) Oplysning om de foranstaltninger, herunder advarsel om risikoen, ændring, tilbagekaldelse eller tilbagetrækning af produktet, der er, eller planlægges iværksat for at mindske eller fjerne risikoen for forbrugerne.
 5) Oplysning om hvorvidt produktet er erhvervet hos eller solgt til en erhvervsdrivende i en anden medlemsstat i EU.
 6) Oplysning om hvem der er ansvarlig for at foranstaltningerne gennemføres.
 7) Navnet på den kontrolmyndighed, der er modtager af underretningen.
 Stk. 2. Underretningen kan ske elektronisk via Europa-Kommissionens Product Safety Business Alert Gateway.
§ 13. Er der tale om en alvorlig risiko, som kræver kontrolmyndighedens omgående indgriben, skal underretningen, ud over de oplysninger, der er meddelt i medfør af § 12, indeholde en angivelse af de virksomheder, der har været et led i afsætningen af produktet.
Der skal angives et skøn over hvor mange produkter, der findes hos henholdsvis andre erhvervsdrivende og forbrugerne.
 Stk. 2. Er det ikke muligt for producenter og distributører at fremskaffe oplysningerne i stk. 1 inden for samme tidsrum, som oplysningerne angivet i § 12, skal der ske underretning efter § 12, med angivelse af, hvornår underretning i medfør af stk. 1 følger.
 § 14. Oplysninger om farlige produkter, relevante kendetegn til identifikation af produktet, risikoens art, trufne foranstaltninger og om hvordan forbrugerne skal forholde sig, vil blive offentliggjort i overensstemmelse med lov om produkter og markedsovervågning § 22.
Kapitel 4 Samarbejdet mellem producenter, distributører og kontrolmyndigheder § 15. Producenter, distributører og kontrolmyndigheder samarbejder, jf. § 9.
§ 16. Samarbejdet kan vedrøre karakteren af de tiltag, der kan forebygge eller begrænse risici forbundet med produkter, som leveres eller er leveret.
Samarbejdet kan herunder også angå udarbejdelse af sikkerhedsanvisninger, annoncering, skiltning og underretning af kunder.
 Stk. 2. Samarbejdet kan endvidere vedrøre kontrolmyndighedens vurdering af produkters overensstemmelse med lovgivningen.
Kapitel 5 Administrative bestemmelser § 17. Skriftlig kommunikation til Sikkerhedsstyrelsen skal foregå digitalt.
 Stk. 2. Erhvervsdrivende, der ikke er bosat i Danmark eller ikke har mulighed for digital kommunikation, kan efter omstændighederne undtages fra kravet i stk. 1 ved ansøgning til Sikkerhedsstyrelsen.
Kapitel 6 Koordination mellem kontrolmyndighederne § 18. Sikkerhedsstyrelsen koordinerer samarbejdet mellem kontrolmyndighederne, jf. § 27, stk. 2, i lov om produkter og markedsovervågning.
 § 19. Har en anden kontrolmyndighed, end Sikkerhedsstyrelsen, truffet foranstaltninger i medfør af §§ 13-18 i lov om produkter og markedsovervågning eller har modtaget underretning fra en producent eller distributør, om foranstaltninger, denne har truffet i medfør af denne bekendtgørelses § 7, underretter myndigheden snarest Sikkerhedsstyrelsen herom.
 Stk. 2. Underretningen skal indeholde følgende:
 1) Oplysning om hvem der er ansvarlig for at foranstaltningerne gennemføres.
 2) Oplysninger, der gør det muligt at identificere produktet, herunder fotos, angivelse af mærke, model, nummer eller lignende identifikationsangivelse.
 3) Oplysninger om de risici, der er ved produktet, herunder oplysninger om eventuelle hændelser eller ulykker forårsaget af produktet, samt om resultatet af en eventuel risikovurdering foretaget af henholdsvis kontrolmyndigheden, producenten eller distributøren.
 4) Oplysning om de foranstaltninger der er iværksat, eller som planlægges iværksat for at mindske eller fjerne risikoen for forbrugerne.
 § 20. Overgives en sag til politiet med henblik på efterforskning eller tiltalerejsning, skal kontrolmyndigheden, jf. § 19, orientere Sikkerhedsstyrelsen.
 § 21. Opstår der tvivl om hvem, der er rette kontrolmyndighed for så vidt angår et konkret produkt eller en produktkategori, tager henholdsvis Sikkerhedsstyrelsen eller kontrolmyndigheden, jf. § 19, kontakt til den anden part, med henblik på at klarlægge hvem, der er rette kontrolmyndighed.
Kapitel 7 Brug af fællesskabssystemet for hurtig udveksling af oplysninger (Safety Gate RAPEX) § 22. Sikkerhedsstyrelsen indberetter, som det danske RAPEX-kontaktpunkt, oplysninger om farlige produkter til Europa-Kommissionen.
Indberetning sker via fællesskabssystemet for hurtig udveksling af oplysninger (Safety Gate RAPEX).
Produkter, der udgør en alvorlig risiko, jf. produktsikkerhedsdirektivet artikel 12 § 23. Når en kontrolmyndighed i medfør af § 19 har oplyst over for Sikkerhedsstyrelsen, at den har truffet en afgørelse i medfør af §§ 13-18 i lov om produkter og markedsovervågning med henblik på at påvirke eller begrænse muligheden for, at et farligt produkt, der udgør en alvorlig risiko, gøres tilgængeligt på markedet, eller Sikkerhedsstyrelsen selv har truffet en sådan afgørelse, underretter Sikkerhedsstyrelsen straks Kommissionen herom via Safety Gate RAPEX.
 Stk. 2. Udgør produktet en alvorlig risiko, skal underretning som beskrevet i stk. 1 også ske i de situationer, hvor producenten eller distributøren frivilligt, uden kontrolmyndigheden har udstedt et påbud eller et forbud, har truffet de foranstaltninger, der er nødvendige for at undgå, at produktet forårsager skade.
 Stk. 3. Træffer kontrolmyndigheden afgørelse om at ændre eller ophæve en afgørelse efter stk. 1, skal Kommissionen underrettes herom via Safety Gate RAPEX.
Produkter, der udgør en risiko, der ikke er alvorlig, jf. produktsikkerhedsdirektivet artikel 11 § 24. Når en kontrolmyndighed i medfør af § 19 har oplyst over for Sikkerhedsstyrelsen, at den har truffet en afgørelse i medfør af §§ 13-18 i lov om produkter og markedsovervågning med henblik på at påvirke eller begrænse muligheden for at et farligt produkt, der ikke udgør en alvorlig risiko, gøres tilgængeligt på markedet, eller Sikkerhedsstyrelsen selv har truffet en sådan afgørelse, underretter Sikkerhedsstyrelsen Kommissionen herom, jf. dog stk. 2 og 3.
 Stk. 2. Kan den risiko, der har ført til, at der træffes afgørelse i sagen, alene forekomme i Danmark, skal Kommissionen kun underrettes, hvis der er tale om en ny type risiko, der i det væsentligste er ukendt.
 Stk. 3. Har producenten eller distributøren frivilligt truffet de foranstaltninger, der er nødvendige for at undgå, at produktet forårsager skade, skal der ikke ske underretning i medfør af stk. 1.
Kapitel 8 Straffebestemmelser § 25. Medmindre strengere straf er forskyldt efter anden lovgivning, straffes med bøde den, der 1) ikke lever op til sine forpligtelser, jf. §§ 5-6, § 7, stk. 1, §§ 8-9 eller § 11, eller 2) giver utilstrækkelig underretning, jf. § 12 eller § 13, stk. 1.
Stk. 2. Begås en overtrædelse, som er nævnt i stk. 1, nr. 1, under skærpende omstændigheder kan straffen stige til fængsel indtil 2 år.
Det anses som skærpende omstændigheder, når:
 1) Overtrædelsen eller undladelsen har fremkaldt fare for sikkerhed eller sundhed.
 2) Overtrædelsen eller undladelsen har medført en ulykke med alvorlig personskade eller døden til følge.
 3) Der er tale om gentagelsestilfælde, hvor den pågældende tidligere har begået en lignende overtrædelse eller undladelse.
 4) Overtrædelsen eller undladelsen er begået som led i en systematisk overtrædelse af reglerne med økonomisk vinding for øje.
 5) Den erhvervsdrivende har forsøgt at omgå eller unddrage sig kontrolmyndighedens kontrol.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 9 Ikrafttræden og overgangsbestemmelser § 26. Bekendtgørelsen træder i kraft den 1. juli 2020.
 Stk. 2. Bekendtgørelse nr. 243 af 16. marts 2012 om underretning, samarbejde og koordination for så vidt angår forbrugerprodukter mellem producenter, distributører og kontrolmyndigheder og om anvendelse af fællesskabssystemet for hurtig udveksling af oplysninger ophæves.
Sikkerhedsstyrelsen, den 10. juni 2020 Lone Saaby / Mette Nysom Thomsen 1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2001/95/EF af 3. december 2001 om produktsikkerhed i almindelighed, EF-tidende 2002, nr.
L 11, side 4.
