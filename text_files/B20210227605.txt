Bekendtgørelse om indeslutningsfaciliteter og håndtering af specificeret materiale I medfør af § 3, stk. 1, § 15, stk. 1, og § 25, stk. 1, i lov om planter og plantesundhed m.v., jf. lovbekendtgørelse nr. 1132 af 3. juli 2020, og efter forhandling med justitsministeren fastsættes efter bemyndigelse:
 § 1. I denne bekendtgørelse forstås ved:
 1) Plantesundhedsforordningen: Europa-Parlamentets og Rådets forordning (EU) 2016/2031 af 26. oktober 2016 om beskyttelsesforanstaltninger mod planteskadegørere og om ændring af Europa-Parlamentets og Rådets forordning (EU) nr. 228/2013, (EU) nr. 652/2014 og (EU) nr. 1146/2014 og om ophævelse af Rådets direktiv 69/464/EØF, 74/647/EØF, 93/85/EØF, 98/57/EF, 2000/29/EF, 2006/91/EF og 2007/33/EF.
 2) Forordning (EU) 2019/829: Kommissionens delegerede forordning (EU) 2019/829 af 14. marts 2019 om supplerende regler til Europa-Parlamentets og Rådet forordning (EU) 2016/2031 om beskyttelsesforanstaltninger mod planteskadegørere for så vidt angår bemyndigelse af medlemsstaterne til at indrømme midlertidige undtagelser med henblik på officielle testmæssige, videnskabelige eller uddannelsesmæssige formål, forsøg, planteforædling eller avl.
 § 2. Landbrugsstyrelsen kan udpege indeslutningsfaciliteter og kan tillade anvendelse af indeslutningsfaciliteter i en anden stat, der er medlem af Den Europæiske Union, i overensstemmelse med artikel 60, stk. 1, og artikel 61, stk. 1, i plantesundhedsforordningen.
 Stk. 2. Ansøgning om udpegning som indeslutningsfacilitet indsendes til Landbrugsstyrelsen på et særligt skema, der fås hos styrelsen eller på styrelsens hjemmeside.
 § 3. Personer herunder akademiske institutioner, forskningsinstitutioner eller professionelle operatører skal forud for indførsel, flytning inden for, opbevaring, opformering og anvendelse af specificeret materiale til Danmark indgive en ansøgning om tilladelse til Landbrugsstyrelsen i henhold til artikel 4 i forordning (EU) 2019/829.
 § 4. Tilladelsen til indførsel, flytning inden for, opbevaring, opformering og anvendelse af specificeret materiale til Danmark skal udstedes af Landbrugsstyrelsen i henhold til artikel 6 i forordning (EU) 2019/829.
 § 5. En godkendt indeslutningsfacilitet skal forud for frigivelse af planter, planteprodukter og andre objekter indgive en ansøgning til Landbrugsstyrelsen i henhold til artikel 64, stk. 2, i plantesundhedsforordningen.
 § 6. Landbrugsstyrelsen foretager kontrol med godkendte indeslutningsfaciliteter i overensstemmelse med artikel 63, stk. 1, i plantesundhedsforordningen.
 § 7. I sager om overtrædelser omfattet af plantelovens § 24, stk. 1, nr. 3-5, der ikke skønnes at medføre højere straf end bøde, kan Landbrugsstyrelsen i et bødeforlæg tilkendegive, at sagen kan afgøres uden retssag, hvis den, der har begået overtrædelsen, erklærer sig skyldig i overtrædelsen og erklærer sig rede til inden en nærmere angiven frist at betale en bøde, som angivet i bødeforlægget.
§ 8. Vedtages bøden inden den frist, der er angivet i bødeforelægget, bortfalder videre strafforfølgning.
Vedtagelsen af et bødeforelæg har samme virkning som en dom.
Fristen kan efter anmodning forlænges af Landbrugsstyrelsen.
 Stk. 2. Vedtagelse sker ved returnering af bødeforelægget til Landbrugsstyrelsen i underskrevet stand eller ved betaling af bøden.
 Stk. 3. Betaling af bøden kan ske ved at indbetale beløbet på det kontonummer, der oplyses i bødeforelægget.
 Stk. 4. Vedtagelse af bøden er ikke betinget af betaling.
 § 9. Bekendtgørelsen træder i kraft den 1. januar 2022.
