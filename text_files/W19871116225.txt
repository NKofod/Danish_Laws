 Fundet, at der ikke er mulighed for at registrere en persons misbrug  

 af en klub eller forenings konto, idet det udtrykkeligt fremgår af vilkår 1  

 for registeret, at registrering af en person kun kan finde sted, når den  

 pågældende person har en bestemmende indflydelse på et selskabs konto.
En sag, som afsluttedes i 1987, vedrørte en klage over registrering i  

 registeret over misbrugere af checks og hævekort (checkmisbrugerregisteret),  

 der føres af Den Danske Bankforening og Danmarks Sparekasseforening.  

 Registertilsynet har fastsat en række vilkår for registerets førelse.
Ifølge  

 vilkår nr. 1 må der kun ske registrering af en person som check- eller  

 hævekortmisbruger i tilfælde, hvor en checkkonto eller bogløs konto lukkes på  

 grund af misbrug i form af den pågældendes overtræk af kontoen.
Der kan  

 endvidere ske registrering af en person i forbindelse med misbrug af et  

 selskabs konto.
Det er imidlertid en betingelse for denne registrering, at  

 personen har en økonomisk bestemmende indflydelse på selskabet og er den, som gennem udstedelse af checks eller benyttelse af hævekort  

 foretager misbruget af selskabets konto.
En sparekasse havde indberettet klageren til checkmisbrugerregisteret på  

 grundlag af overtræk af en forenings checkkonto.
Efter brevveksling med den  

 indberettende sparekasse afgav Danmarks Sparekasseforening en redegørelse for  

 den skete registrering, som foreningen fandt begrundet i, at der analogt med  

 betingelserne for hvornår der kan registreres en person i forbindelse med  

 misbrug af et selskabs konto, vil kunne registreres en person i forbindelse  

 med misbrug af en forenings konto.
Da Danmarks Sparekasseforening imidlertid  

 fandt det godtgjort af den indberettende sparekasse, at klageren ikke havde  

 en økonomisk bestemmende indflydelse i foreningen, havde man straks slettet  

 klageren.
Sagen gav Registertilsynet anledning til at udtale kritik over  

 for Danmarks Sparekasseforening.
Registertilsynet lagde hovedvægten på, at  

 det udtrykkeligt fremgår af vilkår nr. 1 for registeret, at registrering af  

 en person kun kan finde sted, når den pågældende person har en økonomisk  

 bestemmende indflydelse på et selskabs konto.
Registertilsynet fandt således  

 ikke, at der er mulighed for analogt at registrere en persons misbrug af en  

 klubs eller en forenings konto.
 Man tog i øvrigt til efterretning, at klageren var blevet slettet.
 Registertilsynets årsberetning 1987 s. 81 f.
