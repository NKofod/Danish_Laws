Bekendtgørelse om ændring af bekendtgørelse om lokale hastighedsgrænser § 1 I bekendtgørelse nr. 3 af 3. januar 2022 om lokale hastighedsgrænser foretages følgende ændring:
 1. § 8 affattes således:
»§ 8. Uden for tættere bebygget område kan en lavere hastighedsgrænse end den generelle fastsættes ned til 40 km i timen for en vejstrækning, når væsentlige trafiksikkerhedsmæssige eller andre trafikale hensyn taler herfor, herunder når hastigheden udgør en væsentlig ulykkesårsag eller risiko, eller når hensynet til fodgængere eller cyklister gør sig særligt gældende på grund af vejens funktion, udformning eller begrænsede oversigtsforhold.
Hastighedsgrænsen kan endvidere nedsættes til 50 eller 40 km i timen i medfør af 1. pkt. for et nærmere afgrænset område, når området særligt egner sig hertil.
Stk. 2. Uden for tættere bebygget område ved strand, skov eller andre rekreative områder med sæsonpræget gennemkørsel kan en lavere hastighedsgrænse end den generelle fastsættes ned til 30 km i timen for en vejstrækning og til 50, 40 eller 30 km i timen for et nærmere afgrænset område, når området særligt egner sig hertil.
En sådan hastighedsgrænse kan begrænses til de måneder af året, hvor der er behov herfor.« § 2 Bekendtgørelsen træder i kraft den 1. oktober 2022.
