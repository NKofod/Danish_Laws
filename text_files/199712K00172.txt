Nr LSF 172 Forslag til Lov om ændring af lov om markedsføring (Oplysningskrav til  

 forbrugergarantier, regler om Forbrugerombudsmandens ansættelse og styrkelse  

 af Forbrugerombudsmandens indgrebsmuligheder) Fremsat af erhvervsministeren (Jan Trøjborg) den 4. februar 1998 § 1 I lov nr. 428 af 1. juni 1994 om markedsføring foretages følgende  

 ændringer:
 1. Overalt i loven ændres »Industri- og  

 samordningsministeren« til: »Erhvervsministeren«, og  

 »industri- og samordningsministeren« til:  

 »erhvervsministeren«.
 2. I § 4 indsættes som stk. 2 :
» Stk. 2 . Ydes der garanti, skal den erhvervsdrivende på klar  

 og tydelig måde oplyse forbrugeren om dens indhold og angive de oplysninger,  

 der er nødvendige for at gøre garantien gældende.
Ved en aftales indgåelse  

 kan forbrugeren anmode om at få garantien skriftligt.«.
 3 . § 15, stk. 3 , affattes således:
» Stk. 3 . Forbrugerombudsmanden udnævnes af  

 erhvervsministeren for et tidsrum af 6 år.
Forlængelse eller genansættelse  

 kan ikke finde sted.
Forbrugerombudsmanden skal opfylde de almindelige  

 betingelser for at blive dommer.«.
 4 . I § 17 indsættes som stk. 2-4 :
 » Stk. 2 . Retningslinier, der er udarbejdet efter forhandling  

 med relevante erhvervs- og forbrugerorganisationer og er tiltrådt af disse,  

 kan danne grundlag for påbud meddelt af Forbrugerombudsmanden, jf. § 19, stk.  

 2, 2. pkt.
Stk. 3 . En organisation kan opsige sin tilslutning til  

 retningslinierne med et aftalt varsel.
Forbrugerombudsmanden offentliggør  

 herefter meddelelse om, hvorvidt retningslinierne bibeholdes efter stk. 1  

 eller bortfalder.
 Stk. 4 . Forbrugerombudsmanden kan ophæve udstedte retningslinier  

 ved offentliggørelse af meddelelse herom.«.
 5 . I § 19 indsættes efter stk. 1 som nye stykker:
» Stk. 2 . Forbrugerombudsmanden kan meddele påbud, såfremt en  

 handling, der er i strid med loven, ikke kan ændres ved forhandling.
For  

 overtrædelse af retningslinier, jf. § 17, stk. 2, kan påbud meddeles uden  

 forudgående forhandling.
Stk. 3 . Et påbud kan af den, påbudet retter sig mod, forlanges  

 indbragt for domstolene.
Anmodning herom skal fremsættes skriftligt over for  

 Forbrugerombudsmanden inden 4 uger efter, at påbudet er meddelt den  

 pågældende.
Sagen indbringes herefter inden 1 uge fra modtagelse af  

 anmodningen af Forbrugerombudsmanden for retten i den borgerlige retsplejes  

 former.
 Stk. 4 . Anmodning efter stk. 3 har ikke opsættende virkning, men  

 retten kan ved kendelse bestemme, at den pågældende under sagens behandling  

 kan fortsætte den handling, påbudet angår.
 Stk. 5 . Ankes en dom, hvorved et påbud ikke findes lovligt, kan  

 den ret, der har afsagt dommen, eller den ret, hvortil sagen er indbragt,  

 bestemme, at den pågældende ikke under ankesagen må udøve den handling,  

 påbudet angår.«.
 Stk. 2 bliver herefter stk. 6.
 6 . I § 22, stk. 1 , indsættes efter »16, stk.  

 2,»: »eller § 19, stk. 2, ».
 7. § 22, stk. 6 , affattes således:
 »Stk. 6. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«.
§ 2 Loven træder i kraft den 1. juli 1998.
Bemærkninger til lovforslaget Almindelige bemærkninger A.
Lovforslagets indhold 1. Indledning Lovforslaget ændrer lov nr. 428 af 1. juni 1994 om markedsføring.
 Ved forespørgselsdebatten i Folketinget den 30. april 1997 om  

 forbrugerpolitik fremlagde Regeringen et oplæg til en ny forbrugerpolitisk  

 strategi.
 Lovforslaget, der er et led i gennemførelsen af denne strategi, indebærer  

 en styrkelse af Forbrugerombudsmanden og medfører en ændring af  

 markedsføringsloven på følgende områder:
- styrkelse af garantibestemmelsen, - ændring af reglerne om Forbrugerombudsmandens ansættelsesforhold, - tiltrådte retningslinier gøres bindende, således at  

 Forbrugerombudsmanden kan meddele påbud ved overtrædelser heraf, samt - Forbrugerombudsmanden får mulighed for at meddele påbud efter  

 forhandling efter betalingskortlovens model.
 Herudover er det hensigten at styrke Forbrugerombudsmandens generelle  

 tilsynsvirksomhed ved tilførsel af flere ressourcer.
2. Styrkelse af garantireglen Den eksisterende garantibestemmelse foreslås udbygget således, at den  

 erhvervsdrivende på klar og tydelig måde skal give oplysninger om garantiers  

 indhold.
Oplysningerne skal også vejlede forbrugeren om, hvorledes  

 forbrugeren skal forholde sig for at kunne gøre brug af garantien.
 Endvidere foreslås det, at forbrugeren ved en aftales indgåelse altid kan  

 anmode om at få en ydet garanti skriftligt.
3. Regler om Forbrugerombudsmandens udpegelse Ændringen af bestemmelsen om Forbrugerombudsmandens stilling skal sikre  

 ombudsmandsinstitutionen større uafhængighed.
Samtidig søges embedet tilført  

 yderligere dynamik ved en vis kontinuerlig udskiftning på posten.
Dette  

 skønnes hensigtsmæssigt, fordi forbrugerområdet er i hastig udvikling, og der  

 derfor er behov for hele tiden at sikre sammenhæng mellem udøvelsen af  

 embedet og samfundsudviklingen.
Forbrugerombudsmanden foreslås ansat på åremål for en periode af 6 år uden  

 mulighed for forlængelse eller genansættelse.
Ved ansættelse på  

 overenskomstvilkår forudsættes det, at ansættelsesvilkårene udformes således,  

 at uansøgt afsked alene kan ske under omstændigheder svarende til de i  

 tjenestemandslovens § 30 anførte.
4. Styrkelse af Forbrugerombudsmandens indgrebsmuligheder 4.1. Påbud for overtrædelse af bindende retningslinier Forbrugerombudsmanden kan i dag efter forhandling med relevante erhvervs-  

 og forbrugerorganisationer udstede retningslinier for markedsføring på  

 nærmere angivne områder.
Disse retningslinier er ikke bindende for de  

 erhvervsdrivende.
Det foreslås, at retningslinier, der tiltrædes af organisationerne efter  

 lovens ikrafttræden, gives en mere forpligtende karakter.
Tilsidesætter en  

 erhvervsdrivende tiltrådte retningslinier, kan Forbrugerombudsmanden meddele  

 den erhvervsdrivende påbud.
Såfremt en erhvervsdrivende gør indsigelse over  

 for det meddelte påbud, skal Forbrugerombudsmanden indbringe sagen for  

 domstolene, jf. nedenstående regler.
4.2. Påbud efter forhandling Det foreslås, at Forbrugerombudsmanden efter samme principper som i  

 betalingskortloven kan meddele påbud, såfremt en forhandling med den  

 erhvervsdrivende ikke kan bringe den ulovlige markedsføring til ophør.  

 Forbudssager ved domstolene kan tage flere år, og først herefter vil en  

 tilsidesættelse af forbudet være strafbart.
Med det nye forslag vil  

 erhvervsdrivende ikke kunne spekulere i den tid, sagsbehandlingen tager ved  

 domstolene.
Påbudet vil derfor virke effektivt og procesbesparende i forhold  

 til Forbrugerombudsmandens eksisterende indgrebsmuligheder uden samtidig at  

 tilsidesætte hensynet til de erhvervsdrivendes retssikkerhed.  

 Forbrugerombudsmanden skal indbringe sagen for domstolene, såfremt den  

 erhvervsdrivende fremkommer med indsigelser, ligesom domstolen efter  

 forslaget ved kendelse kan bestemme, at sagsanlægget tillægges opsættende  

 virkning.
Forbrugerombudsmanden har i dag kun mulighed for selv at meddele påbud,  

 såfremt en erhvervsdrivende ikke overholder et tilsagn, der er givet over for  

 Forbrugerombudsmanden, om fx at ændre sin markedsføring.
Såfremt  

 Forbrugerombudsmanden i øvrigt finder en handling i strid med  

 markedsføringsloven, må Forbrugerombudsmanden anlægge sag om forbud og påbud  

 ved domstolene.
Forbrugerombudsmanden kan dog nedlægge et foreløbigt forbud, hvis der er  

 øjensynlig fare for, at formålet med et forbud vil forspildes, hvis rettens  

 afgørelse skal afventes.
Da Forbrugerombudsmanden i forbindelse med  

 nedlæggelse af foreløbigt forbud både skal udstede et foreløbigt forbud og  

 anlægge en justifikationssag senest næste hverdag efter udstedelse af det  

 foreløbige forbud, er dette retsmiddel så administrativt byrdefuldt, at  

 Forbrugerombudsmanden kun har anvendt det i meget få tilfælde.
Med den nye  

 påbudsmulighed skal Forbrugerombudsmanden kun anlægge en efterfølgende  

 retssag, hvis den, mod hvem påbudet retter sig, anmoder herom.
5. Styrkelse af det generelle markedsføringstilsyn Forbrugerombudsmandens generelle tilsyn med markedsføringslovens  

 overholdelse bør styrkes, således at Forbrugerombudsmanden bedre er i stand  

 til skride ind over for nye uønskede tendenser i markedsføringen og sikre en  

 høj forbrugerbeskyttelse.
I takt med at eksisterende markedsstrukturer inden for en række sektorer  

 brydes ned via eksempelvis liberalisering, vil der opstå en mere aggressiv og  

 intens markedsføring.
Dette er sket på teleområdet, hvor der nu er en lang  

 række udbydere, der ønsker at profilere sig på markedet.
Endvidere kan det  

 fremhæves, at anvendelsen af Internettet som markedsføringsmedium må  

 forventes at kræve en øget indsats fra Forbrugerombudsmanden på grund af  

 nettets globale karakter.
Brugen af Internettet rejser en række nye  

 markedsføringsmæssige problemstillinger, der, kombineret med nettets  

 muligheder for personlig rettet markedsføring, gør tilsyn på området  

 kompliceret i forhold til andre medier.
 Det foreslås derfor, at der tilføres flere ressourcer for at optimere og  

 effektivisere Forbrugerombudsmandens markedsføringstilsyn.
B.
Lovforslagets administrative og økonomiske konsekvenser.
 Styrkelsen af Forbrugerombudsmandens generelle markedsføringstilsyn kræver  

 tilførsel af flere ressourcer, hvilket vil blive afholdt indenfor  

 Erhvervsministeriets samlede rammer.
Erhvervsøkonomiske konsekvenser og administrative konsekvenser for  

 virksomheder Forbrugerombudsmandens adgang til at meddele påbud vil sikre en bedre  

 efterlevelse af loven til gavn for forbrugerne og det store flertal af  

 virksomheder, der følger lovens bestemmelser.
 Påbudsmuligheden vil endvidere virke effektivt og procesbesparende uden  

 samtidig at tilsidesætte hensynet til de erhvervsdrivendes retssikkerhed.
C.
Lovforslagets miljømæssige konsekvenser Forslaget skønnes ikke at have miljømæssige konsekvenser.
D.
Forholdet til EU-retten Europa-Kommissionen har fremsat forslag til et direktiv om køb af  

 forbrugsvarer og forbrugsgarantier med henblik på at indføre fælles  

 minimumsregler for garantier og forbrugernes beføjelser i forbindelse med  

 mangler ved forbrugsvarer (KOM (95) 520). Direktivforslaget indeholder en  

 bestemmelse om garanti, og det kan derfor på et senere tidspunkt vise sig  

 nødvendigt at ændre loven.
Europa-Parlamentets og Rådets Direktiv 97/55/EF af 6. oktober 1997 om  

 ændring af Direktiv 84/450/EØF om vildledende reklame for at medtage  

 sammenlignende reklame implementeres ikke med lovforslaget.
Gennemførelsen  

 afventer koordinering på nordisk plan.
Fristen for implementering af  

 direktivet udløber den 23. april 2000.
E.
Høring Lovforslaget har været sendt i høring hos Advokatrådet, Akademikernes  

 Centralorganisation, Arbejderbevægelsens Erhvervsråd, Brancheorganisationen  

 for Forbrugerelektronik, Bryggeriforeningen, Centralforeningen af  

 Autoreparatører i Danmark, Danmarks Automobilforhandler, Danmarks  

 Fotohandlerforening, Danmarks Optikerforening, Danmarks  

 Sportshandler-Forening, Dansk Annoncørforening, Dansk  

 Dagligvareleverandørforening, Dansk Fagpresse, Dansk Handel & Service,  

 Dansk Magasinpresse, Dansk Markedsføringsforbund, Dansk Postordreforening,  

 Dansk Reklamebureauers Brancheforening, Dansk Standard, Dansk Textil Union,  

 Dansk Tipstjeneste, Danske Andelsselskaber, Danske Dagblades Forening, Danske  

 Finansieringsselskabers Forening, DDK - Dansk Detailkreditråd, De Samvirkende  

 Købmandsforeninger i Danmark, Den Danske Dommerforening,  

 FEHA/Markedsføringsnævnet, Finansrådet, Forbrugerklagenævnets  

 forretningsudvalg, Forbrugerombudsmanden, Forbrugerrådet, Forenede Danske  

 Motorejere, Foreningen af Dagligvare Grossister, Fællesforeningen for  

 Danmarks Brugsforeninger, HORESTA, Håndværksrådet, Landbrugsrådet,  

 Landsforeningen for Danske Distriktsblade og Lokalaviser, Liberale  

 Erhvervsråd, Motorcykel-Forhandler Forening, Møbelhandlernes Centralforening,  

 Oliebranchens Fællesrepræsentation, Præsidenten for Sø- og Handelsretten,  

 Radio- og TV Reklamenævnet, Radiobranchens Reklameudvalg, Radiofaghandelens  

 Brancheorganisation, Realkreditrådet, Rådet for Dansk Forsikring og Pension,  

 Statens Husholdningsråd og TV 2 Reklame A/S.
Endvidere er Boligministeriet,  

 Finansministeriet, Forskningsministeriet, Indenrigsministeriet,  

 Justitsministeriet, Miljø- og Energiministeriet, Ministeriet for fødevarer,  

 landbrug og fiskeri, Sundhedsministeriet og Økonomiministeriet blevet hørt.
Bemærkninger til de enkelte bestemmelser Til § 1 Til nr. 1 Ændringen er en konsekvens af, at Industri- og Samordningsministeriet har  

 ændret navn til Erhvervsministeriet.
Til nr. 2 Det centrale princip om, at erklæring om ydelse af garanti eller lignende  

 kun må anvendes, såfremt erklæringen giver forbrugeren en væsentlig bedre  

 retsstilling end den, forbrugeren har efter lovgivningen, er fastholdt  

 uændret.
 Det følger allerede af generalklausulen i § 1 og vildledningsreglen i § 2,  

 at markedsføring af garantier skal ske på en fair og loyal måde, således at  

 den samlede garantiordning er retvisende beskrevet og ikke kun indeholder  

 oplysninger om garantiens fordel.
I forslaget til § 4, stk. 2, 1. pkt., foreslås det, at den  

 erhvervsdrivende skal give forbrugeren klare og tydelige oplysninger om en  

 ydet garantis indhold i forbindelse med køb af varer eller ved  

 tjenesteydelser.
Endvidere skal forbrugeren informeres om, hvorledes  

 garantien kan gøres gældende.
Forslaget vil derfor medvirke til at sikre en  

 bedre forbrugerinformation.
Som eksempler på oplysninger, som den erhvervsdrivende bør give, kan  

 nævnes, at det klart bør fremgå, hvem der yder garantien, i hvilket tidsrum  

 garantien gælder, og fra hvornår garantien løber.
Endvidere bør den  

 erhvervsdrivende oplyse om forpligtelser og bindinger, der er indeholdt i  

 garantien.
Det har således vist sig, at mange af de garantier, der ydes på  

 længerevarende forbrugsgoder, indeholder vilkår, hvorefter køberen for egen  

 regning skal sørge for vedligeholdelse og service; at køber i forbindelse med  

 garantireparationer skal betale en selvrisiko, og at sælger har foretaget en  

 begrænsning eller indskrænkning af ansvaret til kun at dække en bestemt del  

 af produktet.
 Forslaget til § 4, stk. 2, 2. pkt., har til formål at styrke forbrugerens  

 bevismæssige stilling og medvirke til at forebygge tvister om garantier.  

 Forslaget stiller som udgangspunkt ikke krav om skriftlighed, men åbner  

 mulighed for, at forbrugeren i forbindelse med en aftales indgåelse kan  

 forlange at få en ydet garanti skriftligt.
Anmoder forbrugeren om at få en ydet garanti skriftligt, er den  

 erhvervsdrivende efter forslaget forpligtet til at udlevere garantien i  

 skriftlig form.
Det forudsættes i langt de fleste tilfælde, at udlevering af  

 den skriftlige garanti kan ske senest samtidig med aftalens indgåelse eller  

 ved betaling for ydelsen.
Det kan dog ikke udelukkes, at den erhvervsdrivende  

 under specielle omstændigheder ikke er i stand til straks at give garantien  

 skriftligt.
Forslaget forudsætter i sådanne tilfælde, at udlevering af  

 garantien sker hurtigst muligt og inden for kort tid.
 Lever en erhvervsdrivende ikke op til kravene i stk. 2, kan der anlægges  

 sag om forbud, og Forbrugerombudsmanden kan meddele påbud efter den  

 foreslåede § 19, stk. 2.
Til nr. 3 Med formuleringen af bestemmelsen til § 15, stk. 3, er det om udnævnelsen  

 af Forbrugerombudsmanden bestemt, at erhvervsministeren udnævner  

 Forbrugerombudsmanden for en periode af 6 år uden mulighed for forlængelse  

 eller genansættelse.
 Vedkommende skal opfylde de kvalifikationer, som stilles for at kunne  

 blive dommer, herunder have bestået juridisk kandidateksamen, jf. i øvrigt  

 bestemmelserne om beskikkelse af dommere i retsplejelovens kapitel 4.
Udover at opfylde disse betingelser er det hensigtsmæssigt, at den person,  

 der bestrider posten som Forbrugerombudsmand, har et solidt kendskab til  

 erhvervs- og forbrugerforhold, og markedsforhold i praksis.
Naturlige  

 kandidater til posten kan være embedsmænd eller personer, der kommer fra  

 advokatstanden, domstolene eller de højere læreranstalter.
Det er hensigten med denne ændring af ansættelsesforholdet, at  

 Forbrugerombudsmanden i realiteten skal være sikret mod forflyttelse qua  

 åremålsansættelsen ligesom tjenestemandslovens disciplinære regler beskytter  

 mod uansøgt afskedig, medmindre de i tjenestemandslovens § 30 anførte  

 omstændigheder er til stede.
Ved ansættelse på overenskomstvilkår udformes  

 ansættelsesvilkårene i overensstemmelse hermed.
 Aflønningen af Forbrugerombudsmanden forudsættes at ske efter de  

 sædvanlige principper for åremålsansættelse.
Til nr. 4 Forbrugerombudsmanden kan i dag i henhold til lovens § 17 efter  

 forhandling udarbejde og offentliggøre retningslinier, også selvom  

 organisationerne ikke tiltræder disse.
Retningslinierne er imidlertid ikke  

 bindende, selvom de er forhandlet med organisationerne.
 For tiden er 21 retningslinier forhandlet med erhvervs- og  

 forbrugerorganisationer, spændende fra enkle retningslinier om  

 skolefotografering til omfattende retningslinier for etik i  

 pengeinstitutternes og i realkredittens rådgivning.
For at give tiltrådte retningslinier en mere bindende karakter foreslås  

 der indsat et nyt stk. 2 i § 17, hvorefter retningslinier, der er tiltrådt  

 efter forhandling, vil kunne danne grundlag for et administrativt påbud fra  

 Forbrugerombudsmanden, uden at denne først skal være forpligtet til at  

 forhandle med den erhvervsdrivende.
Forbrugerombudsmanden skal dog efter  

 reglerne i forvaltningsloven høre den erhvervsdrivende, inden det pågældende  

 påbud meddeles.
Om påbudets virkninger henvises til bemærkningerne i nr. 5.
 Retningslinierne har bindende virkning overfor alle virksomheder indenfor  

 den pågældende branche, dvs. også virksomheder, der ikke er medlem af en  

 tiltrædende organisation.
Retningslinier søges udarbejdet efter forhandling med de relevante  

 organisationer og efter behov under inddragelse af andre myndigheder.
Det  

 tilstræbes at opnå, at retningslinierne tiltrædes af disse erhvervs- og  

 forbrugerorganisationer, således at de får den tilsigtede bindende virkning.  

 Med »relevante« organisationer i det foreslåede stk. 2 henvises til  

 de for problemstillingen interessemæssigt centrale og brede, landsdækkende  

 organisationer og ikke mindre, specialiserede organisationer.
 Såfremt der ikke indenfor en branche findes sådanne organisationer, vil  

 Forbrugerombudsmanden være afskåret fra at udstede bindende retningslinier  

 indenfor dette område.
 For virksomhederne indebærer retningslinier den fordel, at  

 retningslinierne bl.a. konkretiserer indholdet af generalklausulen i  

 markedsføringslovens § 1 og vildledningsreglen i § 2, og at organisationerne  

 selv får indflydelse på indholdet af retningslinierne.
Såfremt en erhvervsdrivende gør indsigelse mod et påbud meddelt af  

 Forbrugerombudsmanden for overtrædelse af bindende retningslinier, skal  

 Forbrugerombudsmanden indbringe sagen for domstolene, jf. forslaget til § 19,  

 stk. 3. Retningslinier udelukker ikke domstolene fra efter påstand at  

 foretage en prøvelse af, om overtrædelser i de enkelte tilfælde er i strid  

 med god markedsføringsskik eller andre bestemmelser i loven.
Det må dog  

 forventes, at domstolene vil tillægge det betydning, at retningslinierne er  

 tiltrådt af berørte organisationer og myndigheder på området, og derfor vil  

 være tilbageholdende med at tilsidesætte de normer om god markedsføringsskik,  

 der fremgår af retningslinierne.
 Retningslinier, der måtte være tiltrådt af organisationerne inden lovens  

 ikrafttræden, bliver ikke bindende.
Retningslinier offentliggøres ved udsendelse til de relevante  

 organisationer.
De offentliggøres endvidere i Forbrugerstyrelsens Juridiske  

 Årbog, på Forbrugerstyrelsens hjemmeside på Internettet samt ved  

 bekendtgørelse i Lovtidende.
Forbrugerombudsmanden offentliggør meddelelse om  

 opsigelser af tilslutning til retningslinier og eventuelle ophævelser af  

 retningslinier og orienterer de organisationer, der har været inddraget i  

 forhandlingerne.
En organisation kan efter den foreslåede stk. 3 opsige sin tilslutning til  

 retningslinierne med et aftalt varsel.
Retningslinierne er herefter ikke  

 længere gældende i medfør af forslaget til § 17, stk. 2, idet  

 retningslinierne ikke længere er tiltrådt af alle relevante organisationer på  

 området.
Dette indebærer, at Forbrugerombudsmanden kun kan meddele påbud for  

 overtrædelser efter en forudgående forhandling, jf. nærmere bemærkningerne  

 til nr. 5.
 Forbrugerombudsmanden skal ikke nødvendigvis ophæve retningslinierne, idet  

 disse vil kunne bibeholdes i medfør af den gældende § 17, stk. 1. Såfremt  

 tilslutning til retningslinier opsiges af en organisation, offentliggør  

 Forbrugerombudsmanden meddelelse om, hvorvidt disse retningslinier bibeholdes  

 efter stk. 1 eller bortfalder.
Forbrugerombudsmanden kan ophæve retningslinier uden varsel.
Behov herfor  

 kan fx opstå, når en retningslinie ikke længere er aktuel, punkter i en  

 retningslinie ikke bliver accepteret af domstolene eller bliver  

 overflødiggjort af speciallovgivning.
Til nr. 5 I forslaget til § 19, stk. 2, 1. pkt. bestemmes, at Forbrugerombudsmanden  

 kan meddele påbud, såfremt en handling er i strid med loven, og handlingen  

 ikke kan ændres ved forhandling.
Et påbud til den erhvervsdrivende kan både  

 være formuleret positivt som en handlepligt og negativt som et krav om for  

 fremtiden at undlade en bestemt handling.
Et påbud efter forslaget til § 19, stk. 2, er med udgangspunkt i den  

 aktuelle markedsføring begrænset til kun at have virkning for igangværende og  

 fremtidige handlinger.
Påbudet vil således kunne indeholde et krav om  

 tilbagekaldelse af materiale, der er led i igangværende markedsføring.
Påbudet vil derimod ikke kunne anvendes til administrativt at forbyde en  

 erhvervsdrivende at påberåbe sig urimelige vilkår i allerede indgåede  

 kontrakter.
Et sådant indgreb anses så byrdefuldt, at dette kun bør kunne ske  

 ved dom, jf. den gældende § 13.
 Hvis et af Forbrugerombudsmanden meddelt påbud indbringes for retten, er  

 Forbrugerombudsmanden ikke afskåret fra at udvide sine påstande efter den  

 gældende § 13, stk. 1, da disse vil blive underkastet prøvelse ved domstolen.  

 Forbrugerombudsmanden vil fx kunne nedlægge påstand om, at påbudet også skal  

 kunne udvides til at omfatte allerede indgåede kontrakter.
Adgangen til administrativt at meddele påbud gælder alle  

 markedsføringslovens bestemmelser.
Påbudet forudsætter imidlertid, at  

 handlingen forgæves skal være forsøgt ændret eller bragt til ophør ved  

 forhandling med den erhvervsdrivende.
Eftersom de af Forbrugerombudsmanden meddelte påbud ikke kan ankes til  

 højere administrativ instans, foreslås det i stk. 3, efter princippet i  

 betalingskortloven, at den, påbudet retter sig mod, kan forlange påbudet  

 indbragt for domstolene.
Anmodning herom skal være fremsat inden 4 uger  

 efter, at påbudet er meddelt den pågældende.
Sagen skal herefter inden 1 uge  

 indbringes af Forbrugerombudsmanden for retten i den borgerlige retsplejes  

 former.
For at erhvervsdrivende ikke skal kunne spekulere i den tid, som  

 sagsbehandlingen tager ved domstolene, er udgangspunktet i forslagets stk. 4,  

 at anmodning om indbringelse for retten af det meddelte påbud ikke har  

 opsættende virkning.
Forslaget åbner dog mulighed for, at retten ved kendelse  

 kan bestemme, at den pågældende under retssagens behandling kan fortsætte den  

 handling, som påbudet angår, således at påbudets indbringelse for retten får  

 opsættende virkning.
Bestemmelsen i forslaget til stk. 5 indebærer, at såfremt det af  

 Forbrugerombudsmanden meddelte påbud stadfæstes, kan retten ikke tillægge  

 anke af dommen opsættende virkning.
Dette gælder uanset, om den pågældende  

 under sagens behandling har kunnet fortsætte den handling, påbudet angår.
 Konsekvenserne af, at et påbud senere ophæves af domstolene, vil være, at  

 Forbrugerombudsmanden efter almindelige regler om offentlige myndigheders  

 erstatningsansvar vil kunne blive erstatningsanvarlig over for den  

 erhvervsdrivende efter dansk rets almindelige erstatningsretlige regler.  

 Ansvarsgrundlaget er culpa, og der vil som udgangspunkt kunne kræves  

 erstatning for det fulde tab, der er forårsaget ved påbudet.
 Det foreslås endelig, at tilsidesættelse af et påbud udstedt efter  

 forslaget til § 19, stk. 2, medfører strafansvar i form af bøde eller hæfte,  

 jf. forslaget til § 22, stk. 1. Der henvises til bemærkningerne til nr. 6.  

 Under en straffesag vil domstolene kunne prøve, om påbudet er overtrådt, og  

 om påbudet har den fornødne hjemmel.
Til nr. 6 Forslaget er en konsekvensrettelse til ændringen under nr. 5.  

 Tilsidesættelse af et af Forbrugerombudsmanden meddelt påbud kan straffes med  

 bøde eller hæfte.
Til nr. 7 Forslaget indeholder den i lovgivningen nu anvendte formulering af  

 strafansvar for juridiske personer.
Til § 2 Det foreslås at lovændringen træder i kraft den 1. juli 1998.
Skriftlig fremsættelse (4. februar 1998) Erhvervsministeren (Jan Trøjborg):
 Jeg skal herved meddele, at jeg ønsker at fremsætte nedenstående  

 lovforslag for Folketinget:
 Forslag til lov om ændring af lov om markedsføring. (Oplysningskrav  

 til forbrugergarantier, regler om Forbrugerombudsmandens ansættelse og  

 styrkelse af Forbrugerombudsmandens indgrebsmuligheder).
(Lovforslag nr.
L 172).
 Lovforslaget indebærer ændringer i den gældende markedsføringslov fra 1994  

 med henblik på at styrke forbrugerbeskyttelsen og gøre markedsføringsloven  

 mere effektiv.
Lovforslaget bygger på Regeringens forbrugerpolitiske strategi, som blev  

 fremlagt for Folketinget den 30. april 1997. Forbrugerbeskyttelsen søges  

 styrket i relation til garantier samt ved give Forbrugerombudsmanden mulighed  

 for at meddele påbud.
Med denne mulighed samt ved at gøre aftalte  

 retningslinier bindende søges markedsføringsloven gjort mere effektiv.  

 Lovforslaget indeholder endvidere regler om Forbrugerombudsmandens  

 ansættelse.
Efter den gældende regel i markedsføringsloven må erklæring om garanti  

 over for forbrugere kun anvendes, hvis garantien giver forbrugeren en  

 væsentlig bedre retsstilling end den, modtageren har efter lovgivningen.  

 Imidlertid viser det sig, at virksomhedernes markedsføringsmateriale ofte kun  

 beskriver fordelene ved en garanti.
Mange af de garantier, der ydes på  

 længerevarende forbrugsgoder, indeholder vilkår, hvorefter køberen for egen  

 regning skal sørge for vedligeholdelse og service.
Der kan også være tale om,  

 at køber i forbindelse med garantireparationer skal betale en selvrisiko,  

 eller at sælger har foretaget en begrænsning eller indskrænkning af ansvaret  

 til kun at dække en bestemt del af produktet.
Sådanne forhold er afgørende  

 for, om forbrugeren får »fordel« af garantien.
Der er derfor behov  

 for udbygge den eksisterende regel med øgede krav til, hvordan en garanti må  

 markedsføres.
Med lovforslaget forslås bestemmelsen præciseret således, at  

 den erhvervsdrivende på klar og tydelig måde skal oplyse forbrugeren om  

 garantiens indhold og angive de oplysninger, der er nødvendige for at gøre  

 garantien gældende.
Det foreslås videre, at forbrugeren ved aftalens  

 indgåelse kan anmode om at få garantien skriftligt.
 For at sikre forbrugerombudsmandsinstitutionen en større uafhængighed  

 foreslås det, at reglerne for Forbrugerombudsmandens ansættelse ændres,  

 således at Forbrugerombudsmanden er ansat for en periode på 6 år uden  

 mulighed for forlængelse eller genansættelse.
Regeringen har ud fra ønsket om styrkelse af forbrugernes interesser lagt  

 vægt på Forbrugerombudsmandens funktion.
Som led i markedsføringstilsynet  

 fører Forbrugerombudsmanden dialog med erhvervslivets brancheorganisationer,  

 fx om etiske kodeks, såkaldte retningslinier, men selvom der opnås enighed,  

 er retningslinierne ikke bindende.
Regeringen foreslår, at i tilfælde, hvor  

 der opnås enighed, kan retningslinierne gøres bindende.
Forslaget lægger op  

 til, at Forbrugerombudsmanden kan meddele påbud ved overtrædelser af de  

 bindende retningslinier.
Retningslinier er ikke bindende for domstolene, men  

 kan indgå som et væsentligt fortolkningsbidrag.
De eksisterende indgrebsbeføjelser i markedsføringsloven har vist sig at  

 være så administrativt byrdefulde, at Forbrugerombudsmanden anvender mange  

 ressourcer på få sager.
Det foreslås derfor, at Forbrugerombudsmandens  

 beføjelser styrkes ved at give Forbrugerombudsmanden kompetence til at  

 meddele påbud ved overtrædelser af markedsføringsloven, hvis forhandlinger  

 med den pågældende virksomhed ikke har kunnet stoppe den ulovlige handling.  

 Kommer den erhvervsdrivende med indsigelser mod påbudet, skal  

 Forbrugerombudsmanden inden 1 uge indbringe sagen for Sø- og Handelsretten i  

 København.
Retten kan efter forslaget ved kendelse beslutte, om aktiviteterne  

 kan fortsætte, indtil der falder dom i sagen.
 Idet jeg henviser til de udførlige bemærkninger til lovforslaget, skal jeg  

 anbefale forslaget til det Folketingets velvillige behandling.
BILAG I dette bilag er (med mindre skrift) indsat den gældende formulering  

 af de bestemmelser, der berøres af lovforslaget:
§ 1 I lov nr. 428 af 1. juni 1994 om markedsføring foretages følgende  

 ændringer:
 1. Overalt i loven ændres »Industri- og  

 samordningsministeren« til: »Erhvervsministeren«, og  

 »industri- og samordningsministeren« til:  

 »erhvervsministeren«.
 2. I § 4 indsættes som stk. 2 og 3 :
 » Stk. 2 . Indeholder en garanti forpligtelser eller  

 begrænsninger, skal disse fremhæves både skriftligt og i markedsføringen.
Stk. 3 . En garanti, der ikke har været genstand for individuel  

 forhandling, skal være skriftlig tilgængelig for forbrugeren forud for købet  

 og klart angive de oplysninger, der er nødvendige for at gøre garantien  

 gældende.
Det skal endvidere fremgå, at forbrugerens rettigheder efter  

 lovgivningens ufravigelige regler ikke kan indskrænkes eller ophæves af  

 garantien.«.
 § 4. Over for forbrugere må erklæring om ydelse af garanti eller  

 lignende kun anvendes, såfremt erklæringen giver modtageren en væsentlig  

 bedre retsstilling end den, modtageren har efter lovgivningen.
 3. § 15, stk. 3 , affattes således:
» Stk. 3 . Forbrugerombudsmanden udnævnes af  

 erhvervsministeren for et tidsrum af 6 år.
Forlængelse eller genansættelse  

 kan ikke finde sted.
Forbrugerombudsmanden skal opfylde de almindelige  

 betingelser for at blive dommer.«.
 § 15. Forbrugerombudsmanden fører tilsyn med, at loven overholdes,  

 navnlig ud fra hensynet til forbrugerne.
 Stk. 2. Forbrugerombudsmanden kan kræve meddelt alle oplysninger,  

 som skønnes nødvendige for dennes virksomhed, herunder til afgørelse af, om  

 et forhold falder ind under lovens bestemmelser.
 Stk. 3. Forbrugerombudsmanden skal opfylde de almindelige  

 betingelser for at blive udnævnt til dommer.
 Stk. 4. Forbrugerombudsmandens afgørelser efter denne lov kan ikke  

 indbringes for anden administrativ myndighed.
 Stk. 5. Industri- og samordningsministeren fastsætter nærmere  

 regler om Forbrugerombudsmandens virksomhed.
 4 . I § 17 indsættes som stk. 2-4 :
 » Stk. 2 . Retningslinier, der er udarbejdet efter forhandling  

 med relevante erhvervs- og forbrugerorganisationer og er tiltrådt af disse,  

 kan danne grundlag for påbud meddelt af Forbrugerombudsmanden, jf. § 19, stk.  

 2, 2. pkt.
Stk. 3 . En organisation kan opsige sin tilslutning til  

 retningslinierne med et aftalt varsel.
Forbrugerombudsmanden offentliggør  

 herefter meddelelse om, hvorvidt retningslinierne er gældende efter stk. 1  

 eller er ophævet.
 Stk. 4 . Forbrugerombudsmanden kan ophæve udstedte retningslinier  

 ved offentliggørelse af meddelelse herom.«.
 § 17. Forbrugerombudsmanden søger efter forhandling med de  

 relevante erhvervs- og forbrugerorganisationer at påvirke de  

 erhvervsdrivendes adfærd gennem udarbejdelse og offentliggørelse af  

 retningslinjer for markedsføring på nærmere angivne områder, der må anses for  

 væsentlige, navnlig ud fra hensynet til forbrugerne.
 5 . I § 19 indsættes efter stk. 1 som nye stykker:
» Stk. 2 . Forbrugerombudsmanden kan meddele påbud, såfremt en  

 handling, der er i strid med loven, ikke kan ændres ved forhandling.
For  

 overtrædelse af retningslinier, jf. § 17, stk. 2, kan påbud meddeles uden  

 forudgående forhandling.
Stk. 3 . Et påbud kan af den, påbudet retter sig mod, forlanges  

 indbragt for domstolene.
Anmodning herom skal fremsættes skriftligt over for  

 Forbrugerombudsmanden inden 4 uger efter, at påbudet er meddelt den  

 pågældende.
Sagen indbringes herefter inden 1 uge fra modtagelse af  

 anmodningen af Forbrugerombudsmanden for retten i den borgerlige retsplejes  

 former.
 Stk. 4 . Anmodning efter stk. 3 har ikke opsættende virkning, men  

 retten kan ved kendelse bestemme, at den pågældende under sagens behandling  

 kan fortsætte den handling, påbudet angår.
 Stk. 5 . Ankes en dom, hvorved et påbud ikke findes lovligt, kan  

 den ret, der har afsagt dommen, eller den ret, hvortil sagen er indbragt,  

 bestemme, at den pågældende ikke under ankesagen må udøve den handling,  

 påbudet angår.«.
 Stk. 2 bliver herefter stk. 6.
 § 19. Enhver med en retlig interesse deri kan anlægge sag om  

 forbud, påbud og erstatning efter § 13. Forbrugerombudsmanden kan anlægge sag  

 om forbud og påbud efter § 13, stk. 1.
 Stk. 2. Rejses tiltale for overtrædelse af loven, overlades  

 udførelsen af tiltalen til Forbrugerombudsmanden, såfremt denne begærer  

 dette.
 6 . I § 22, stk. 1 , indsættes efter »16, stk.  

 2,»: »eller § 19, stk. 2, ».
§ 22. Tilsidesættelse af et af retten nedlagt forbud eller påbud  

 eller et af Forbrugerombudsmanden i henhold til § 16, stk. 2, meddelt påbud  

 straffes med bøde eller hæfte.
Tilsidesættelse af et påbud om at  

 tilbagebetale en modtaget pengeydelse straffes dog ikke.
 Stk. 2. Den, som undlader at meddele oplysninger, der afkræves  

 efter § 15, stk. 2, eller som i forhold, der omfattes af loven, meddeler  

 Forbrugerombudsmanden urigtige eller vildledende oplysninger, straffes med  

 bøde, medmindre højere straf er forskyldt efter anden lovgivning.
Stk. 3. Overtrædelse af bestemmelserne i § 2, stk. 1-3, §§ 6-9 og  

 forsætlig overtrædelse af § 5 straffes med bøde, medmindre højere straf er  

 forskyldt efter anden lovgivning.
Overtrædelser af § 2, stk. 2 og 3, der  

 består i skadelig omtale af en anden erhvervsdrivende eller af forhold, der  

 særligt angår den pågældende, er undergivet privat påtale.
Stk. 4. Overtrædelse af § 10 straffes med bøde, hæfte eller  

 fængsel indtil 2 år.
Påtale finder kun sted efter den forurettedes begæring.
 Stk. 5. I forskrifter, der udstedes i medfør af §§ 11 og 12, kan  

 der fastsættes straf af bøde for overtrædelse af bestemmelser i  

 forskrifterne.
Stk. 6. Er overtrædelsen begået af et aktieselskab, andelsselskab  

 eller lignende, kan der pålægges selskabet som sådant bødeansvar.
Er  

 overtrædelsen begået af staten, en kommune eller et kommunalt fællesskab, kan  

 der pålægges staten, kommunen eller det kommunale fællesskab bødeansvar.
 7. § 22, stk. 6 , affattes således:
 »Stk. 6. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«.
