Bestemmelser om flyvning over særligt støjfølsomme naturområder i Danmark (BL 7-15) Udgave 1, 24. september 2012 I medfør af luftfartslovens § 82, jf. lovbekendtgørelse nr. 959 af 12. september 2011, fastsætter Trafikstyrelsen herved efter bemyndigelse fra Transportministeriet, jf. bekendtgørelse nr. 893 af 29. august 2012 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter, følgende:
1. Anvendelsesområde 1.1 Denne BL gælder for luftfart med motoriserede luftfartøjer med motoren i drift inden for de områder, der er angivet på kortet i bilag 1 og listen i bilag 2.
 1.2 BLen gælder ikke for Grønland.
 Anm.: For Grønland gælder BL 7-16, 2. udgave af 21. november 1985.
2. Flyvning over særligt støjfølsomme naturområder 2.1 Flyvning i højder lavere end 1000 FT (300 m) over terræn skal undgås, jf. dog pkt. 2.2.
 2.2 Bestemmelsen i pkt. 2.1 gælder ikke i følgende tilfælde:
a.
Når konkrete operationelle hensyn nødvendiggør flyvning i lavere højde, herunder som følge af vejrforholdene og ved start og landing i henhold til gældende regler.
Bortset fra ved start og landing skal en sådan flyvning i lavere højde så vidt muligt udføres i lige linje over pågældende område.
b.
Ved udførelse af nødvendige opgaver i forbindelse med tilsyn og vedligeholdelse mm. af anlæg, ejendomme, skovbrug, landbrug og dyrehold og lignende.
 2.3 Start og landing i forbindelse med rundflyvning med helikopter på en selvvalgt helikopterflyveplads omfattet af BL 3-31 må ikke forekomme.
3. Dispensation Trafikstyrelsen kan i særlige tilfælde dispensere fra bestemmelserne i denne BL, når det skønnes foreneligt med de hensyn, der ligger til grund for de pågældende bestemmelser.
4. Ikrafttræden 4.1 Denne BL træder i kraft den 15. oktober 2012.
 4.2 Samtidig ophæves BL 7-16, 2. udgave af 21. november 1985, idet den dog fortsat gælder for Grønland, jf. anmærkningen til pkt. 1.2.
