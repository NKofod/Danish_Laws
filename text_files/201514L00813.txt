Betænkning afgivet af Retsudvalget den 19. maj 2016 Betænkning over Forslag til lov om ændring af straffeloven (Skærpelse af straffen for voldtægt, for samleje med et barn under 15 år ved udnyttelse af fysisk eller psykisk overlegenhed og for falsk anklage) [af justitsministeren (Søren Pind)]:
1. Ændringsforslag Der er stillet 3 ændringsforslag til lovforslaget.
Enhedslistens og Alternativets medlemmer af udvalget har stillet ændringsforslag nr. 1 om deling af lovforslaget, Dansk Folkepartis medlemmer af udvalget har stillet ændringsforslag nr. 2, og justitsministeren har stillet ændringsforslag nr. 3.
2. Udvalgsarbejdet Lovforslaget blev fremsat den 16. december 2015 og var til 1. behandling den 22. januar 2016. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 22. oktober 2015 dette udkast til udvalget, jf.
REU alm. del  bilag 28. Den 22. december 2015 sendte justitsministeren de indkomne høringssvar og et notat herom til udvalget.
Deputationer Amnesty International, Center for Seksuelle Overgreb og Center for Voldtægtsofre har mundtligt over for udvalget redegjort for deres holdning til lovforslaget.
Spørgsmål Udvalget har stillet 16 spørgsmål til justitsministeren til skriftlig besvarelse, som denne har besvaret.
3. Indstillinger Et mindretal i udvalget (S, V og KF) indstiller lovforslaget til vedtagelse med det af ministeren stillede ændringsforslag.
Et andet mindretal i udvalget (DF, EL, LA, ALT, RV og SF) vil stemme for ændringsforslag nr. 1 om deling.
Hvis ændringsforslag nr. 1 om deling ikke vedtages, kan mindretallet stemme for ændringsforslag nr. 3.
 Dansk Folkepartis medlemmer af udvalget indstiller det under A nævnte lovforslag til vedtagelse med det af DF stillede ændringsforslag og det under B nævnte lovforslag til vedtagelse uændret.
Enhedslistens, Radikale Venstres og SFs medlemmer af udvalget indstiller det under A nævnte lovforslag til vedtagelse uændret og det under nr.
B nævnte lovforslag til forkastelse ved 3. behandling.
 Liberal Alliances medlemmer af udvalget indstiller de under A og B nævnte lovforslag til vedtagelse uændret.
 Alternativets medlemmer af udvalget indstiller de under A og B nævnte lovforslag til forkastelse ved 3. behandling.
 Et tredje mindretal i udvalget (IA) vil ved 2. behandling stemme hverken for eller imod de stillede ændringsforslag og ved 3. behandling stemme hverken for eller imod lovforslaget.
4. Politiske bemærkninger Enhedslistens, Alternativets, Radikale Venstres og SFs medlemmer af udvalget støtter regeringens tiltrængte fokus på voldtægtsområdet, som længe har været præget af, at mange ofre ikke anmelder en voldtægt, og at mange sager aldrig når for retten.
Samtidig påføres ofre for voldtægt ofte skyld og skam fra både myndigheder, pårørende og samfundet generelt.
Dette skal der gøres op med.
Det er først og fremmest systemiske fejl og kulturel bebrejdelse af ofrene hos både myndigheder og samfund, der skal bekæmpes for at sikre voldtægtsofre en bedre behandling.
Det er Enhedslistens, Alternativets, Radikale Venstres og SFs opfattelse, at sammenkoblingen af en højere straf for voldtægt og en højere straf for falsk anmeldelse, som dette lovforslag indebærer, er udtryk for samme grove påførsel af skyld og skam.
Der er intet, der tyder på, at der er en større tendens til falsk anmeldelse for voldtægt, end der er for andre forbrydelser, og denne sammenkobling kan være med til at mistænkeliggøre ofre for voldtægt.
I sidste ende bidrager denne mistænkeliggørelse til, at mange ikke tør anmelde en voldtægt, fordi de er bange for ikke at blive troet.
 Enhedslisten og Alternativet har derfor stillet et ændringsforslag om deling af lovforslaget, således at den del, der vedrører skærpelse af straffen for falsk anklage, udskilles i et selvstændigt lovforslag for ikke at koble strafskærpelsen for voldtægt sammen med strafskærpelsen for falsk anmeldelse af voldtægt og seksualforbrydelser.
Enhedslisten, Radikale Venstre og SF mener, at der er et behov for en strafskærpelse set i forhold til andre forbrydelser, og bemærker, at også flere organisationer, der beskæftiger sig med ofre for voldtægt, har støttet en strafskærpelse.
Partierne bemærker dog samtidig, at tiltag for at støtte ofrene gennem eksempelvis ret til psykologhjælp og forebyggende arbejde i form af seksualundervisning med fokus på grænser samt en forbedret håndtering af sagerne hos politi og anklagemyndighed, så flere ofre tør anmelde forbrydelser, er langt vigtigere for at komme problemerne til livs.
 Vedtages ændringsforslaget, kan Enhedslisten, Radikale Venstre og SF støtte forslaget om en strafskærpelse, men kan ikke støtte forslaget om en højere straf for falsk anmeldelse.
Alternativet er dog af den opfattelse, at højere straf ikke hjælper.
Det er ikke det, der sikrer, at gerningsmanden ikke begår forbrydelsen igen.
Forebyggelse og behandling af gerningsmænd vil have langt større effekt og dermed også øge trygheden i befolkningen.
Samtidig skal der et langt større fokus på og hjælp til ofrene, end der er i dag.
Alternativet er derfor af den opfattelse, at de økonomiske midler, der bliver anvendt til at indføre højere straffe, i langt højere grad vil gøre gavn, hvis de bliver anvendt på hjælp til ofre og til forebyggelse.
 Dansk Folkepartis medlemmer af udvalget finder, at lovforslaget er en klar forbedring i forhold til den nugældende retstilstand, da man med lovforslaget skærper straffene for nogle meget alvorlige seksualforbrydelser.
 Dansk Folkeparti havde ønsket, at der blev indført en minimumsstraf på 5 år for overtrædelse af straffelovens § 216, stk. 1 og 2, og § 222, stk. 1, hvilket der er spurgt om bistand til i spørgsmål 5, men ministeren har ikke ønsket at imødekommet ønsket.
Dansk Folkeparti havde ligeledes ønsket, at pædofile eller serievoldtægtsmænd skulle kunne idømmes medicinsk kastration under lægeligt tilsyn.
Der er i spørgsmål 6 spurgt til teknisk bistand til et ændringsforslag om, at den, som tidligere er dømt for overtrædelse af straffelovens §§ 216 eller 218-223, desuden dømmes til medicinsk kastration i mindst 5 år og derefter, så længe det lægeligt vurderes nødvendigt, men en sådan teknisk bistand er ikke ydet.
 Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
5. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL og ALT), tiltrådt af et mindretal (DF, LA, RV og SF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af straffeloven (Skærpelse af straffen for voldtægt og for samleje med et barn under 15 år ved udnyttelse af fysisk eller psykisk overlegenhed)« omfattende § 1, nr. 2-5, og § 2.
 B. »Forslag til lov om ændring af straffeloven (Skærpelse af straffen for falsk anklage)« omfattende § 1, nr. 1, og § 2.
[Forslag om deling af lovforslaget] b Ændringsforslag til det under A nævnte forslag Til § 1 Af et mindretal (DF):
 2) Nr. 2-5 udgår, og i stedet indsættes:
 »2. I § 216, stk. 1 og 2, indsættes efter »fængsel«: »fra 5 år«.
3. I § 222, stk. 1, 1. pkt., indsættes efter »fængsel«: »fra 5 år«.« [Indførelse af minimumsstraf] c Ændringsforslag til det udelte lovforslag Til § 1 Af justitsministeren, tiltrådt af et mindretal (S, V og KF):
 3) Før nr. 1 indsættes som nyt nummer:
»01. I § 95, 1. pkt., og § 97 b, stk. 3, ændres »§ 164, stk. 4« til: »§ 164, stk. 5«.« [Konsekvens af lovforslagets § 1, nr. 1] Bemærkninger Til nr. 1 Ændringsforslaget indebærer, at lovforslaget deles i to separate lovforslag, således at den del, der vedrører skærpelse af straffen for falsk anklage, udskilles i et selvstændigt lovforslag for ikke at koble strafskærpelsen for voldtægt sammen med strafskærpelsen for falske anmeldelser af voldtægt og seksualforbrydelser.
Til nr. 2 Ændringsforslaget indebærer, at der fastsættes en minimumsstraf på 5 år for overtrædelse af straffelovens § 216, stk. 1 og 2, og § 222, stk. 1.
Til nr. 3 Med lovforslaget foreslås det bl.a. at ændre straffelovens § 164, jf. lovforslagets § 1, nr. 1. Den foreslåede ændring af denne bestemmelse indebærer, at der indsættes et nyt stk. 4, og at det eksisterende § 164, stk. 4, dermed bliver § 164, stk. 5.
 På denne baggrund foreslås det med ændringsforslaget at tilføje en ændring af straffelovens § 95, 1. pkt., og § 97 b, stk. 3, som begge indeholder en henvisning til straffelovens § 164, stk. 4.
 Der er tale om lovteknisk begrundede korrektioner, som ikke medfører indholdsmæssige ændringer i forhold til det fremsatte lovforslag.
Peter Skaarup (DF) fmd.
Peter Kofod Poulsen (DF) Susanne Eilersen (DF) Hans Kristian Skibby (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Jakob Engel-Schmidt (V) Carl Holst (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Benny Engelbrecht (S) Kaare Dybvad (S) Troels Ravn (S) Mogens Jensen (S) nfmd.
Rasmus Prehn (S) Trine Bramsen (S) Pernille Skipper (EL) Henning Hyllested (EL) Rasmus Nordqvist (ALT) Sofie Carsten Nielsen (RV) Zenia Stampe (RV) Lisbeth Bech Poulsen (SF) Jesper Petersen (S) Aaja Chemnitz Larsen (IA) Siumut, Tjóðveldi og Javnaðarflokkurin havde ikke medlemmer i udvalget.
