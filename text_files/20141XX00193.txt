Skriftlig fremsættelse (26. november 2014) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ændring af lov om retsforholdet mellem arbejdsgivere og funktionærer (Forenkling vedrørende fratrædelsesgodtgørelse) (Lovforslag nr.
L 84) Med lovforslaget skal alle funktionærer med en anciennitet på mere end 12 år sikres en fratrædelsesgodtgørelse, hvis de bliver mødt af en afskedigelse.
Den nye ret til fratrædelsesgodtgørelse bliver klar og tydelig i sin formulering og uden undtagelser med henblik på, at den skal være let at administrere og ikke give anledning til tvivl.
Konkret vil en funktionær, som har været ansat i samme virksomhed i 12 år eller mere, få ret til en fratrædelsesgodtgørelse svarende til 1 måneds løn.
Har en funktionær, som bliver afskediget, været ansat i 17 år eller mere, får funktionæren ret til en fratrædelsesgodtgørelse svarende til 3 måneders løn.
Formålet med den nye ret til fratrædelsesgodtgørelse er en anderkendelse for lang og tro tjeneste og en kompenserende foranstaltning i en situation, hvor funktionæren afskediges efter at have arbejdet i samme virksomhed gennem mange år.
 Med lovforslaget bringes funktionærers ret til fratrædelsesgodtgørelse i overensstemmelse med EU-retten, og eventuel retsusikkerhed forbundet med de gældende regler fjernes.
 Lovforslaget vurderes ikke at have nævneværdige økonomiske begrænsninger, og de nye bestemmelser om retten til fratrædelsesgodtgørelse forventes at være enkel at administrere.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
