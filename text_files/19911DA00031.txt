Nr BTB 31 Betænkning over Forslag til folketingsbeslutning om øget genanvendelse  

  

 Nr B 31 1991-92, 1. samling Afgivet af Miljø- og Planlægningsudvalget Afgivet: 19920429 Udvalget har behandlet beslutningsforslaget i nogle møder.
Der er af miljøministeren og af et flertal stillet ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) forslaget til vedtagelse med de stillede  

 ændringsforslag.
Et mindretal (Fremskridtspartiets medlem af udvalget) indstiller  

 forslaget til forkastelse, men kan dog stemme for det under nr. 4  

 stillede ændringsforslag.
Mindretallet er positiv over for øget  

 genanvendelse, men kan ikke gå ind for en lovgivning om tilbagebetalingspligt  

 m.v.
På sådanne områder finder mindretallet, at det bør fortsætte på  

 frivillig basis, hvilket allerede i dag finder sted i stor udstrækning.
Ændringsforslag Til tekstenAf miljøministeren , tiltrådt af et flertal  

 (udvalget med undtagelse af FP):
 1) Indledningen affattes således:
 »Folketinget opfordrer regeringen til at sikre en øget genanvendelse  

 ved iværksættelse af følgende initiativer:».
 Af et flertal (S, SF og RV), tiltrådt af et mindretal (V,  

 KF, CD og KRF):
 2) Nr. 1 affattes således:
»1. Regeringen fremsætter i begyndelsen af folketingsåret 1992-93  

 lovforslag om ændring af miljøbeskyttelsesloven indeholdende hjemmel til  

 fastsættelse af regler om tilbagetagningspligt som et supplement til  

 eksisterende styringsmidler.« Af miljøministeren , tiltrådt af et flertal (udvalget med  

 undtagelse af FP):
 3) Nr. 2 affattes således:
»2. Der indføres et system for tilbagetagning af bildæk med henblik  

 på at øge genanvendelse og oparbejdning af bildæk.
Tilbagetagningssystemet  

 søges som udgangspunkt tilvejebragt gennem frivillige aftaler med de  

 relevante brancheorganisationer og virksomheder, der forpligter sig til at  

 sikre opnåelse af de ønskede miljømæssige målsætninger.« Af miljøministeren , tiltrådt af udvalget :
 4) Nr. 3 udgår.
 Af miljøministeren , tiltrådt af et flertal (udvalget med  

 undtagelse af FP):
 5) Nr. 4 , der bliver nr. 3, affattes således:
»3. Der gennemføres om fornødent for brancher og virksomheder, der  

 ikke er omfattet af en frivillig aftale efter nr. 2, en pligt til at etablere  

 et tilbagetagningssystem, herunder en pligt til at etablere en indsamling og  

 efterfølgende genanvendelse og oparbejdning af bildæk.« 6) Nr. 5 , der bliver nr. 4, affattes således:
»4. Der fastsættes bindende mål for genanvendelsen af bildæk på 80  

 pct.« Bemærkninger Til nr. 1 Kravet om etablering af rabat-, pant- og returmærkeordninger  

 inden 1. januar 1993 bortfalder med de foreslåede ændringer i teksten til  

 beslutningsforslaget.
Indledningen foreslås ændret i konsekvens heraf.
 Til nr. 2 Der gennemføres en hjemmel til at anvende tilbagetagningspligt  

 som instrument for at overdrage vareproducenterne de reelle miljøomkostninger  

 ved at lade produkters affaldsomkostninger afspejle sig i deres  

 fremstillingspris.
 Det er ikke hensigten, at tilbagetagningspligten skal anvendes generelt  

 som efter den tyske model, men at den skal være et supplement til  

 eksisterende styringsmidler.
 Hjemmelen kan anvendes, såfremt der på bestemte områder ikke kan indgås  

 aftaler med virksomheder eller brancher om den affaldsmæssige håndtering af  

 bestemte produkter eller materialer med henblik på opfyldelse af bindende  

 miljømæssige målsætninger.
 Hjemmelen vil således supplere miljøbeskyttelseslovens § 9 og § 10.
Til nr. 3 Det vurderes, at der er gode muligheder for at opnå frivillige  

 ordninger om tilbagetagningspligt og genanvendelse af bildæk med de berørte  

 brancheorganisationer, der allerede i dag forestår en væsentlig indsamling og  

 genanvendelse af udslidte bildæk.
Organiseringen af indsamlingen og  

 genanvendelse af bildæk kan derfor hensigtsmæssigt overlades til de berørte  

 brancher, idet det dog bør sikres, at den miljømæssige målsætning herigennem  

 vil kunne nås.
Det må i forbindelse med indgåelse af aftaler med de berørte  

 brancheorganisationer vurderes nærmere, om rabat-, pant- og  

 returmærkeordninger er nødvendige for at sikre en tilfredsstillende  

 indsamling af bildæk.
 Grundlaget for den opstillede målsætning om 80 pct. genanvendelse, jf.  

 beslutningsforslagets pkt. 5, skal i prioriteret rækkefølge være  

 regummiering, gummipulverproduktion og miljømæssigt forsvarlig forbrænding  

 med energiudnyttelse.
Til nr. 5 Forslaget skal sikre, at der etableres en indsamling og en  

 genanvendelse af bildæk hos virksomheder, som ikke måtte være omfattet af en  

 frivillig aftale.
Efter miljøbeskyttelseslovens § 10 har miljøministeren  

 mulighed for i en bekendtgørelse at fastsætte tilsvarende krav til indsamling  

 og bortskaffelse til virksomheder, som ikke måtte være omfattet af en  

 frivillig aftale.
Til nr. 6 Det skønnes, at det er teknisk muligt at regummiere 30 pct. af  

 de udslidte bildæk, og at der er den fornødne behandlingskapacitet hertil.  

 Med hensyn til produktion og anvendelse af gummipulver er man stadig i  

 udviklingsfasen.
Der er på nuværende tidspunkt etableret  

 oparbejdningskapacitet for 5.000-6.000 tons pr. år.
Forbrænding af dæk, der  

 bør ske miljømæssigt forsvarligt, vil derfor nødvendigvis finde sted i den  

 overgangsperiode, hvor målsætningen om i alt 80 pct. genanvendelse gradvis  

 tilnærmes i takt med, at der etableres behandlingskapacitet for yderligere  

 5.000-6.000 tons gummipulverproduktion pr. år.
Der sigtes mod, at der inden  

 1. januar 1993 kan indgås en frivillig aftale med de berørte virksomheder og  

 organisationer med henblik på, at målsætningen skal være fuldt ud nået inden  

 for 5 år.
 Helen Beim (S) Henning Gjellerod (S) Martin Glerup (S) Lise Hækkerup (S)  

 Henning Nielsen (S) Løvig Simonsen (S) Trøjborg (S) Gade (SF) nfmd.
 Svend Aage Jensen (CD) Eva Møller (KF) Rønholt (KF) Peter Hansen-Nord (V)  

 Hanne Severinsen (V) Bodil Thrane (V) Aage Brusgaard (FP) fmd.
