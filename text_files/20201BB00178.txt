Fremsat den 2. marts 2021 af Karina Lorentzen Dehnhardt (SF), Astrid Carøe (SF) og Jacob Mark (SF) Forslag til folketingsbeslutning om at erstatte su med elevløn under fængselsbetjentelevers skoleperioder Folketinget pålægger regeringen inden udgangen af oktober 2021 at fremsætte de nødvendige lovforslag og gennemføre de nødvendige administrative ændringer, der kan sikre, at fængselsbetjentelever i skoleperioden fremadrettet modtager elevløn i stedet for statens uddannelsesstøtte (su).
Bemærkninger til forslaget Kriminalforsorgen har i 2020 i gennemsnit haft en belægning på mere end 100 pct.
I 2021 forventes det, at belægningen vil ligge på 103,2 pct. (»Danske Fængsler bliver overrendt af indsatte næste år«, www.berlingske.dk, 24. november 2020). Den høje belægning betyder ifølge Fængselsforbundet noget både for sikkerheden for de ansatte, men også for mulighederne for at resocialisere de indsatte.
Samtidig viser et svar fra justitsministeren til Retsudvalget, at der gennem de seneste år har været en markant stigning i belægningen i fængsler og arresthuse, samtidig med at antallet af fængselsbetjente og andet uniformeret personale under et har været faldende (Retsudvalget, alm. del  svar på spørgsmål 209). Det fremgår endvidere af ministerens svar, at der i 2015 gennemsnitligt var 0,68 fængselsbetjent pr. indsat, og at det nu er faldet til 0,48 fængselsbetjent pr. indsat i 2020 (Retsudvalget, alm. del  svar på spørgsmål 209). Der er således i dag langt færre ansatte pr. indsat.
Dette kombineret med en høj belægning viser ifølge forslagsstillerne, at presset på fængslerne og behovet for at gøre det mere attraktivt at blive fængselsbetjent er enormt.
Det er efter forslagsstillernes klare opfattelse helt centralt at få flere fængselsbetjente ud i fængslerne, og der er derfor behov for at skrue på flere parametre for at gøre det mere attraktivt at vælge at uddanne sig til fængselsbetjent.
Under uddannelsen til fængselsbetjent veksles der mellem at kunne modtage su og elevløn.
De studerende får su i skoleperioderne, svarende til et forløb på i alt 10 måneder fordelt over de 3 år, som uddannelsen tager.
De øvrige måneder er de studerende i praktik, hvor de får en basisløn på omkring 20.000 kr. om måneden med mulighed for tillæg (»Stefan måtte spare op til at blive fængselsbetjent: »Mine venner dropper uddannelsen på grund af SU««, www.dr.dk, den 9. januar 2020).
Genindføre elevløn under fængselsbetjentelevers skoleperioder Det er forslagsstillernes opfattelse, at vi har brug for flere fængselsbetjentelever, men at su i dele af elevperioden er en barriere for, at mennesker midt i livet ønsker at gå den vej.
Derfor er det forslagsstillernes opfattelse, at en af de parametre, der kan skrues på for at tiltrække flere fængselsbetjentelever både generelt og bredere i befolkningen, f.eks. blandt mennesker, der ønsker at skifte karrierespor, er at genindføre elevløn under skoleperioden.
I 2020 blev justitsminister Nick Hækkerup spurgt til, hvad en omlægning af su til elevløn under skoleperioderne ville koste.
Svaret fra justitsministeren var, at en samlet merudgift for staten skønnedes at udgøre ca. 6,7 mio. kr. årligt baseret på det gennemsnitlige skoleoptag for de 3 forgangne år svarende til et årligt optag på ca. 140 elever (Retsudvalget, alm. del  svar på spørgsmål 999, folketingsåret 2019-20).
Forslagsstillerne er opmærksomme på, at den nuværende flerårsaftale om kriminalforsorgens økonomi udløber ved udgangen af 2021 (»Aftale om kriminalforsorgens økonomi 2018-2021«). Det er imidlertid forslagsstillernes opfattelse, at dette område ikke kan afvente, at det eventuelt indarbejdes i en ny flerårsaftale, at su under fængselsbetjentelevers skoleperioder skal erstattes af elevløn.
Derfor ser forslagsstillerne sig nødsaget til at fremsætte dette beslutningsforslag.
 Det foreslås, at omkostningen ved forslaget finansieres af det økonomiske råderum.
Skriftlig fremsættelse Karina Lorentzen Dehnhardt (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at erstatte su med elevløn under fængselsbetjentelevers skoleperioder.
(Beslutningsforslag nr.
B 178) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
