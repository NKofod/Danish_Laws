 Udtalt, at to mindreårige børns indtægter i form af børnetilskud ikke  

 kunne komme i betragtning som indtægt hverken helt eller delvis ved  

 vurderingen af en kontanthjælpsmodtagers behov for hjælp til høje  

 boligudgifter efter bistandslovens § 43, stk. 3. Ankestyrelsen bemærkede, at  

 der ved udmåling af kontanthjælpen efter § 37 allerede var taget hensyn til  

 børnenes indtægter, idet der i kontanthjælpen var foretaget fradrag for de  

 særlige børnetilskud.
 Et tredie hjemmeboende barn, der havde en årlig egenindtægt på ca.
 59.000 kr., fandtes at skulle bidrage til en del af udgiften til  

 boligen.
 REDEGØRELSE FOR SAGEN:
En enke tilflyttede i oktober 1982 A kommune med 4 hjemmeboende børn under  

 18 år.
A kommune bevilgede hjælp efter bistandslovens § 37 svarende til  

 dagpengeloftet indtil den 1. april 1983.
I forbindelse med ændrede regler i bistandsloven reduceredes hjælpen  

 gradvist fra 1. januar 1983, således at hjælpen pr. 1. april 1983 udgjorde  

 3.105 kr. månedlig.
Samtidig reduceredes børnetilskuddene fra 4.150 kr. til  

 2.374 kr. på grund af det ældste barns fraflytning fra hjemmet og det  

 næstældste barns påbegyndelse af et arbejdsforhold.
Der udbetaltes endvidere  

 et månedligt beløb på 1.070 kr. som tillæg på grund af store boligudgifter.
I  

 maj 1983 meddelte det sociale udvalg ansøgeren, at det hidtil udbetalte  

 månedlige beløb på 1.070 kr. som tillæg på grund af store boligudgifter  

 bortfaldt fra 1. juni 1983, dels på grund af det næstældste barns egenindtægt  

 og dels, fordi de beløb, der udbetaltes til ansøgerens to andre børn, delvis  

 måtte benyttes til betaling af boligudgifter.
Det sociale udvalg begrundede  

 sin afgørelse med henvisning til, at næstældste barn havde betydelig  

 egenindtægt - 59.000 kr. årligt - hvorfor det fandtes naturligt, at han  

 bidrog til betaling af huslejen med 800 kr. månedlig svarende til normal  

 værelsesudgift i A kommune.
Endvidere beregnedes der af de to yngste børns  

 børnetilskud 400 kr. månedlig til afholdelse af boligudgiften.
 AFGØRELSEN, DER KLAGES OVER:
 Amtsankenævnet fandt, at det sociale udvalg ved vurdering af ophør med  

 ydelse af tillæg for store boligudgifter alene burde tage hensyn til  

 ansøgerens bistandshjælp, idet der i udmålingen af denne ved fradrag af de  

 særlige børnetilskud allerede var taget hensyn til børnenes evne til at  

 bidrage.
 KLAGEN TIL ANKESTYRELSEN:
 Sagen blev indanket af det sociale udvalg.
 LOVGRUNDLAG:
 Bistandslovens § 37, stk. 4, § 43, stk. 3.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse for så vidt angår de to  

 mindste børns evne til at bidrage til betaling af boligudgiften.  

 Ankestyrelsen finder således ikke, at de udbetalte børnetilskud kan henføres  

 til ansøgeren som indtægt, hverken helt eller delvis ved vurderingen af  

 pågældendes behov for hjælp til høje boligudgifter efter bistandslovens § 43,  

 stk. 3. Ankestyrelsen skal i den forbindelse henvise til, at der ved udmåling  

 af kontanthjælpen efter § 37 allerede er taget hensyn til børnenes intægt,  

 idet der er foretaget fradrag af de særlige børnetilskud.
Ankestyrelsen finder derimod under hensyn til oplysningerne om det tredie  

 barns indtægter, at det sociale udvalg har haft et rimeligt grundlag for at  

 nedsætte boligtillægget med henblik på, at barnet skulle bidrage til en del  

 af udgifterne til boligen.
Ankestyrelsen finder, at denne del af udgifterne i  

 overensstemmelse med det sociale udvalgs skøn passende kan ansættes til 800  

 kr.
 Ankestyrelsen ændrer således delvis amtsankenævnets afgørelse.
