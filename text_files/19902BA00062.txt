Nr BSF 62 Forslag til folketingsbeslutning om oprettelse af tilsyns- og ankeråd for  

 ældre og handicappede hjælpsmodtagere uanset boligform Fremsat af Mimi Jakobsen (CD) Lis Noer Holmberg (CD) Bente Juncker (CD) den 21. marts 1991 Folketinget opfordrer regeringen til at fremsætte lovforslag om ændring af bistandsloven vedrørende tilsyn med plejen af ældre og handicappede i såvel plejehjem/-centre som ældreboliger og eget hjem efter følgende retningslinier:
 1) Ved oprettelse af et tilsyns- og ankeråd i hver kommune ændres den  

 nuværende tilsynsfunktion til at omfatte alle ældre og handicappede, der har  

 behov for hjemmehjælp, hjemmesygepleje, døgnpleje m.v., uanset boligform.
 2) Tilsyns- og ankerådet har følgende funktioner:
 - Medvirken i visitationen til hjemmehjælp, hjemmesygepleje,  

 hjælpemiddeltildeling m.v. i medfør af bistandsloven.
 - Behandling af henvendelser/klager fra en person og dennes pårørende om  

 tildeling af hjemmehjælp, hjemmesygepleje, hjælpemiddeltildeling eller andre  

 foranstaltninger.
- En opsøgende funktion, der udføres således, at enhver hospitalsafdeling  

 eller anden institution, der udskriver en plejetrængende person, for hvem der  

 i samråd med kommunen er lagt plejeplan, oplyser tilsynsrådet om  

 udskrivningsdato og plejeaftale.
Tilsynsrådet undersøger herefter inden for 1  

 måned, hvorvidt de aftalte foranstaltninger er iværksat, og hvordan de  

 fungerer.
 - En tilsynsførende funktion, der finder sted mindst hver 3. måned til  

 sikkerhed for, at den aftalte hjælp finder sted som planlagt, i  

 overensstemmelse med lovens hensigt og med et bredt forebyggende sigte.
 3) Tilsyns- og ankerådet sammensættes således, at det omfatter en  

 socialrådgiver, der er født formand, en læge, en sygeplejerske, en  

 ergoterapeut samt en repræsentant udpeget af brugergrupper/folke- og  

 invalidepensionisternes kontaktudvalg i kommunen.
4) Såfremt et flertal i tilsyns- og ankerådet finder det påkrævet, kan  

 rådet anke konkrete afgørelser på hjælpsmodtagerens vegne til en højere  

 administrativ myndighed, hvis der findes grundlag herfor.
I akutte tilfælde  

 kan formanden for tilsyns- og ankerådet (socialrådgiveren) på egen hånd  

 iværksætte henvendelse, ligesom formandens stemme i tvivlstilfælde vil være  

 afgørende.
 Lovforslaget fremsættes, så loven kan træde i kraft den 1. januar 1992.
Bemærkninger til forslaget Kommunen er efter bistandsloven forpligtet til at yde hjemmehjælp m.v.  

 samt at føre tilsyn hermed.
Forslagsstillerne har konstateret, at der rundt  

 omkring i kommunerne har vist sig problemer med viljen eller evnen til at  

 leve op til disse bestemmelser.
 I dag tilstræbes det politisk, at der skabes muligheder for, at den  

 enkelte ældre eller handicappede kan blive længst muligt i eget hjem.  

 Betingelsen for, at denne hensigt kan opfyldes og fungere tilfredsstillende,  

 er, at den enkelte får den nødvendige hjælp.
Meget ofte ser man, at ældre og handicappede mennesker lades i stikken, og  

 det er forslagsstillernes opfattelse, at man for denne gruppe mennesker, der  

 sidder isoleret, bør sikre, at behovene er opfyldt.
Det vil ofte være  

 tilfældet, at netop disse mennesker ikke længere selv har de ressourcer, der  

 kræves for at henvende sig om at få den hjælp, de har ret til efter loven.
 Det er på denne baggrund, forslaget om oprettelse af tilsyns- og ankeråd  

 skal ses.
Efter § 82 i bistandsloven pålægges kommunalbestyrelsen at føre  

 »tilsyn med den daglige drift af plejehjem og beskyttede boliger i  

 kommunen, så vidt muligt i samarbejde med beboerråd.« I Socialstyrelsens vejledning nr. 4 af 5. september 1980 om praktisk  

 bistand i hjemmet efter bistandsloven gives retningslinier for et sådant  

 tilsyn i kommunerne.
Behovet for hjemmehjælp vurderes i dag af en tilsynsførende eller en leder  

 i hjemmeplejen.
For at der i visitationen kan indgå en social, lægelig og  

 plejemæssig vurdering, er det hensigtsmæssigt at lade det foreslåede tilsyns-  

 og ankeråd medvirke.
Tilsyns- og ankerådet består af 5 personer, nedsættes af kommunen og  

 indgår i et nært samarbejde med den sociale forvaltning.
Hvis det skønnes  

 rimeligt i henseende til antallet af hjælpsmodtagere, kan rådet nedsættes af  

 f.eks. to kommuner i fællesskab, eller en stor kommune kan nedsætte flere  

 råd.
Det foreslås, at der i tilsyns- og ankerådet indgår en socialrådgiver  

 efter samme principper, som gælder i bistandslovens § 29, stk. 2, vedrørende  

 statskonsulenter for vanføre og psykisk udviklingshæmmede.
Læge og  

 sygeplejerske vil kunne udpeges fra en langtidsmedicinsk afdeling.
Tilsyns-  

 og ankerådet består i øvrigt af en ergoterapeut og en repræsentant udpeget af  

 brugergruppen/folke- og invalidepensionisternes kontaktudvalg.
 I finansieringen indgår aflønning af en heltidsansat socialrådgiver til et  

 givet antal hjælpsmodtagere, honorering af indsats til læge, sygeplejerske og  

 ergoterapeut, evt. gennem yderligere normering på langtidsmedicinsk afdeling  

 efter timeforbrug, samt diæter til den af brugergruppen/folke- og  

 invalidepensionisternes kontaktudvalg udpegede person.
