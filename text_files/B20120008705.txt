Bekendtgørelse om anvendelse af Nøglehulsmærket1) I medfør af § 11, stk. 1, § 23, § 24, stk. 2, § 45, § 56, stk. 3 og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Anvendelsesområde § 1. Denne bekendtgørelse vedrører den frivillige anvendelse af Nøglehulsmærket.
Nøglehulsmærket § 2. Nøglehulsmærket er et frivilligt ernæringsmærke, der indenfor de i bilag 2 nævnte fødevaregrupper fremhæver det bedre valg af fødevarer ud fra kriterier om indhold af fedt og hvor relevant sukkerarter, salt og kostfibre.
 Stk. 2. Nøglehulsmærkets grafiske udformning fremgår af bilag 1. Nøglehulsmærket skal ledsages af mærket ®.
 Stk. 3. Symbolet kan benyttes enten i grønt eller sort tryk.
 Stk. 4. Den grafiske udformning af logoet for Nøglehullet på spisesteder fremgår af bilag 1.
Definitioner § 3. I denne bekendtgørelse forstås ved:
1) »Færdigpakkede Fødevarer:« Fødevarer, som før og uden direkte sammenhæng med salg er indesluttet i en indpakning, der er bestemt til først at brydes af forbrugerne eller storkøkkener som cateringvirksomheder, restauranter, kantiner og institutionskøkkener.
Dette gælder uanset, om indpakningen omslutter varen helt eller delvist, forudsat at indholdet ikke kan ændres, uden at indpakningen åbnes eller ændres.
 2) »Spisesteder:« Restauranter, cafeer, kantiner, boder, take-away, delikatesseafdelinger, cateringvirksomheder, institutionskøkkener, marketenderier samt lignende fødevarevirksomhed, der udøver spisestedsdrift.
 3) »Spisestedsdrift:« Spisesteders tilberedning, servering eller levering af ikke-færdigpakkede fødevarer.
Generelle betingelser for anvendelse af Nøglehulsmærket § 4. Sødestoffer (fødevaretilsætningsstoffer) og godkendte nye fødevarer eller nye fødevareingredienser (novel food) med sødende egenskaber må ikke anvendes i nøglehulsmærkede fødevarer.
 Stk. 2. Olie og/eller andet fedt, som anvendes i nøglehulsmærkede fødevarer, må højst indeholde 2 g industrielt fremstillede transfedtsyrer per 100 g olie og/eller fedt.
 § 5. Fødevarer, der er beregnet til børn op til 3 år, må ikke mærkes med Nøglehulsmærket.
 § 6. Enhver benyttelse af Nøglehulsmærket i markedsføringen af fødevarer skal ske på en tydelig og ikke vildledende måde.
Anvendelse på færdigpakkede fødevarer § 7. Nøglehulsmærket kan benyttes i markedsføringen af færdigpakkede fødevarer, der er omfattet af de i bilag 2 angivne fødevaregrupper, og som opfylder samtlige kriterier for alle de næringsstoffer, der relaterer sig til den pågældende fødevaregruppe.
 § 8. Nøglehulsmærket skal benyttes på færdigpakkede fødevarers emballage, når mærket tillige ønskes benyttet i anden form for markedsføring af disse fødevarer.
Anvendelse på ikke-færdigpakkede fødevarer § 9. Nøglehulsmærket kan benyttes i markedsføringen af ikke-færdigpakkede fødevarer, der er omfattet af fødevaregruppe 12, 18 og 19 i bilag 2, og som opfylder de relevante kriterier i bilaget.
Anvendelse på spisesteder § 10. Nøglehulsmærket kan benyttes i markedsføringen af ikke-færdigpakkede fødevarer på spisesteder i overensstemmelse med §§ 11-17, hvilke bestemmelser kun gælder for spisesteder.
§ 11. Et spisested skal dagligt tilbyde mindst én madret, der er omfattet af en af de i bilag 2 angivne fødevaregrupper 14-17, og som opfylder samtlige kriterier for energi og alle de næringsstoffer, der relaterer sig til den pågældende fødevaregruppe.
Spisestedet skal ligeledes tilbyde vand eller nøglehulsmærkede drikkevarer til nøglehulsmærkede madretter.
 § 12. Tilbyder et spisested brød og pålæg, omfattet af fødevaregruppe 16 i bilag 2, via selvbetjening eller buffet, skal kravene i bilag 3 være opfyldt.
 Stk. 2. Tilbyder spisestedet herudover en eller flere madretter, der er omfattet af en af de i bilag 2 angivne fødevaregrupper 14-17, skal mindst én af disse madretter tillige opfylde samtlige kriterier for den pågældende fødevaregruppe.
 § 13. Tilbyder et spisested salater, omfattet af fødevaregruppe 19 i bilag 2, via selvbetjening eller buffet, skal de i bilag 4 anførte krav være opfyldt.
 § 14. Spisesteder, der benytter Nøglehulsmærket, skal opfylde de i bilag 5 anførte krav til markedsføring mv.
 § 15. Spisesteder, der benytter Nøglehulsmærket, skal opfylde de i bilag 6 anførte krav til kompetencer samt dokumentation heraf.
 § 16. Spisesteder, der ønsker at anvende Nøglehulsmærket, skal forinden ansøge Fødevarestyrelsen om certificering vedlagt dokumentation for at § 15 er opfyldt, hvorefter Fødevarestyrelsen senest 4 uger efter ansøgningens modtagelse foreløbigt certificerer spisestedet som bruger af Nøglehulsmærket.
 Stk. 2. Senest 3 måneder efter den i stk. 1 nævnte foreløbige certificering vil Fødevarestyrelsen meddele endelig certificering til spisestedet, såfremt det konstateres ved kontrolbesøg, at samtlige betingelser for anvendelse af Nøglehulsmærket på spisested er opfyldt.
Stk. 3. Fødevarestyrelsen kan til enhver tid tilbagekalde en certificering efter stk. 1 eller 2, eller stille vilkår for fortsat certificering, herunder pålægge virksomheden et ekstra opfølgende besøg, såfremt bestemmelserne i denne bekendtgørelse ikke vurderes overholdt.
Et ekstra opfølgende besøg faktureres særskilt.
Beløbets størrelse fremgår af bilag 7.
§ 17. Certificerede spisesteder modtager årligt et kontrolbesøg til konstatering af, hvorvidt spisestedet opfylder samtlige betingelser for anvendelse af Nøglehulsmærket.
Certificerede spisesteder betaler et årligt beløb til Fødevarestyrelsen til dækning af samtlige omkostninger forbundet med drift og kontrol af Nøglehulsmærkets anvendelse på spisested.
Beløbet betales første gang 14 dage efter certificering efter § 16, stk. 2, og herefter en gang om året.
Beløbets størrelse fremgår af bilag 7.
 Stk. 2. Anvendelsen af Nøglehullet på spisesteder og den i stk.1 nævnte kontrol er ikke omfattet af bekendtgørelse om fødevarekontrol og offentliggørelse af kontrolresultater.
Anvendelse på opskrifter § 18. Nøglehulsmærket kan anvendes i markedsføringen af opskrifter til forbrugerne, såfremt opskriften opfylder kriterierne i fødevaregrupperne 14-17 i bilag 2.
 Stk. 2. Ejeren af en nøglehulsmærket opskrift skal kunne dokumentere, at kriterierne nævnt i stk.1 er overholdt.
 Stk. 3. Anvendelsen af Nøglehulsmærket på en opskrift skal opfylde de i bilag 8 anførte krav.
Stk. 4. Ejeren af en nøglehulsmærket opskrift kan vælge at lade Fødevarestyrelsen næringsberegne og/eller verificere opskriften mod betaling.
Det er ligeledes muligt mod betaling at få adgang til Nøglehulsmærkets næringsberegner jf. bilag 8.
Ansvar og kontrol § 19. Enhver, der anvender Nøglehulsmærket i markedsføringen af fødevarer mv., skal sikre, at anvendelsen af symbolet sker i overensstemmelse med denne bekendtgørelse.
 § 20. Kontrol med overholdelse af denne bekendtgørelse foretages af Fødevarestyrelsen.
Straffe- og ikrafttrædelsesbestemmelser § 21. Med bøde straffes den, der overtræder § 2, stk. 2 eller 3, §§ 4-15, § 16, stk. 1, § 18, stk. 2 eller 3 eller § 19 i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kap. 5.
 § 22. Bekendtgørelsen træder i kraft den 1. februar 2012.
 Stk. 2. Samtidig ophæves bekendtgørelse nr. 456 af 9. juni 2009 om anvendelse af Nøglehulsmærket med undtagelse af dennes § 10, stk. 4.
Fødevarestyrelsen, den 30. januar 2012 Annelise Fenger / Marianne Øhlenschlager Larsen Bilag 1 Nøglehulsmærkets grafiske udformning:
 Nøglehullet på spisesteders logo:
Bilag 2 Fødevarer, der kan mærkes med Nøglehulsmærket Bilag 3 Brød og pålæg via selvbetjening eller buffet Bilag 4 Salat via selvbetjening eller buffet Bilag 5 Markedsføring af Nøglehulsmærket på spisested Bilag 6 Kompetencer vedrørende Nøglehulsmærket Spisesteder, der benytter Nøglehulsmærket, skal opfylde nedennævnte krav til kompetencer samt dokumentation heraf, jf. denne bekendtgørelses § 15:
Bilag 7 Certificerede spisesteders betaling til Fødevarestyrelsen Bilag 8 Krav til en nøglehulsmærket opskrift 1) Bekendtgørelsen har som udkast været notificeret i overensstemmelse med Europa-Parlamentet og Rådets direktiv 98/34/EF (informationsproceduredirektivet) som ændret ved direktiv 98/48/EF.
