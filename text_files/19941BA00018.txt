Nr BSF 18 Forslag til folketingsbeslutning om skærpede krav til de almennyttige  

 boligselskabers virksomhed Fremsat af Kirsten Jacobsen (FP) Kim Behnke (FP) Erling Oxdam (V) Bodil  

 Thrane (V) Lene Espersen (KF) John Vinther (KF) den 8. november 1994 Folketinget pålægger regeringen at fremsætte forslag til ændring af lov om boligbyggeri i dette folketingsår, der sikrer:
 - At al form for accessorisk virksomhed for almennyttige boligselskaber  

 forbydes, således at boligselskaberne fremover alene skal beskæftige sig med  

 opførelse og udlejning af egne almennyttige boliger i Danmark.
- At selskabernes og afdelingernes regnskaber bliver gennemsigtige ved  

 indførelse af standardregnskaber, der skal indeholde nøgletal udarbejdet af  

 Boligministeriet for de enkelte poster.
Løn, pension m.v. skal udspecificeres  

 for formand og bestyrelsesmedlemmer samt de ledende medarbejdere i en note  

 til regnskabet.
- At kravene til tilsynsmyndighederne skærpes, således at kontrollen med  

 selskaberne bliver effektiv.
Boligministeriet skal i højere grad fungere som  

 overordnet tilsyn og skal have mulighed for selvstændigt at skride ind over  

 for selskaberne, ligesom Kommunernes Revision skal kunne foretage  

 stikprøvekontrol af selskaberne.
 - At Boligministeriet kan udstede påbud om, at et almennyttigt  

 boligselskab skal skifte revisor.
 - At placeringsreglerne for selskabs- og afdelingskapitalen strammes, så  

 der sikres en stort set risikofri placering og en solid likviditet.
 - At der bliver lagt loft over lønninger m.v. til administration og  

 bestyrelse, samt at der udøves kontrol med frynsegoder, der skal medregnes  

 ved lønopgørelsen.
 - At lejerne via huslejen kun skal betale de udgifter, der i snæver  

 forstand kan knyttes til lejernes anvendelse af deres bolig, og at samtlige  

 rabatter, som selskaberne/afdelingerne opnår, skal komme lejerne til gode.  

 Administrationsudgifterne skal lægges i faste rammer, og kommunen skal på  

 egen foranledning eller efter henvendelse fra lejerne kunne give pålæg om  

 besparelser, hvis rammerne ikke overholdes.
Bemærkninger til forslaget Den tillid, Folketinget gennem de seneste år har vist den almennyttige  

 boligsektor, har sektoren ikke levet op til - tværtimod er kræfterne og  

 kreativiteten brugt til at omgå eksisterende regelsæt.
 De seneste år er historierne blevet mere og mere håndgribelige og tydelige  

 - og hvis man nævner sager som Bolind, Vibo, Ungbo og senest Lejerbo, vil de  

 fleste være enige i, at der er noget gennemgående galt med sektoren, som  

 trænger til gennemgribende ændringer, hvis der fortsat skal skydes offentlige  

 midler til.
 Flere af boligselskaberne har udvist en malplaceret kreativitet i deres  

 iver efter at finde nye virksomhedsområder såsom bygge- og  

 administrationsvirksomhed i udlandet, administration af private boliger,  

 forsikringsadministration, advokatvirksomhed, håndværksvirksomhed - alt  

 sammen aktiviteter, som burde ligge langt uden for rammerne af almennyttig  

 boligvirksomhed, idet der dels er tale om risikobetonede aktiviteter, dels  

 fordyrende aktiviteter eller interesseforvridende aktiviteter, hvori det er  

 svært at se, at lejerne skulle have nogen som helst interesse.
Desværre må det konstateres, at de almennyttige boligselskaber har kunnet  

 bevæge sig ud i eventyrene uden at blive standset af Boligministeriet eller  

 kommunerne, fordi der har været tvivl om tilsynspligten, jf. f.eks.  

 statsrevisorernes konklusion i beretningen om forvaltningen af og tilsynet  

 med statsstøtte til ungdomsboliger (6. juni 1992). Kun når pressen er begyndt  

 at interessere sig for sagerne, er der indimellem blevet blændet op for  

 aktiviteterne.
De almennyttige boligselskaber har i for lang tid haft  

 mulighed for stort set selv at lave rammerne for deres arbejde, og det er en  

 misforståelse at tro, at denne form for selvforvaltning er til gavn for  

 lejerne - tværtimod er det ledelserne i boligselskaberne, der på forskellig  

 vis har hentet gevinsten.
 Det er derfor nødvendigt nu at lægge ganske stramme rammer for den  

 almennyttige boligvirksomhed og stramme kontrollen.
 Det måske mest iøjnefaldende sted at sætte ind er over for den  

 accessoriske virksomhed, som ønskes stoppet fuldstændigt, hvilket vil  

 afgrænse sektoren fornuftigt, og mange uheldige eventyr vil blive undgået.
For at gøre det muligt for lejerne og tilsynsmyndighederne at forholde sig  

 til selskabernes og afdelingernes drift, er det nødvendigt, at regnskaber  

 m.v. bliver standardiseret, så det vil være muligt at sammenligne med andre  

 selskaber/afdelinger samt inddrage nøgletal fra Boligministeriet, så det  

 bliver muligt på en forholdsvis enkel måde at måle effektiviteten i det  

 enkelte selskab.
En sådan gennemsigtighed vil sikre, at boligselskabernes  

 administrationer vil få meget sværere ved at løbe om hjørner med beboerne,  

 således at det meget roste beboerdemokrati får et mere reelt indhold for de  

 mange - og ikke kun for den lille elite, som i dag magter nogenlunde at sætte  

 sig ind i, hvad administrationerne foretager sig.
Den offentlige kontrol og  

 mulighederne for at give selskaberne de nødvendige påbud i tide vil også  

 blive lettet ved en opstramning omkring regnskabsaflæggelse m.v.
 Det er vigtigt, at boligselskaberne ikke udvikler sig til lønmæssige  

 tagselvborde for administration og bestyrelse, som man bl.a. har set det i  

 Lejerbo, hvorfor oplysninger om samtlige lønninger til ledelsen må være  

 tilgængelige for alle, der har interesse heri, ligesom der må lægges loft  

 over lønningerne.
 Da det kommunale tilsyn i for mange sager har vist sig ikke at fungere i  

 realiteten, er det nødvendigt at skærpe kravene til kommunernes tilsyn,  

 ligesom Boligministeriet skal spille en meget mere central og direkte rolle i  

 tilsynet med sektoren ved at udarbejde klare forskrifter for det kommunale  

 tilsyn.
 For at gardere sig mod »kammeratlig revision« foreslås det  

 jævnligt at udskifte revisionen i de enkelte selskaber og afdelinger, hvilket  

 vil styrke incitamentet hos revisionen til at gennemføre den nødvendige  

 grundige og sobre revision.
 Placeringsreglerne for selskabernes kapital skal strammes, så midlerne  

 sikres fuldstændigt, ligesom midlerne ikke må bindes så stramt, at det  

 ødelægger likviditeten.
