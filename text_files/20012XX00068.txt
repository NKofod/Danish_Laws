Skriftlig fremsættelse (30. januar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om sammenlægning af de  

 bornholmske kommuner.
(Lovforslag nr.
L 65).
På baggrund af en beslutning truffet af  

 amtsrådet i Bornholms Amtskommune og kommunalbestyrelserne i  

 Allinge-Gudhjem, Hasle, Nexø, Rønne og Aakirkeby Kommuner blev  

 der den 29. maj 2001 afholdt en vejledende folkeafstemning blandt  

 vælgerne på Bornholm om sammenlægning af øens fem  

 kommuner og amtskommunen til én administrativ enhed.
Ved  

 folkeafstemningen stemte 73,9 % af de vælgere, der afgav gyldig stemme,  

 for en kommunesammenlægning.
 På baggrund af folkeafstemningens resultat rettede  

 amtsrådet og de fem kommunalbestyrelser på Bornholm henvendelse  

 til den tidligere indenrigsminister med anmodning om udarbejdelse af et  

 lovforslag om sammenlægning af de bornholmske kommuner til én  

 kommunal enhed pr. 1. januar 2003.
Lovforslaget skaber det fornødne lovmæssige  

 grundlag for en sammenlægning af Allinge-Gudhjem, Hasle, Nexø,  

 Rønne og Aakirkeby Kommuner samt Bornholms Amtskommune.
Med  

 lovforslaget oprettes således en ny kommune, Bornholms Kommune, der  

 ligesom Københavns og Frederiksberg Kommuner tillægges  

 både kommunale og amtskommunale opgaver.
Det foreslås, at  

 Bornholms Kommune benævnes Bornholms Regionskommune, og at  

 kommunalbestyrelsen benævnes Bornholms Regionsråd.
Lovforslaget indeholder de nærmere regler om  

 gennemførelsen af kommunesammenlægningen.
Det foreslås, at  

 der afholdes valg til Bornholms Regionsråd den 29. maj 2002, og at  

 regionsrådet i perioden 1. juli 2002 til 31. december 2002 fungerer som  

 et sammenlægningsudvalg, der har til opgave at forberede  

 sammenlægningen.
Det foreslås endvidere, at Bornholms  

 Regionskommune oprettes den 1. januar 2003, og at regionsrådet  

 herefter, indtil valgperioden udløber den 31. december 2005, fungerer  

 som styrelsesorgan for Bornholms Regionskommune.
Der har under den lovforberedende proces været  

 løbende kontakt mellem Indenrigsministeriet, nu Indenrigs- og  

 Sundhedsministeriet, og de bornholmske kommunalpolitikere.
Lovforslaget  

 bygger hovedsageligt på resultatet af disse drøftelser.
