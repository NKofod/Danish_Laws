Nr BSF 65 Forslag til folketingsbeslutning om, at modtagere af overgangsydelse skal  

 kunne udøve selvstændig erhvervsvirksomhed Fremsat af Kirsten Jacobsen (FP) Jes Lunde (SF) den 13. november 1997 Folketinget opfordrer regeringen til inden udgangen af januar 1998 at  

 fremsætte forslag til lov om ændring af lov om arbejdsløshedsforsikring m.v.  

 efter følgende retningslinjer:
 1) Modtagere af overgangsydelse skal med virkning fra den 1. januar 1995  

 have mulighed for at udøve selvstændig erhvervsvirksomhed som bibeskæftigelse  

 i sammenlagt højst 200 timer inden for et kalenderår.
 2) Det skal sikres, at modtagere af overgangsydelse, som udøver  

 selvstændig erhvervsvirksomhed, ikke stilles bedre end andre personer på  

 overgangsydelse ved overskridelse af fribeløbet.
Bemærkninger til forslaget Socialdemokratiet, Det Konservative Folkeparti, Venstre, Socialistisk  

 Folkeparti, Centrum-Demokraterne, Det Radikale Venstre og Kristeligt  

 Folkeparti indgik den 3. december 1991 aftale om at indføre en  

 overgangsydelse til langtidsledige medlemmer af en arbejdsløshedskasse i  

 aldersgruppen 55-59 år.
 Aftalen blev udmøntet ved, at arbejdsministeren stillede ændringsforslag  

 til forslag til lov om ændring af lov om arbejdsformidling og  

 arbejdsløshedsforsikring (L 29). Det fremgår af bemærkningerne til  

 ændringsforslaget om overgangsydelse, at det ikke er muligt for modtagere af  

 overgangsydelse at drive vedvarende selvstændig virksomhed bortset fra mindre  

 jordbrug uden specialproduktion, jf. de regler, der gælder for efterløn.
 Der var således parallelitet mellem reglerne for efterløn og  

 overgangsydelse med hensyn til muligheden for at drive selvstændig  

 virksomhed.
I april 1994 indgik partierne bag overgangsydelsen plus Fremskridtspartiet  

 en aftale om at indføre delefterløn.
Der var mellem partierne enighed om, at  

 der ikke i forbindelse med indførelsen af delefterløn skulle ske ændringer i  

 den hidtidige efterlønsordning.
Dog skulle der ske en vis lempelse af  

 200-timers-reglen, bl.a. ved at udvide adgangen til under nærmere betingelser  

 at udføre selvstændig bibeskæftigelse i et omfang, der svarer til 200 timer.  

 Det fremgik af bemærkningerne til det lovforslag, der udmøntede aftalen (L  

 248), at det absolutte forbud mod at drive selvstændig virksomhed (bortset  

 fra mindre jordbrug) blev lempet således, at der blev mulighed for at  

 videreføre eller påbegynde bibeskæftigelse ved selvstændig virksomhed i højst  

 200 timer årligt.
 Forslagsstillerne ønsker med forslaget at genindføre den parallelitet, der  

 var mellem reglerne for efterløn og overgangsydelse, da overgangsydelsen blev  

 indført, for så vidt angår adgang til at drive selvstændig virksomhed.
 Forslagsstillerne finder ikke, at der er nogen grund til at stille  

 modtagere af overgangsydelse ringere, for så vidt angår muligheden for at  

 udøve en særdeles begrænset selvstændig virksomhed end personer på efterløn.
Forslagsstillerne skal heller ikke undlade at bemærke, at det får særdeles  

 dramatiske konsekvenser for en person på overgangsydelse hvis han/hun af  

 Direktoratet for Arbejdsløshedsforsikringen vurderes at udøve varig  

 selvstændig virksomhed.
En indtægt fra en sådan virksomhed på ikke meget over  

 4.000 kr. kan medføre ikke blot et krav om tilbagebetaling af hele  

 overgangsydelsen i den pågældende periode, hvilket kan være en nok så streng  

 sanktion, men hertil kommer, at den pågældende ikke senere vil kunne overgå  

 til efterløn.
Dette forekommer at være en sanktion, der ikke på nogen måde  

 modsvarer overtrædelsens betydning.
 Forslagsstillerne finder, at muligheden for at drive selvstændig  

 virksomhed skal have virkning fra den 1. januar 1995, hvor reglerne blev  

 lempet for efterlønsmodtagere.
Det skal ikke være mere fordelagtigt for en modtager af overgangsydelse at  

 have indtægt fra udøvelse af selvstændigt erhverv, end hvis indtægten var  

 erhvervet ved lønarbejde.
Forslagsstillerne forestiller sig derfor, at der  

 efterfølgende, såfremt fribeløbet viser sig at være overskredet, skal kunne  

 ske modregning i fremtidige indtægter.
Der foreslås således en ordning, der  

 som udgangspunkt svarer til den, der gælder for efterlønsordningen, men som  

 er tilpasset de regler, der gælder for supplerende indtægt i  

 overgangsydelsesordningen.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at modtagere af overgangsydelse  

 skal kunne udøve selvstændig virksomhed.
(Beslutningsforslag nr.
B 65).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
