Cirkulære om indberetning af vilkårsovertrædelse m.v., begået af personer, der er undergivet tilsyn af kriminalforsorgen (Til politiet) § 1. Politiet skal snarest underrette kriminalforsorgsområdet (eventuelt telefonisk), når en person, som efter de for politiet foreliggende oplysninger er undergivet tilsyn af kriminalforsorgen, a) sigtes for overtrædelse af straffeloven eller for andet strafbart forhold, som forventes at ville medføre frihedsstraf, b) anholdes eller varetægtsfængsles, c) løslades under en verserende straffesag, d) meddeles tiltalefrafald eller frifindes, e) idømmes frihedsstraf, betinget dom, foranstaltninger i henhold til straffelovens kapitel 9 eller ikendes større bøder, eller f) indsættes til udståelse af frihedsstraf, bødeforvandlingsstraf eller underholdsbidrag.
 § 2.  Politiet skal snarest underrette kriminalforsorgsområdet (eventuelt telefonisk), hvis den pågældende må formodes at have begået andre vilkårsovertrædelser end strafbart forhold.
Stk. 2. Når der efter begæring fra kriminalforsorgsområdet sker anholdelse for vilkårsovertrædelse, skal der straks gives telefonisk indberetning, således at kriminalforsorgsområdet har mulighed for at få kontakt med den pågældende, mens denne er anholdt, og være til stede i et eventuelt retsmøde om fængsling eller opretholdelse af anholdelsen.
Politirapport og udskrift af retsbogen sendes snarest til kriminalforsorgsområdet.
 § 3.  Politiet skal i øvrigt i videst muligt omfang give kriminalforsorgsområdet underretning om andre forhold, som kan være af betydning for tilsynsarbejdet, f.eks. værtshusuorden, grovere husspektakler, spiritus- eller narkotikamisbrug, detentionsanbringelse og tvangsindlæggelse.
 § 4. Cirkulæret træder i kraft den 6. maj 2015.
 Stk. 2. Cirkulære nr. 10 af 18. januar 1978 om indberetning af vilkårsovertrædelser m.v., begået af personer, der er undergivet tilsyn af kriminalforsorgen, samt skrivelse nr. 11103 af 18. januar 1978 om indberetning af vilkårsovertrædelser m.v., begået af personer, der er undergivet tilsyn af kriminalforsorgen, ophæves.
