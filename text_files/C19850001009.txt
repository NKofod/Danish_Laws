 1. I medfør af SD-cirkulære 1979-17 sammenholdt med  

 statsskattedirektoratets cirkulære nr. 487 af 3. november 1976 kan  

 forhøjelser af skønsmæssigt ansatte privatforbrugsposter ikke foretages efter  

 udsendelsen af 1. slutopgørelse.
 I praksis er 1. slutopgørelse blevet udsendt, så alle skattepligtige har  

 modtaget den inden 1. december i slutligningsåret, jfr. den hidtidige  

 affattelse af kildeskattelovens § 62, stk. 4.
 Ved lov nr. 231 af 23. maj 1984 er der gennemført ændringer af  

 kildeskatteloven og skattestyrelsesloven, der forudsætter, at opgørelsen, der  

 nu hedder årsopgørelsen, usendes i perioden 1. maj - 1. oktober i det år,  

 hvori ligningen foretages.
 For hovedparten af de skattepligtige forventes årsopgørelsen at kunne  

 udsendes omkring den 1. juni, medens udsendelsen til de erhvervsdrivende  

 bl.a. vil afhænge af, hvornår selvangivelsen er indsendt.
 2. Der er derfor ikke muligt at opretholde den særlige  

 frist for forhøjelse af privatforbrugsposter, der omfattes af SD-cirkulære  

 1979-17. Herefter vil forhøjelser af disse poster kunne gennemføres i  

 forbindelse med den øvrige gennemgang af selvangivelsen.
 I samme udstrækning ophæves henvisningen i SD-cirkulære 1981-42, punkt 4.
 3. Gennemgangen af selvangivelserne for lønmodtagere,  

 pensionister og skattepligtige med tilsvarende skattemæssige forhold bør  

 imidlertid fremskyndes mest muligt og være afsluttet inden den 1. oktober i  

 det år, hvori ligningen foretages.
 4. For de erhvervsdrivende m.fl. skattepligtiges  

 vedkommende bør der så tidligt som muligt, efter at udsøgningen til  

 ligningsmæssig behandling har fundet sted, tages stilling til, om der skal  

 gennemføres forhøjelser af privatforbrugsposter.
 Når en selvangivelse tages op til revision, bør den skattepligtige gøres  

 bekendt med, hvilke privatforbrugsposter man eventuelt vil ændre, enten i  

 meddelelsen til den pågældende om, at selvangivelsen undersøges, eller i den  

 første underretning om, hvordan ansættelsen agtes foretaget.
 5. Cirkulæret har virkning for ligningen fra og med  

 indkomståret 1984.
