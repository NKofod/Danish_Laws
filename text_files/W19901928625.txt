 Hjælp til nødkaldeanlæg efter bistandslovens § 58 udløste hjælp til  

 betaling af telefonabonnement, da anlægget skulle tilsluttes telefonsystemet  

 og nødvendiggjorde betaling af telefonabonnement.
 Ankestyrelsen fandt det ikke muligt at fordele abonnementsafgiften på  

 brug af telefonen til henholdsvis § 58-formål og andre formål.
 SAGSFREMSTILLING:
 M havde i 1986 fået bevilget hjælp til telefon og telefonabonnement efter  

 bistandslovens § 58 på grund af en hjertelidelse.
 Efter forværring af lidelsen blev der i 1989 bevilget hjælp efter  

 bistandslovens § 58 til nødkaldeanlæg.
 I forbindelse med denne bevilling inddrog kommunen hjælp til  

 telefonabonnement.
 Amtsankenævnet anså fortsat M berettiget til hjælp til telefonabonnement.
 Nævnet lagde ved afgørelsen vægt på, at telefonen var en nødvendig del af  

 alarmsystemet, idet alarmsystemet ikke i sig selv kunne erstatte den  

 tidligere bevilgede telefon.
 Afgørelsen blev anket af kommunen med den begrundelse, at M nu ville kunne  

 få hurtig hjælp via nødkaldeanlægget, samt at han med telefonabonnement ville  

 være dobbelt sikret.
 Sagen blev antaget til principiel behandling til afklaring af, om  

 bevilling af telefonabonnement kan standses, når der bevilges et alarmsystem.
Ankestyrelsen indhentede nærmere oplysninger om nødkaldeanlægget.
Det  

 fremgik heraf, at nødkalde- anlægget var telefontilsluttet, hvorfor der  

 skulle betales telefonabonnement, hvis nødkaldeanlægget skulle kunne  

 benyttes.
 AFGØRELSE:
 Hjælp til nødkaldeanlæg måtte udløse hjælp til betaling af  

 telefonabonnement, idet nødkaldeanlægget forudsatte tilslutning til  

 telefonsystemet og nødvendiggjorde betaling af abonnementsafgift.
 Ankestyrelsen fandt det ikke muligt at opdele abonnementsbetalingen i en  

 del, der vedrørte betaling for brug af nødkaldeanlægget, og anden nødvendig  

 brug, der skyldtes de helbredsmæssige og sociale forhold, samt en del der  

 vedrørte anden brug af telefonen.
 M var herefter fortsat berettiget til telefonabonnement.
 Ankestyrelsen tiltrådte således amtsankenævnets afgørelse.
