Forskudsafskrivning, bygninger Referencer: LV 1955 E.C.4.4 En skatteyder, der havde forskudsafskrevet på et motelbyggeri,  

 ansøgte i medfør af afskrivningslovens § 29 Q  

 Ligningsrådet om fritagelse for regulering af de skattepligtige  

 indkomster for indkomstårene 1991 og 1992 efter afskrivningslovens § 29  

 P, stk. 2-4, idet der blev anmodet om fristforlængelse med 3 år  

 indtil udgangen år 1998. I henhold til afskrivningslovens § 29 E, stk.  

 2, nr. 2, skal en bygning, hvorpå der er forskudsafskrevet, senest  

 være fuldført i det 4. indkomstår efter bestillings- eller  

 planlægningsåret.
Skatteyderen havde den 21. december 1991 indgået en  

 entreprisekontrakt med en murermester om opførelse af et motelbyggeri  

 for en entreprisesum på 4.213.000 kr., og ved  

 indkomstopgørelserne for indkomstårene 1991 og 1992  

 forskudsafskrev han i hvert af årene med 526.950 kr. på  

 byggeriet.
Det var oplyst, at der i 1991 var blevet  vedtaget en lokalplan,  

 hvori et ca. 6 ha stort areal blev udlagt til ferie- og fritidsområde,  

 idet der blev givet mulighed for, at der på arealet kunne  

 opføres en hotel- og feriebebyggelse med tilhørende  

 aktivitetsområde som f.eks. minigolf, tennisbaner m.v.
Lokalplanen var opdelt i etaper, således at der i første  

 omgang kun blev fastsat nærmere bestemmelser for en del af  

 feriebebyggelsen.
Bestemmelserne for den resterende del af feriebebyggelsen  

 ville blive fastlagt i en supplerende lokalplan.
Skatteyderen havde til overtagelse pr. 1. august 1991 erhvervet et  

 kommunalt grundareal på 1 ha 1.249 m2 beliggende i området  

 omfattet af lokalplanen.
I skødet til skatteyderen afgav kommunen en  

 hensigtserklæring om at ville foretage en renovering og frisering af  

 arealet med henblik på, at det kunne indgå i en samlet helhed.  

 Endvidere gav kommunen tilsagn om at ville udarbejde en plan for det  

 offentlige areals fremtidige udseende.
I efteråret 1991 lod skatteyderen et motelbyggeriet  

 detailprojektere.
Ved en besigtigelse af arealet sammen med en tekniker fra  

 kommunen, meddelte teknikeren, at kommunen ikke for nærværende  

 var i stand til at gennemføre de forudsatte betydelige  

 anlægsinvesteringer til frisering af strandarealer, vejomlægning  

 til roklub, omlægning af installationer til udledning af spildevand  

 m.v.
Man befandt sig således i en situation, hvor kommunen så sin  

 interesse i at udskyde de forudsatte anlægsinvesteringer, hvilket  

 indebar, at etapeudbygningen af totalprojektet fik en anden prioritering end  

 oprindeligt forudsat.
Forhandlinger mellem skatteyderen og kommunen førte i 1993 til, at  

 første etape af projektet i stedet for opførelse af motellet  

 blev opførelse af et bowlingcenter med tilknyttede selskabslokaler.  

 Herved ville kommunens anlægsinvesteringer blive udskudt i nogle  

 år.
Denne del af projektet blev herefter projekteret, og ved  

 pressemeddelelse af 23. februar 1994 blev det oplyst, at centret ville  

 være klar til af modtage publikum den 1. oktober 1994. Ændringen  

 af byggeriets gennemførelse medførte imidlertid, at der skulle  

 udarbejdes en supplererede lokalplan, der blev vedtaget af byrådet den  

 16. juni 1994. Byggetilladelse blev givet skatteyderen den 17. august 1994.  

 Fritids- og bowlingcenteret blev opført i 1994/95 og sat i drift i  

 juni 1995. Anlægsinvesteringerne udgjorde ca. 6,5 mio. kr. ekskl.  

 erhvervelse af grunden.
 Skatteyderens revisor har oplyst, den ændrede prioritering af  

 etaperne indebærer, at næste etape, hotelbyggeriet, først  

 vil kunne færdiggøres medio 1998.
 Til støtte for at ansøgningen imødekommes, har  

 revisionen gjort gældende, at årsagen til, at byggeriet i henhold  

 til entreprisekontrakten af 1991 ikke er færdiggjort, skyldes forhold,  

 der i det væsentlige har ligget uden for skatteyderens rådighed.  

 Han har navnlig henvist til, at der er erhvervet grund til hele projektet, at  

 der allerede nu er færdiggjort og ibrugtaget et byggeri, og at den i  

 1991 planlagte entreprise gennemføres nu.
I forbindelse med sagens behandling for Ligningsrådet har kommunen i  

 en udtalelse bekræftet, at kommunen endnu ikke har kunnet opfylde  

 hensigtserklæringen vedrørende renovering og frisering af  

 strandarealet, der er en gammel losseplads.
Bl.a. skal en havledning  

 føres længere ud.
 Ligningsrådet besluttede, at imødekomme ansøgningen,  

 idet rådet skønnede, at den manglende færdiggørelse  

 af byggeriet i henhold til entreprisekontrakten af 21. december 1991 skyldes  

 forhold, der i det væsentlige har ligget uden for skatteyderens  

 rådighed.
