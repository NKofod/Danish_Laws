Skrivelse om meritgivende kombinationsforløb til kompetencegivende uddannelse for produktionsskoledeltagere (Til samtlige produktionsskoler og institutioner godkendt efter lov om institutioner for erhvervsrettet uddannelse) Meritgivende kombinationsforløb Meritgivende kombinationsforløb til kompetencegivende uddannelse blev indført pr. 15. august 2007 ved lov nr. 558 af 6. juni 2007 om ændring af lov om erhvervsgrunduddannelse m.v. og lov om produktionsskoler (Modernisering af erhvervsgrunduddannelse, målretning af produktionsskoler mod kompetencegivende uddannelse m.v.).
 Produktionsskoleforløb på mere end tre måneder skal indeholde meritgivende kombinationsforløb til kompetencegivende uddannelse medmindre særlige forhold taler herimod, jf. § 2, stk. 4, i lov om produktionsskoler, jf. lovbekendtgørelse nr. 789 af 16. juni 2015.
Kombinationsforløb er undervisningsforløb, der indeholder elementer fra undervisningen på produktionsskolen og elementer fra en kompetencegivende ungdomsuddannelse, herunder især erhvervsuddannelserne.
Kombinationsforløbene skal bygge bro mellem skoleformerne og skabe en glidende og individuelt tilrettelagt overgang til bl.a. erhvervsuddannelsessystemet.
Et sådant forløb skal tilsigte, at deltagerne får erfaringer med en anden type uddannelsesinstitution og med krav og indhold i en kompetencegivende ungdomsuddannelse samtidig med, at tilknytningen til produktionsskolens værkstedstilbud med dets tætte lærerkontakt og den tilknyttede individuelle vejledning bevares.
 Uddannelseselementerne skal i almindelighed gennemføres på de uddannelsesinstitutioner, som udbyder elementerne, og i det undervisningsmiljø, som elementerne i øvrigt er en del af.
I et kombinationsforløb på en erhvervsskole skal der i videst mulig omfang indgå meritgivende elementer fra et grundforløb.
Forløbet kan i almindelighed ikke omfatte valgfri undervisning, jf. § 21, stk. 3, i bekendtgørelse om erhvervsuddannelser.
Det fremgår af § 5, stk. 4, nr. 2, i lov om erhvervsuddannelser, at en ansøger ikke kan optages på grundforløbets 1. del, hvis ansøgeren har modtaget undervisning på en produktionsskole af mindst et års varighed rettet mod optagelse til en erhvervsuddannelse.
Dette skal tages med i betragtning, når der planlægges med kombinationsforløb til erhvervsuddannelser.
Hvis deltageren efter produktionsskoleforløbet kun kan starte på grundforløbets 2. del, vil det efter omstændighederne være formålstjenligt at kombinationsforløbet især indeholder grundfag fra 1. del af grundforløbet, såfremt disse elementer må anses for nødvendige for at eleven kan nå målene for grundforløbets 2. del.
 Kombinationsforløb må dog ikke sigte på grundforløb, der er adgangsbegrænsede, da sådanne kombinationsforløb ikke kan påregnes at føre til uddannelse.
Deltagerens forløbsplan Kombinationsforløb til kompetencegivende uddannelse skal beskrives i den enkelte deltagers forløbsplan, og en eventuel fravigelse fra hovedreglen skal altid begrundes, jf. i øvrigt reglen i § 11 i bekendtgørelse om indhold og tilrettelæggelse af produktionsskoletilbud m.v.
 Forløbsplanen skal løbende  og mindst hver 3. måned  revideres på baggrund af afprøvning af de i planen aftalte enkeltdele, således at den i sin endelige form peger frem mod det videre forløb i forlængelse af produktionsskoleforløbet.
 Afviklingen af kombinationsforløbet skal derfor ske på et tidspunkt, der er naturligt i forhold til de øvrige enkeltdele, som indgår i forløbsplanen.
Det følger af bestemmelsernes formål og forarbejderne til dem, at skolen skal planlægge aktiviteten så snart det er muligt, og at kombinationsforløb som hovedregel skal indgå, når et produktionsskoleforløb kommer til at vare mere end tre måneder.
Det vil afhænge af en konkret vurdering, hvornår skolen kan planlægge aktiviteten med fornuft, og hvornår afviklingen rent praktisk kan finde sted, herunder inden udløbet af de tre måneder, hvis det er muligt og hensigtsmæssigt.
I tilfælde, hvor det på forhånd kan påregnes, at et forløb vil have en varighed ud over tre måneder, betyder reglen, at skolen skal planlægge med et relevant kombinationsforløb til afvikling på et tidspunkt, som samlet set er passende.
Skolen kan dog undlade at planlægge et kombinationsforløb, hvis særlige forhold taler imod et sådant forløb.
 I lovens forarbejder er der nævnt to eksempler på mulige undtagelsessituationer, dels den situation, hvor deltageren efter tre måneder umiddelbart kan udsluses til en kompetencegivende uddannelse, dels den situation, hvor deltagerens perspektiv er fleksjob eller lignende, hvortil der ikke kan knyttes et meritgivende kombinationsforløb.
 Hvis deltageren efter de første tre måneder endnu er så uafklaret, at det ikke giver nogen mening at tilrettelægge et kombinationsforløb, kan vurderingen af, hvornår deltageren bør påbegynde sit kombinationsforløb udskydes, således at skolen og deltageren i fællesskab tager stilling hertil i forbindelse med den løbende revision af deltagerens forløbsplan.
 Den konkrete planlægning skal alene forfølge uddannelsesfaglige hensyn, herunder særligt, at deltagerne i videst mulig omfang udsluses til kompetencegivende uddannelse med merit for det gennemførte kombinationsforløb.
Varighed af kombinationsforløb Meritgivende kombinationsforløb til kompetencegivende uddannelse skal vare mindst to uger og højst fem uger, jf. § 2, stk. 4, i lov om produktionsskoler.
En produktionsskoledeltager kan deltage i undervisning, uddannelser og kurser, som er oprettet ved eller i medfør af en uddannelseslov i op til 1/3 af sit produktionsskoleforløb.
Meritgivende kombinationsforløb til kompetencegivende uddannelse indgår ikke i beregningen af 1/3-undervisningen, jf. § 2, stk. 7, 2. pkt., i lov om produktionsskoler.
Angivelsen af en mindste varighed på to uger indebærer, at alle elever som hovedregel vil være sikret mindst to ugers meritgivende undervisning.
To uger repræsenterer et undervisningsomfang, som kan rumme et eller flere fag i en erhvervsuddannelse.
 Der gives ikke mulighed for kombinationsforløb i længere tid end fem uger, fordi de deltagere, som er i stand til at gennemføre et længerevarende forløb, som udgangspunkt ikke skal være på en produktionsskole, men i stedet begynde på en formelt kompetencegivende ungdomsuddannelse.
 Kombinationsforløbet behøver ikke at være tilrettelagt som hele uger på den enkelte uddannelsesinstitution, men kan være undervisningsforløb, hvor eleven f.eks. i et antal uger veksler mellem at være tre dage på en erhvervsskole og to dage på en produktionsskole.
Kombinationsforløbstaxameter Der ydes et tilskud i form af et kombinationsforløbstaxameter ved kombinationsforløb, som består af meritgivende elementer fra grundforløb i en erhvervsuddannelse.
 Der ydes ikke kombinationsforløbstaxameter til andre kompetencegivende uddannelser.
 Kombinationsforløbstaxameteret skal udligne forskellen mellem de to skoleformers taxametre i forbindelse med kombinationsforløb og give bedre økonomiske vilkår for et forpligtende samarbejde mellem produktionsskolerne og institutioner for erhvervsrettet uddannelse.
 Såfremt produktionsskolen afholder hele udgiften til den pågældende undervisning i det meritgivende kombinationsforløb, yder staten et tilskud fastsat på finansloven ud fra antallet af årselever, der deltager i meritgivende kombinationsforløb.
 Taksten fremgår af det årlige takstkatalog for Finanslovskonto 20.51.11 Produktionsskoler.
En produktionsskoledeltager i meritgivende kombinationsforløb er under sit ophold på den anden institution indskrevet på produktionsskolen og tæller med i produktionsskolens tilskudsgrundlag med produktionsskolens normaltimetal, såfremt produktionsskolen afholder udgiften til den anden institution.
Produktionsskolen modtager således statstilskud for deltageren og udbetaler skoleydelse til vedkommende under det meritgivende kombinationsforløb.
Produktionsskoledeltageren kan ikke samtidig være indskrevet på den anden institution og udløse taxameter til denne.
Samarbejdsaftaler Betaling mellem institutioner aftales mellem institutionerne, eventuelt ud fra principper fastlagt i en skriftlig samarbejdsaftale, jf. produktionsskolelovens § 2 a.
Sådanne aftaler skal også omfatte andre principper og procedurer vedrørende etablering af meritgivende kombinationsforløb.
Det anbefales, at institutionerne overvejer brug af tompladsordninger med afregning alene af eventuelle marginale omkostninger og lignende, som kan fremme anvendelsen af kombinerede forløb.
-------------------------- Denne skrivelse erstatter skrivelse nr. 10235 af 9. november 2007 om målretning af produktionsskoler til kompetencegivende uddannelse.
