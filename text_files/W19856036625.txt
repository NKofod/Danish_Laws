 Udtalt, at et integreret sagsbehandlingssystem ikke burde etableres.
 Systemet skulle oprettes i forbindelse med etableringen af såkaldte  

 »kommunale nærbutikker« og ville indebære samkøring af oplysninger  

 fra 26 fælleskommunale registre.
 Kommunernes Landsforening har i september 1985 for Aabenraa Kommune  

 indsendt udkast til forskrifter for et sagsbehandlingssystem  

 i Aabenraa Kommune med anmodning om en udtalelse.
Formålet med registeret var at opnå en mere effektiv og rationel  

 sagsbehandling i Aabenraa Kommune bl.a. gennem etablering af såkaldte  

 »kommunale nærbutikker«, der umiddelbart skulle kunne foretage  

 ekspedition af en række sager i forbindelse med borgernes henvendelse til  

 kommunen.
Ordningen ville indebære, at medarbejderne i nærbutikkerne fik  

 adgang til et stort antal edb-registrerede oplysninger, som skulle  

 tilvejebringes gennem samkøring af 26 fælleskommunale registre af vidt  

 forskellig karakter.
Herved ville oplysningerne blive lagret på et sted.
 Sagen har været behandlet på Registerrådets møde i oktober 1985. Der  

 forelå ikke for registerrådet en sædvanlig registerbeskrivelse med bilag, men  

 kun en kortfattet beskrivelse af registerets ide og hensigt.
 I den anledning udtalte Registertilsynet:
»Registertilsynet finder, at det påtænkte registersystem, der  

 indebærer omfattende samkøringer, giver anledning til principielle  

 betænkeligheder.
Det fremgår således af forarbejderne til lov om offentlige  

 myndigheders registre, at der i forskrifterne for det enkelte register skal  

 foretages en udtrykkelig angivelse af, hvilke opgaver registeret skal  

 varetage, og hvilke forvaltningsgrene inden for f.eks. en kommune, der må  

 have adgang til at benytte et givent register.
Registertilsynet finder, at  

 det påtænkte registersystem, der indebærer, at kommunens medarbejdere vil få  

 adgang til tavshedsbelagte oplysninger fra forskellige forvaltningsgrene,  

 afgørende strider mod de hensyn, som lov om offentlige myndigheders registre  

 skal varetage.
Etablering af et stort registersystem gennem samkøring af en  

 lang række registre oparbejdet med henblik på varetagelse af forskellige  

 opgaver vil endvidere indebære, at lovens registerbegreb ændres på afgørende  

 måde.
Det tilføjes, at større registersamkøringer vil kunne indebære, at  

 bestemmelserne i registerforskrifterne bliver så bredt formulerede, at der  

 dermed ikke foretages den præcisering af lovens rammebestemmelser, som er  

 forudsat i lovens forarbejder.
Dette er således f.eks. tilfældet med det  

 indsendte udkasts formålsbestemmelse.
 Registertilsynet finder således ikke, at det forelagte projekt bør  

 gennemføres, idet oprettelsen af registeret afgørende vil stride mod  

 principperne i lov om offentlige myndigheders registre.
 Opmærksomheden henledes på, at sagen skal forelægges for finansministeren,  

 såfremt kommunen uagtet Registertilsynets udtalelse agter at søge projektet  

 fremmet jf. lov om offentlige myndigheders registre § 6, stk. 3, sidste  

 punktum«.
 Registertilsynets årsberetning 1985 s. 27.
