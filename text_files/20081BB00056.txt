Fremsat den 28. november 2008 af Naser Khader (LA), Villum Christensen (LA) og Anders Samuelsen (LA) Forslag til folketingsbeslutning om nedsættelse af en kommission til undersøgelse af konsekvenserne ved en ændring af reglerne om dobbelt statsborgerskab Folketinget pålægger regeringen at nedsætte en kommission, der skal undersøge konsekvenserne af en ændring af reglerne om dobbelt statsborgerskab, således at danskere bosat i udlandet kan bibeholde deres danske statsborgerskab, når de opnår statsborgerskab i et andet land, og således at herboende udlændinge med statsborgerskab i et andet land, kan opnå dansk indfødsret uden at blive løst fra deres hidtidige statsborgerskab.
Bemærkninger til forslaget Liberal Alliance ønsker med beslutningsforslaget at sikre, at Folketinget får et solidt grundlag for en stillingtagen til dobbelt statsborgerskab.
Indfødsretsudvalgets eksperthøring den 24. maj 2008 gav et positivt indblik i det eksisterende skandinaviske erfaringsgrundlag vedrørende dobbelt statsborgerskab.
Med beslutningsforslaget anerkendes det, at kompleksiteten i spørgsmålet om konsekvenserne af en ændring af reglerne om dobbelt statsborgerskab, er af en sådan karakter, at det er afgørende, at der tilvejebringes tilbundsgående konsekvensanalyser og empiriske undersøgelser før en videre diskussion om eventuelle lovgivningsmæssige tiltag.
Liberal Alliance ønsker således nedsat en kommission, der på baggrund af eksisterende erfaringer fra lande, som i dag tillader dobbelt statsborgerskab, f.eks.
Sverige, Finland, Island, Frankrig, Irland og Storbritannien, undersøger konsekvenserne af en ændring af reglerne om dobbelt statsborgerskab, herunder i forhold til retssikkerhed, integration, militære pligter, identitets- og loyalitetsbegreber samt generelle praktiske anliggender.
Skriftlig fremsættelse Naser Khader (LA):
 Forslag til folketingsbeslutning om nedsættelse af en kommission til undersøgelse af konsekvenserne ved en ændring af reglerne om dobbelt statsborgerskab.
(Beslutningsforslag nr.
B 56).
