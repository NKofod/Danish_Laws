Nr BTL 63 Betænkning over Forslag til lov om humanitær bistand til ofre for en  

 eventuel væbnet konflikt i Mellemøsten   

 Nr L 63 1990-91, 2. samling Afgivet af Forsvarsudvalget Afgivet: 19910217 Udvalget har behandlet lovforslaget i nogle møder og har herunder stillet spørgsmål til forsvarsministeren, som denne har besvaret skriftligt.
Nogle af udvalgets spørgsmål og forsvarsministerens svar herpå er optrykt som bilag til denne betænkning.
 Der er af forsvarsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af forsvarsministeren stillede ændringsforslag.
Flertallet beklager, at fredsbestræbelserne har været forgæves, og at der  

 nu foregår krigshandlinger i Mellemøsten.
Der er derfor akut behov for at yde  

 humanitær bistand til ofrene for denne konflikt.
 Udvalget forudsætter, at det danske læge- og sanitetshold i lighed med  

 korvetten »Olfert Fischer's besætning omfattes af finanslovens  

 tekstanmærkning nr. 53 om erstatning ved invaliditet eller dødsfald til  

 personel afgivet til tjeneste i styrker under FN.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling, men  

 mindretallet kan tiltræde de stillede ændringsforslag.
Ændringsforslag Af forsvarsministeren, tiltrådt af udvalget:
Til titlen 1) Titlen affattes således:
» Forslag til Lov om humanitær bistand til ofre for den væbnede konflikt i  

 Mellemøsten«.
Til § 1 2) Ordene »en eventuel væbnet konflikt« ændres til:  

 »den væbnede konflikt«.
Til § 2 3) Ordene »en eventuel væbnet konflikt« ændres til:  

 »den væbnede konflikt«.
Til § 6 4) Paragraffen affattes således:
 »§ 6. Lovforslaget kan stadfæstes straks efter dets  

 vedtagelse.
Stk. 2. Loven træder i kraft ved bekendtgørelsen i  

 Lovtidende.« Bemærkninger Til nr. 1, 2 og 3 Ændringsforslagene er foranlediget af den ændrede situation i Mellemøsten,  

 hvor der nu foregår krigshandlinger.
Til nr. 4 Ændringsforslaget har til formål at tilsikre, at lovforslaget kan  

 stadfæstes straks efter vedtagelsen med henblik på hurtigst muligt at kunne  

 yde den humanitære bistand.
Helen Jørgensen (S) Hans Hækkerup (S) fmd.
Arne Jensen (S)  

 Qvist Jørgensen (S) Ingrid Rasmussen (S) Trøjborg (S) Jens Thoft (SF) Pelle  

 Voigt (SF) Arne Melchior (CD) Helge Adam Møller (KF) Rønholt (KF) Pia Larsen  

 (V) Hanne Severinsen (V) Sønderby (V) nfmd.
Poul Nødgaard (FP) Jørgen  

 Estrup (RV) Kofod-Svendsen (KRF) Bilag Nogle af udvalgets spørgsmål til forsvarsministeren og dennes svar herpå Spørgsmål 1:
»Kan regeringen bekræfte, at nærværende lovforslag ikke - som man  

 kan få indtryk af af bemærkningerne - er foranlediget af en henvendelse fra  

 Røde Kors/FN, men alene er en følge af en henvendelse fra England og  

 USA?» Svar:
 Nærværende lovforslag er foranlediget af regeringens vurdering af behovet  

 for en samlet dansk hjælpeindsats til fordel for ofrene i Mellemøsten.
 Regeringen har drøftet dette behov nærmere med bl.a. amerikanske og  

 britiske myndigheder.
 Spørgsmål 4:
»Hvilken status har krigshospitalet i Holstebro? Hvem ejer  

 materiellet? Hvem skal bemande det i en krig, hvor NATO som organisation er  

 inddraget?» Svar:
 I medfør af en aftale mellem Danmark og USA om at stille  

 forstærkningsenheder til rådighed for Danmark, er der i Holstebro etableret  

 et beredskabshospital (»US Contingency Hospital«).
 Hospitalet er forberedt og indrettet for den amerikanske stat og i alt  

 væsentligt finansieret ved amerikanske midler, idet et mindre beløb  

 finansieres over NATO's fællesfinansierede infrastrukturbudget.
Bemandingen i forbindelse med den amerikanske forstærkningsoption er  

 planlagt at være amerikansk personel.
Hertil kommer et dansk forbindelses- og  

 støtteelement.
Efter lovforslaget er det hensigten, at hospitalet skifter status, således  

 at det midlertidigt overdrages fra den amerikanske stat til den danske stat.  

 Ledelsen og bemandingen vil udelukkende være et dansk anliggende.
Det vil  

 være hensigtsmæssigt at tilknytte personel fra de nationer, som har patienter  

 på hospitalet.
 Spørgsmål 5:
»Er krigshospitalet omfattet af Host Nation Support-aftalerne?» Svar:
Ja.
Der henvises til besvarelsen af spørgsmål nr. 4.
 Spørgsmål 6:
»Hvilke oplysninger foreligger der om, hvilke nationaliteter det  

 britiske felthospital forventes at skulle behandle?» Svar:
Der foreligger ikke nærmere oplysninger herom, men det følger af  

 almindelige folkeretlige regler, at hospitalet er forpligtet til at yde  

 støtte til alle, jf. bl.a.
Genevekonvention af 12. august 1949 til forbedring  

 af såredes og syges vilkår i de væbnede styrker i felten (Genevekonvention  

 I), Genevekonvention af 12. august 1949 om behandling af krigsfanger  

 (Genevekonvention III) samt Genevekonvention af 12. august 1949 om  

 beskyttelse af civile personer i krigstid (Genevekonvention IV).
 Spørgsmål 7:
»Vil krigshospitalet i Holstebro fortrinsvis skulle behandle  

 statsborgere fra NATO-lande? I benægtende fald, hvorledes vil kontakten til  

 f.eks.
Røde Halvmåne skulle foregå?» Svar:
Som det er anført i bemærkninger til lovforslaget, vil der i tilknytning  

 til flyevakueringen af patienter blive udstationeret et mindre dansk  

 lægefagligt visitationshold i Golfområdet med henblik på registrering og  

 klargøring af patienter i forbindelse med hver enkelt flytransport.
Det vil  

 således blive dette hold, der i samråd med læger på stedet skal træffe  

 afgørelse om, hvilke patienter der bør overføres til Danmark.
Visitation af  

 patienter skal ske efter reglerne i Genevekonventionerne, jf. besvarelse af  

 spørgsmål 6.
 Det forudsættes, at der ikke vil blive behandlet irakiske krigsfanger, da  

 der gælder særlige folkeretlige regler for beskyttelse af krigsfanger.
 Spørgsmål 11:
»Kan ministeren garantere, at en vedtagelse af L 63 ikke vil  

 muliggøre eller vanskeliggøre, at Danmark efterkommer ønsker fra FN/Røde  

 Kors/Halvmåne om at yde humanitær bistand, såfremt en sådan skulle  

 fremkomme?» Svar:
Der henvises til lovforslagets almindelige bemærkninger, hvorefter  

 regeringen er indstillet på positivt at overveje alle henvendelser fra  

 FN-systemet, herunder FN's flygtningehøjkommissariat (UNHCR), samt fra  

 private hjælpeorganisationer, herunder Internationalt Røde Kors, om at yde  

 humanitær støtte til ofrene for en eventuel væbnet konflikt.
Regeringen har  

 til dette formål foreløbig afsat 35 mio. kr. og vil positivt overveje at  

 afsætte yderligere midler hertil.
 Spørgsmål 12:
»Ministeren bedes tilstille udvalget et notat om de folkeretlige  

 aspekter i relation til udsendelse af lægeholdet og i relation til etablering  

 af hospitalet i Holstebro.« Svar:
 Der henvises til vedlagte notat af 16. januar 1991 angående forskellige  

 folkeretlige spørgsmål i forbindelse med udsendelse af dansk sanitetsstøtte  

 til et britisk feltlazaret i Golfen samt til vedlagte notits af 17. januar  

 1991 vedrørende etablering af beredskabshospitalet på Holstebro Kaserne.
FORSVARSMINISTERIET 5. kontor 17. januar 1991 N O T I T S vedrørende etablering af beredskabshospitalet på Holstebro Kaserne Det kan oplyses, at beredskabshospitalet vil blive etableret som et  

 militært hospital med militært personel, for hvilket de folkeretlige regler  

 om beskyttelse af sanitære enheder, indretninger og personel vil finde  

 anvendelse, jf.
Genevekonventionerne med tilhørende tillægsprotokol I.
De  

 folkeretlige regler er nærmere beskrevet i vedlagte notat af 16. januar 1991  

 angående forskellige folkeretlige spørgsmål i forbindelse med udsendelse af  

 dansk sanitetsstøtte til et britisk feltlazaret i Golfen.
 Etableringen af hospitalet sker i henhold til en bilateral aftale mellem  

 Danmark og USA, som i øjeblikket er under forhandling.
Forsvarsministeriet16. januar 1991 N O T A T angående forskellige folkeretlige spørgsmål i forbindelse med udsendelse af dansk  

 sanitetsstøtte til et britisk feltlazaret i Golfen I.
Sanitære enheder og indretninger a) Sanitære enheder og indretninger er omhandlet i:
- Genevekonvention I (GK I) af 12. august 1949 til forbedring af  

 såredes og syges vilkår i de væbnede styrker i felten kapitel 3 og - Tillægsprotokol til Genevekonventionerne af 12. august 1949 vedrørende  

 beskyttelsen af ofre i internationale væbnede konflikter (TP I), del  

 II særligt artiklerne 8,12 og 13.
b) Hverken GK I eller TP I giver definition på, hvad der skal forstås ved  

 et feltlazaret.
Konventionen og tillægsprotokollen omtaler slet ikke  

 feltlazaretter, men derimod sanitære enheder og indretninger og  

 hospitalszoner og områder.
 I TP I, del II, art. 8.e defineres sanitetsenheder som:
 Anlæg og andre enheder, hvad enten de er militære eller civile,  

 organiseret til medikale formål, det vil sige med henblik på eftersøgning,  

 opsamling, transport, diagnose eller behandling - herunder førstehjælp - af  

 sårede, syge og skibbrudne eller med henblik på sygdomsforebyggelse.  

 Udtrykket indbefatter for eksempel hospitaler og andre lignende enheder,  

 blodtransfusionscentre, forebyggende medicinske centre og installationer,  

 sanitetsdepoter og sanitets- og farmaceutiske lagre for sådanne enheder.  

 Sanitetsenheder kan være enten stationære eller mobile, permanente eller  

 midlertidige.
 Ifølge Morten Ruud: Innføring i Krigens Folkerett p. 107, kan den  

 opregning, der er angivet i TP I, art. 8.e ikke anses for udtømmende, idet  

 meningen er, at enhver installation, som direkte tjener til hjælp for de syge  

 og sårede, skal være værnet mod angreb.
II.
Sanitære enheders og indretningers folkeretlige beskyttelse a) Om sanitære enheders og indretningers folkeretlige beskyttelse  

 forskriver GK I følgende:
 Artikel 19 foreskriver, at sanitetstjenestens faste indretninger  

 og bevægelige sanitære enheder under ingen omstændigheder må angribes, men  

 skal til enhver tid respekteres og beskyttes af de stridende parter.  

 Såfremt de nævnte indretninger og enheder falder i den fjendtlige parts  

 hænder, skal deres personel fortsat frit kunne udøve sine pligter, så længe  

 den magt, der har erobret dem, ikke selv har sikret den nødvendige pleje af  

 de sårede og syge, som befinder sig i sådanne indretninger og enheder.
 Om sanitetstjenestens geografiske beliggenhed foreskriver GK I, artikel  

 19, stk. 2:
 Vedkommende myndigheder er forpligtet til at sikre, at de nævnte sanitære  

 indretninger og enheder så vidt muligt er således beliggende, at angreb  

 mod militære mål ikke kan bringe deres sikkerhed i fare.
Det må således konstateres, at beskyttelsen af sanitetsenheder ikke er  

 absolut, men betinget af en vis geografisk beliggenhed.
Morten Ruud antager,  

 at den omstændighed, at sanitetsenheder er placeret i en krigszone, ikke  

 berettiger modparten til at indlede direkte angreb mod disse installationer.  

 Så langt som overhovedet muligt må der gøres anstrengelser for at spare  

 sanitære indretninger, selv om disse befinder sig i en kampzone.
 Om beskyttelsens udstrækning foreskriver GK I, artikel 21:
Den beskyttelse, der tilkommer sanitetstjenestens faste indretninger og  

 bevægelige sanitære enheder, ophører ikke, medmindre de uden for deres  

 humanitære opgaver anvendes til udøvelsen af handlinger til skade for  

 fjenden.
Beskyttelsen bortfalder dog først, såfremt en advarsel, der så  

 vidt muligt skal fastsætte en rimelig tidsfrist, ikke efterkommes.
 Ifølge GK I, artikel 22, skal følgende forhold ikke betragtes som  

 givende ret til at berøve en sanitær enhed eller indretning den ved GK I,  

 artikel 19, garanterede beskyttelse:
1) at det enheden eller indretningen tilhørende personel er bevæbnet, og  

 at det anvender våbnene i selvforsvar eller til forsvar for de sårede og  

 syge, som befinder sig i dets varetægt, 2) at enheden eller indretningen i mangel af bevæbnede sygepassere  

 beskyttes af en vagt eller af skildvagter eller af en eskorte, 3) at der i enheden eller indretningen findes håndvåben og ammunition, som  

 er frataget de sårede og syge, og som endnu ikke er overgivet til rette  

 tjenestegren, 4) at personel og materiel tilhørende dyrlægetjenesten findes i enheden  

 eller indretningen uden at udgøre en integrerende del heraf, 5) at den humanitære virksomhed, der udøves af sanitære enheder og  

 indretninger eller af disses personel, udstrækker sig til pleje af civile  

 sårede eller syge.
 Om hospitalszoner og områder foreskriver GK I, artikel 23:
 Parterne i henhold til konventionen i fredstid og de stridende parter  

 efter fjendtlighedernes begyndelse er berettigede til på deres eget  

 territorium og i påkommende tilfælde i besatte områder at oprette  

 hospitalszoner og -områder, der er indrettet med henblik på at beskytte  

 sårede og syge mod kriges følger såvel som på at beskytte det personel, der  

 har til opgave at organisere og administrere de nævnte zoner og områder samt  

 at drage omsorg for de deri samlede personer.
 Efter fjendtlighedernes udbrud og under disse kan de interesserede parter  

 afslutte overenskomster om gensidig anerkendelse af de hospitalszoner  

 og områder, som de har oprettet.
 b) Om sanitære anlæg og andre enheders folkeretlige beskyttelse  

 foreskriver TP I:
Artikel 12 foreskriver, at sanitetsenheder til enhver tid skal respekteres  

 og beskyttes og ikke må gøres til genstand for angreb.
Sanitetsenheder må  

 under ingen omstændigheder benyttes i et forsøg på at værne militære mål mod  

 angreb.
Når som helst skal parterne i en konflikt sikre, at sanitetsenheder  

 er placeret således, at angreb imod militære mål ikke bringer deres sikkerhed  

 i fare.
III.
Sanitære enheders og indretningers identifikation.
 TP I, art. 18, foreskriver bl.a., at enhver af de stridende parter skal  

 bestræbe sig for at sikre, at sanitetspersonel og sanitetsenheder er let  

 kendelige.
 Enhver af de stridende parter skal ligeledes bestræbe sig for at vedtage  

 og gennemføre metoder og fremgangsmåder, der vil gøre det muligt at genkende  

 sanitetsenheder og -transporter, som benytter kendemærket og kendesignaler.
IV.
Sanitetspersonel Sanitetspersonel er defineret i Tillægsprotokol I til  

 Genevekonventionerne af 12. august 1949 vedrørende beskyttelsen af ofre i  

 internationale væbnede konflikter.
Sanitetspersonel defineres (artikel 8) herefter som personer, som  

 af en part i en konflikt er udpeget til udelukkende at udøve en nærmere  

 angiven række af sanitære opgaver eller at forvalte sanitetsenheder eller  

 gennemføre eller forvalte sanitetstransporter.
Sådan udpegning kan være af  

 enten varig eller midlertidig karakter.
 Udtrykket dækker også bl.a.:
1) sanitetspersonel tilhørende en af konfliktens parter, hvad enten det er  

 militært eller civilt, herunder sådant, som er beskrevet i Første og Anden  

 Genevekonvention (GK I og GK II), og personel, som er tildelt opgaver i  

 civilforsvarsorganisationer, 2) sanitetspersonel i nationale Røde Kors-selskaber og andre nationale  

 frivillige hjælpeorganisationer behørigt anerkendt og bemyndiget af en part i  

 konflikten.
V.
Sanitetspersonels folkeretlige beskyttelse a) Sanitetspersonels folkeretlige status er omhandlet i bl.a.  

Genevekonvention I af 12. august 1949 til forbedring af såredes og  

 syges vilkår i de væbnede styrker i felten (GK I):
 Artikel 24 fastsætter, at sanitært personel, som udelukkende er  

 beskæftiget med eftersøgning, opsamling, transport eller behandling af sårede  

 eller syge eller med forebyggelse af sygdomme, personer, der udelukkende er  

 beskæftiget med sanitære enheders og indretningers administration, såvel som  

 feltpræster tilknyttet de væbende styrker, skal respekteres og beskyttes  

 under alle forhold.
 Artikel 25 fastsætter, at medlemmer af de væbnede styrker, der særligt er  

 uddannet til i påkommende tilfælde at anvendes som sygepassere,  

 sygeplejersker eller frivillige sygebærere til eftersøgning, opsamling,  

 transport eller behandling af sårede og syge, ligeledes skal respekteres  

 og beskyttes, såfremt de udfører disse pligter på et tidspunkt, hvor de  

 kommer i berøring med fjenden eller falder i fjendens hænder.
 Artikel 26 fastsætter, at personer, som tilhører nationale Røde  

 Kors-selskaber og andre frivillige hjælpeorganisationer, der behørigt er  

 anerkendt og autoriserede af vedkommende regeringer, ligestilles, for så vidt  

 de anvendes til udførelsen af samme pligter som det i artikel 24 nævnte  

 personel, med dette, forudsat at sådanne personer er militære love og  

 anordninger undergivet.
Artikel 27 fastsætter, at en anerkendt organisation tilhørende et  

 neutralt land kun kan yde en stridende part bistand i form af sanitært  

 personel og sanitære enheder med sin egen regerings forudgående samtykke og  

 efter bemyndigelse fra den interesserede stridende part.
Det nævnte personel  

 og de nævnte enheder skal stilles under denne stridende parts ledelse.
Sådan  

 bistand kan under ingen omstændigheder betragtes som utidig indblanding i  

 striden.
 b) Om den nærmere beskyttelse af sanitetspersonel kan følgende  

 anføres:
 For det i artikel 24 og 26 angivne personel gælder, at hvis de  

 falder i fjendens magt, må de kun tilbageholdes, for så vidt eventuelle  

 krigsfangers åndelige fornødenheder og antal kræver dette, jf. artikel 28,  

 stk. 1. Ved tilbageholdelse er personellet ikke at anse som krigsfanger,  

 men de skal dog som mindstemål nyde fordel af samtlige bestemmelser i  

 Genevekonvention af 12. august 1949 om behandling af krigsfanger (GK III).
 For det i artikel 25 angivne personel gælder, at hvis de falder i  

 fjendens hænder, er de at anse som krigsfanger, men skal udøve deres sanitære  

 pligter, hvor dette er påkrævet, jf. artikel 29. Krigsfangers folkeretlige  

 status er nærmere fastsat i den ovenfor nævnte GK III.
 Idet dansk sanitetspersonel ikke kan betragtes som de særligt uddannede  

 medlemmer af de væbnede styrker, der er omtalt i artikel 25, og heller ikke  

 tilhører nationale Røde Kors-selskaber og lignende, der er omtalt i artikel  

 26, men derimod tilknyttet et britisk feltlazaret, må sanitetspersonellet  

 anses for at være omfattet af artikel 24. Heraf følger, at personellet  

 skal respekteres og beskyttes under alle forhold.
VI.
Sanitetspersonels identifikation For at opnå den ovenfor under pkt.
II nævnte beskyttelse skal bl.a.  

 følgende være opfyldt:
Det i artikel 24, 26 og 27 omtalte personel skal på venstre arm bære et  

 armbind, som er forsynet med kendemærket (f.eks. rødt kors på hvid bund), og  

 som er udstedt og stemplet af den militære myndighed.
Dertil kommer, at  

 personellet skal bære et særligt identitetskort forsynet med kendemærket.
I  

 intet tilfælde må kendetegn, identitetskort eller retten til at bære  

 armbindet fratages det nævnte personel, jf.
GK I, artikel 40.
Det i artikel 25 angivne personel skal under udførelsen af sine sanitære  

 pligter og kun da bære et hvidt armbind, der i midten er forsynet med  

 kendemærket i formindsket gengivelse; armbindet skal hidrøre fra og stemples  

 af den militære myndighed.
Militære identitetspapirer, der bæres af sådant  

 personel, skal nærmere anføre, hvilken særlig uddannelse det har modtaget,  

 den midlertidige karakter af de opgaver, hvormed det er beskæftiget, og dets  

 hjemmel til at bære armbindet, jf.
GK I, artikel 41.
VII.
Om begreberne »krigsførende« og »væbnede styrker« 1) »Krigsførende«:
I kapitel I i Reglement angående regler og vedtægter for krig til lands,  

 der er et bilag til den IV.
Haager-konvention (HK IV) vedtaget den 18.  

 oktober 1907, er begrebet krigsførende omtalt.
Kapitel I definerer dog ikke,  

 hvad der nærmere ligger i begrebet, og det synes i øvrigt også at være uden  

 betydning for den folkeretlige vurdering af sanitetspersonels folkeretlige  

 status.
 2) »Væbnede styrker«:
 Artikel 43 i Tillægsprotokol I fastsætter, at de væbnede styrker  

 tilhørende en part i en konflikt består af alle organiserede væbnede styrker,  

 grupper og enheder, som er under en kommando, der over for denne part er  

 ansvarlig for de underordnedes handlemåde, også selv om denne part er  

 repræsenteret af en regering eller en myndighed, der ikke anerkendes af en  

 modpart.
Sådanne væbnede styrker skal være underkastet et militært disciplinært  

 system, som bl.a. skal håndhæve overholdelsen af de folkeretlige regler under  

 væbnede konflikter.
Medlemmer af en stridende parts væbnede styrker (undtaget  

 sanitetspersonel og feltpræster, der er omfattet af artikel 3 i GK III) er  

 kombattanter, hvilket vil sige, at de har ret til at tage direkte del i  

 fjendtligheder.
VIII.
De stridende parters tilslutning til GK I og TP I USA, Storbritannien, Frankrig og Irak har alle tilsluttet sig GK I og er  

 således folkeretligt forpligtet til at yde sanitære enheder og  

 sanitetspersonel beskyttelse som foreskrevet i bl.a.
GK I, artiklerne 19 og  

 24.
 TP I er ikke blevet tiltrådt af ovennævnte lande, men synes for så vidt de  

 deri indeholdte bestemmelser af humanitær karakter, herunder beskyttelse af  

 sanitetspersonel, at være udtryk for almindeligt anerkendte folkeretlige  

 principper.
IX.
Kommandoforhold og straffemyndighed i forhold til dansk  

 sanitetspersonel Der udpeges en chef for det danske element.
Chefen er under kommando af  

 forsvarschefen, der endvidere er rettergangschef for den pågældende chef.  

 Chefen vil dog formentlig være underlagt den engelske lazaretchef f.s.v.a.  

 lægefaglige arbejdsopgaver og -rutiner.
Chefen for det engelske lazaret  

 påregnes at få det logistiske ansvar for det danske element efter bilateral  

 aftale.
 For så vidt angår den danske chefs myndighed til at pålægge straffe uden  

 dom og disciplinarmidler forudsættes det, at forsvarsministeren i henhold til  

 militær retsplejelovs §§ 30 og 39 konkret tillægger chefen en sådan  

 myndighed.
 Det skal i øvrigt bemærkes, at det i forbindelse med indgåelse af aftale  

 med briterne bør tilstræbes, at det danske medicinske personel ikke bliver  

 undergivet britisk militær straffelov.
 Det skal endelig bemærkes, at det danske sanitetspersonel i henhold til  

 folkeretten ikke nyder eksterritorialitet under deres ophold på saudi-arabisk  

 territorium.
 Spørgsmål 14:
»Kan ministeren bekræfte, at »Olfert Fischer« fortsat er  

 at betragte som »ikke krigsførende«, jf. betænkningen fra den 31.  

 august 1990 over B 81?» Svar:
 Efter folketingsbeslutningen af 31. august 1990 er korvetten »Olfert  

 Fischer's opgave alene at sikre gennemførelse af bestemmelserne i De Forenede  

 Nationers Sikkerhedsråds resolution nr. 661 af 6. august 1990 om økonomiske  

 sanktioner mod Irak efter de retningslinjer, der er fastlagt i  

 Sikkerhedsrådets resolution nr. 665 af 25. august 1990.
 Som følge heraf har regeringen truffet beslutning om, at »Olfert  

 Fischer« placeres uden for kampzonen.
 Korvetten vil uden for kampzonen fortsætte med at løse sin opgave i  

 overensstemmelse med folketingsbeslutningen af 31. august 1990.
 Spørgsmål 17:
»Hvorledes har man sikret, at det danske medicinske personel rent  

 faktisk ikke undergives britisk militær straffelovgivning? Såfremt problemet  

 ikke er løst, understreger det så ikke, at den danske bistand snarere er en  

 slags støtte til britisk krigsførelse og ikke en humanitær indsats?» Spørgsmål 18:
»Hvordan er det overhovedet praktisk muligt, at danske læger og  

 sygeplejersker, der yder en humanitær indsats efter opfordring fra FN, kan  

 risikere at blive undergivet britisk militær straffelov? Kan det være  

 folkeretligt korrekt?» Svar:
 I anledning af de stillede spørgsmål (17 og 18) kan det oplyses:
Som anført i bemærkningerne til lovforslaget undergives sanitetsholdet  

 dansk chef og forbliver under national dansk kommando.
I medfør af militær  

 retsplejelov §§ 30 og 39 agter forsvarsministeren at meddele chefen for det  

 danske sanitetshold bemyndigelse til at udøve straffe- og  

 disciplinarmyndighed over det danske sanitetspersonel efter gældende danske  

 regler.
 Spørgsmål 19:
»På hvilken måde foregriber Folketingets eventuelle vedtagelse af L  

 63 en tilslutning til den Wartime Host Nation Support aftale om et  

 beredskabshospital, som ikke er godkendt af eller forelagt Folketinget og Det  

 Udenrigspolitiske Nævn i henhold til tidligere løfter fra regeringen om  

 proceduren ved indgåelse af nye forstærkninger eller værtslandsaftale?» Svar:
Etableringen af hospitalet i Holstebro, som foreslået ved L 63, kræver  

 indgåelse af en særlig bilateral dansk/amerikansk aftale, der udelukkende  

 forudsættes at omfatte løsningen af denne opgave.
En sådan bilateral aftale  

 ophører, når den humanitære hjælp ikke længere er nødvendig, og er derfor  

 ikke led i danske Host Nation Support aftaler med USA.
 Der kan i øvrigt henvises til besvarelse af spørgsmål 4.
 Spørgsmål 20:
»Hvordan kan man etablere et beredskabshospital i henhold til en  

 ikke-godkendt eller færdigbehandlet bilateral aftale med USA om  

 værtslandsstøtte i krigstid (Wartime Host Nation Support) i forbindelse med  

 en krig, som intet har med aftalen at gøre, og som Danmark ikke deltager  

 i?» Svar:
 Der henvises til besvarelse af spørgsmål 19.
