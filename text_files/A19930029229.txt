 Herved bekendtgøres lov om bindende forhåndsbesked om  

 skattespørgsmål m.v., jf. lovbekendtgørelse nr. 270 af 22. april 1992, som  

 ændret ved lov nr. 215 af 28. april 1993.
 § 1.  Enhver, for hvem det findes af væsentlig  

 betydning, kan hos Ligningsrådet få svar (forhåndsbesked) på spørgsmål af den  

 i stk. 2 omhandlede art.
 Stk. 2.  Forhåndsbesked efter stk. 1 gives om spørgsmål  

 vedrørende almindelig eller særlig indkomstskat, kulbrinteskat, selskabsskat  

 eller formueskat, afgift og tillægsskat efter pensionsbeskatningsloven eller  

 afgift efter lov om frigørelsesafgift.
 Stk. 3.  Bindende forhåndsbesked kan i almindelighed  

 ikke indhentes om den skatte- eller afgiftsmæssige virkning af en  

 disposition, der er gennemført.
 Stk. 4.  Stk. 1 og 2 anvendes ikke, når forhåndsbesked  

 kan indhentes efter kildeskattelovens § 33 A, stk. 4.
§ 2.  Anmodning efter § 1 skal være indsendt  

 skriftligt til den centrale told- og skatteforvaltning inden tidspunktet for  

 rettidig indgivelse af selvangivelse for det indkomstår, besvarelsen har  

 betydning for.
Anmodningen skal indeholde alle de oplysninger af betydning  

 for svaret, som står til forespørgerens rådighed.
Hvis den centrale told- og  

 skatteforvaltning for at kunne tage stilling til spørgsmålet må anmode  

 forespørgeren om yderligere oplysninger eller domumentation, skal denne  

 efterkomme anmodningen inden den frist, forvaltningen fastsætter.
Efterkommes  

 anmodningen ikke, afvises spørgsmålet, eller svaret begrænses til de forhold,  

 der skønnes tilstrækkeligt oplyst.
§ 2 A.  (* 2) Reglen i retsplejelovens § 343 om adgang  

 til at kræve syn og skøn udmeldt ved de almindelige domstoles foranstaltning  

 finder tilsvarende anvendelse i sager, hvor Ligningsrådet er anmodet om  

 bindende forhåndsbesked.
Dette gælder dog ikke sager vedrørende vurdering af  

 fast ejendom.
 Stk. 2.  Begæres syn og skøn udmeldt, repræsenterer den  

 centrale told- og skatteforvaltning skattemyndighederne som part i sagen.
 Stk. 3.  Den centrale told- og skatteforvaltning kan  

 fastsætte en frist, inden for hvilken spørgeren skal tage stilling til, om  

 der begæres syn og skøn i sagen.
 Stk. 4.  Begæres syn og skøn udmeldt, udsættes sagens  

 behandling indtil skønsforretningen er gennemført.
§ 3.  Finder Ligningsrådet, at det rejste spørgsmål er  

 af en sådan beskaffenhed, at det ikke kan besvares med fornøden sikkerhed,  

 eller at andre hensyn taler afgørende mod at fremkomme med en besvarelse,  

 afvises anmodningen med fornøden begrundelse.
Det samme gælder, hvis det ikke  

 findes af væsentlig betydning for forespørgeren at få svar på det stillede  

 spørgsmål, jfr. § 1, stk. 1.
§ 4.  Når Ligningsrådet har taget stilling i sagen,  

 sendes meddelelse om afgørelsen til forespørgeren og vedkommende  

 skattemyndigheder.
Forhåndsbeskeden skal være begrundet i det omfang, det  

 anses for fornødent.
§ 5.  Den afgivne forhåndsbesked kan forespørgeren  

 indbringe for Landsskatteretten senest 3 måneder efter modtagelsen af  

 beskeden.
Klagen skal ske skriftligt i den form, der er foreskrevet i  

 skattestyrelseslovens § 25, stk. 2. Klagen behandles efter de i  

 skattestyrelsesloven fastsatte regler, for så vidt de er forenelige med  

 bestemmelserne i denne lov.
 Stk. 2.  Landsskatterettens kendelser efter denne lov  

 kan indbringes for domstolene af såvel forespørgeren som af skatteministeren  

 inden 3 måneder efter kendelsens afsigelse.
 Stk. 3.  (* 2) Afgørelser, der går ud på afvisning, kan  

 ikke indbringes for Landsskatteretten eller domstolene.
§ 6.  Forhåndsbesked fra Ligningsrådet - eventuelt  

 ændret efter indbringelse for Landsskatteretten eller domstolene - har  

 bindende virkning for skattemyndighederne ved behandlingen af det beskrevne  

 forhold.
Forhåndsbeskeden er ikke bindende for skattemyndighederne i det  

 omfang, der er sket ændring i forudsætninger, som har været afgørende for  

 indholdet af forhåndsbeskeden.
Det samme gælder, hvis der er sket ændringer i  

 den lovgivning, der har ligget til grund for forhåndsbeskeden.
§ 7.  Ved fremsendelsen af anmodning om bindende  

 forhåndsbesked betales en afgift på et grundbeløb på 1.100 kr.
Ministeren  

 fastsætter nærmere regler om, at der efterfølgende kan opkræves et yderligere  

 afgiftsbeløb i tilfælde, hvor den beskrevne disposition har et betydeligt  

 økonomisk omfang, eller hvor besvarelsen af forspørgslen er særlig  

 arbejdskrævende.
Det nævnte grundbeløb reguleres efter personsskattelovens §  

 20.
 Stk. 2.  Skatteministeren kan fastsætte regler om, at  

 der i tilfælde, hvor forespørgslen afvises eller trækkes tilbage, kan ske hel  

 eller delvis tilbagebetaling af den erlagte afgift.
 Stk. 3.  Afgørelser om afgiftens størrelse kan ikke  

 indbringes for Landsskatteretten eller domstolene.
 § 8.  Skatteministeren fastsætter de i øvrigt fornødne  

 regler vedrørende Ligningsrådets og den centrale told- og skatteforvaltning  

 samt Landsskatterettens virksomhed i henhold til denne lov.
 § 9.  Loven træder i kraft ved bekendtgørelsen i  

 Lovtidende og har virkning for anmodninger om bindende forhåndsbesked, der  

 indgives efter den 1. juni 1983.
Skatteministeriet, den 5. maj 1993 Ole Stavad / Kaj Lotz (* 1) Denne lovbekendtgørelse indeholder noter om ikrafttrædelses- og  

 overgangsbestemmelser for ændringer af lov om bindende forhåndsbesked om  

 skattespørgsmål m.v., der er vedtaget efter den 1. januar 1993.
 (* 2) Ved lov nr. 215 af 28. april 1993 (Omkostningsdækning i klagersager;  

 syn og skøn i ligningsrådssager om bindende forhåndsbesked) blev § 2 A indsat  

 og § 5 ændret redaktionelt.
 Loven trådte i kraft den 30. april 1993.
