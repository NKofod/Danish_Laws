Beretning afgivet af Epidemiudvalget den 9. november 2021 Beretning om perioden for klassificering af covid-19 som en samfundskritisk sygdom 1. Politiske bemærkninger Venstre, Dansk Folkeparti, Radikale Venstre, Enhedslisten, Det Konservative Folkeparti og Liberal Alliance Et flertal i udvalget (Venstre, Dansk Folkeparti, Radikale Venstre, Enhedslisten, Det Konservative Folkeparti og Liberal Alliance) foreslår, at klassificeringen af covid-19 som en samfundskritisk sygdom alene fastsættes for 1 måned ad gangen og ikke 4 måneder som indstillet af sundhedsministeren.
 V, DF, RV, EL, KF og LA foreslår derfor, at sundhedsministeren ændrer sin indstilling således, at bekendtgørelsen om kategorisering af covid-19 som en samfundskritisk sygdom bliver fastsat for perioden fra den 11. november 2021 til og med den 10. december 2021.
Hvis der viser sig et behov for at forlænge klassificeringen yderligere, skal regeringen og relevante myndigheder over for Epidemiudvalget redegøre for epidemiens status og sundhedsvæsenets kapacitet.
Denne redegørelse skal sikre, at der er en faglig begrundelse for, at klassificeringen eventuelt skal forlænges.
 V, DF, RV, EL, KF og LA lægger også vægt på de særligt sagkyndiges udtalelser om, at der er behov for en tydelig kommunikation over for befolkningen om den nuværende epidemisituation og den forventede strategi for indsatsen hen over vinteren med henblik på at fastholde befolkningens tillid og reducere usikkerhed.
 Partierne noterer sig også, at de særligt sagkyndige udtaler, at en eventuel eskalation af tiltag for at reducere smittespredningen sker gradvis, og at det er afgørende, at det forklares, hvorfor der eskaleres.
De særligt sagkyndige lægger også vægt på, at regeringen udarbejder en samlet strategi for håndteringen af covid-19. Partierne anbefaler på den baggrund, at regeringen forpligtes til at udarbejde en sådan strategi for håndteringen af covid-19 for de kommende måneder, så det tydeliggøres, hvordan regeringen forventer at epidemien og indsatsen udvikler sig hen over vinteren.
Strategien skal forelægges for Epidemiudvalget snarest muligt.
Dansk Folkeparti Dansk Folkeparti ønsker ikke opgradering af covid-19 til en samfundskritisk sygdom, men støtter beretningen, da det begrænser skaden.
Grunden til, at man ønsker sygdommen opgraderet, findes mere i manglen på personale.
Derfor mener Dansk Folkeparti, at man her skulle have sikret en plan for at få mere personale ind på sygehusene.
Nye Borgerlige Nye Borgerlige kan ikke støtte at ophøje covid-19 til en samfundskritisk sygdom på nuværende tidspunkt.
Det er ikke juridisk nødvendigt at ophøje covid-19 til samfundskritisk sygdom, for at regeringen kan søge opbakning til coronapasset.
Dette kan gøres via Folketinget.
 Vi er heller ikke betrygget ved regeringens svar på, om der reelt er lovhjemmel til dette tiltag med udgangspunkt i en arbejdsmæssig konflikt.
 Nye Borgerlige kan ikke støtte beretningen om at ophøje covid-19 til en samfundskritisk sygdom i 1 måned, da der ingen grund er til dette, når regeringen kan søge opbakning til coronapasset via Folketinget, og Epidemiudvalget løbende kan evaluere situationen.
 Vi har lige været igennem en periode, hvor Folketinget har oplevet en egenrådig regering, og partierne på tværs af Folketinget har kritiseret dette kraftigt, og derfor undrer det Nye Borgerlige, at disse partier nu ganske unødvendigt blot giver regeringen disse magtbeføjelser tilbage.
 Nye Borgerlige er imod beretningen.
Liberal Alliance Liberal Alliance er imod at opgradere covid-19 til en samfundskritisk sygdom.
Det er vigtigt at understrege for at undgå fake news fra Lars Boje Mathiessen (NB). Men vi støtter beretningen for at begrænse skaden fra 4 måneder til 1 måned.
2. Udvalgsarbejdet Udvalget har drøftet beretningen på 1 møde.
 P.u.v.
