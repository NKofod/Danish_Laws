Nr BSF 51 Forslag til folketingsbeslutning om oprettelse af »Rådet for  

 bæredygtig energiudvikling« Fremsat af Anni Svanholt (SF) Steen Gade (SF) Kristen Touborg (SF) den 21. november 1995 Folketinget opfordrer regeringen til i folketingsåret 1995-96 at fremsætte lovforslag om oprettelse af »Rådet for bæredygtig energiudvikling«.
Rådets hovedformål skal være at fremme omstillingen til en bæredygtig energiudvikling.
Det skal ske gennem fremme af energibesparelser, energieffektivitet og udbygning med vedvarende energi i Danmark ud fra følgende retningslinjer og med følgende opgaver:
- Rådet skal virke for en omstilling til bæredygtig energiudvikling, - rådet skal stille forslag til strategier og handlingsplaner og virke for  

 en fortsat udvikling af vedvarende energi, energibesparelser og  

 energieffektivitet, - rådet skal fremme anvendelsen af vedvarende energi og herunder medvirke  

 til at identificere og overvinde barrierer for omstillingen til bæredygtig  

 energiforsyning og udbredelsen af vedvarende energi såvel på hjemmemarkedet  

 som på eksportmarkedet, - rådet kan tage initiativ til nye tværgående udredninger og i tilknytning  

 hertil afholde konferencer m.v. om nye aktiviteter, - rådet kan nedsætte ad hoc-grupper på nye insatsområder, - rådet rådgiver Energistyrelsen i forbindelse med den løbende  

 tilrettelæggelse af arbejdet med omstillingen til bæredygtig energiudbygning  

 og udbygningen af vedvarende energi, - rådet kommer med indstillinger om fordeling af de samlede tilskudsmidler  

 til Energistyrelsen, - rådet bliver høringsberettiget i forbindelse med bevilling af midler til  

 forskning inden for energi- og miljøområdet og bevilling af midler til  

 trafik- og landbrugsområderne, - rådet er rådgivende både for Folketinget og for regeringen, som kan  

 foreslå rådet at tage konkrete emner op til vurdering og debat, - rådet formidler resultatet af sit arbejde til Folketinget, til  

 samfundets øvrige beslutningstagere, til græsrodsorganisationer og til den  

 danske befolkning med henblik på at støtte og fremme en bæredygtig  

 energiudvikling, - rådet sammensættes bl.a. af repræsentanter fra organisationer fra  

 vedvarende energi, Det Økologiske Råd, Forum for Energi og Udvikling,  

 forsknings- og udviklingsinstitutioner inden for miljø og energi samt miljø-  

 og energikontorerne, og - der knyttes et selvstændigt sekretariat til »Rådet for bæredygtig  

 energiudvikling«.
Bemærkninger til forslaget FN's klimapanel (IPCC) konkluderede i 1990 (jf.
Handlingsplan for  

 Vedvarende Energi 1995-96 VE-Rådet, 1994, s. 9), at det globale udslip af  

 drivhusgasser og specielt CO2 hurtigst muligt skulle reduceres med 60 pct.,  

 hvis man skulle undgå alvorlige klimaforstyrrelser fra den menneskeskabte  

 drivhuseffekt.
Klimapanelet skærpede i 1994 CO2-kravene over for de  

 industrialiserede lande.
I stedet for en reduktion på 60 pct. mente  

 klimapanelet, at der var behov for en reduktion på 80 pct.
Så kraftige reduktioner kræver, især hvis der samtidig skulle være plads  

 til en helt nødvendig vækst i ulandenes energiforbrug, i praksis et længere  

 tidsrum for at kunne gennemføres.
Det vil kræve meget store omstillinger af  

 økonomisk, politisk og teknologisk karakter.
Tidshorisonten i dansk  

 energipolitik skal derfor strækkes fra 2005 til 2030.
 Derfor er det nødvendigt allerede nu at igangsætte en omstilling af den  

 danske energiforsyning til en bæredygtig energiforsyning, hvor hovedvægten er  

 baseret på energibesparelser, øget energieffektivitet og vedvarende energi.
 De allerseneste rapporter fra FN's internationale klimapanel synes (jf.  

 dagbladet Information, 1. november 1995, s. 1 og s. 4) nu at være næsten  

 sikre på, at klimaændringer som følge af drivhusgasser ikke længere er teori,  

 men vil blive en uhyggelig realitet.
 Et bredt flertal stod bag »Energiplan 2000« i Folketinget i  

 april 1990 med en målsætning om en 20 pct.s CO2-reduktion inden år 2005 i  

 forhold til 1988-niveauet.
Folketinget bekræftede denne målsætning i forbindelse med  

 forespørgselsdebatten om »Energiplan 2000« i februar i år  

 (Folketingets forhandlinger 1994-95, s. 2536, 2749 og 3200 ff). Ved denne  

 lejlighed kunne det også konstateres, at CO2-reduktionen i 2005 kun ville  

 blive 14-15 pct. i forhold til 1988, hvis der ikke blev gjort en yderligere  

 indsats.
Beslutningerne om de grønne afgifter, som bliver igangsat 1. januar  

 1996, skal naturgas rette op på CO2-regnskabet, men samtidig ved vi, at  

 trafikudviklingen og den almindelige vækst i samfundet trækker ned i  

 regnskabet.
Hertil kommer, at regeringens finansredegørelse for 1995 (s. 85)  

 regner således med en økonomisk vækst i samfundet på 30 pct. frem til år  

 2005.
 Det er derfor nødvendigt at have målsætninger og virkemidler både på det  

 lange sigt og det kortere sigt.
Endelig ved vi, at udbygningen med vedvarende energi ikke går så stærkt,  

 som det var forudsat i »Energiplan 2000« fra 1990. Udbygningen  

 f.eks. på vindmølleområdet går meget langsomt.
Der er derfor et påtrængende  

 behov for at satse både på omfattende energibesparelser og øget  

 energieffektivitet og på en stærkere udbygning med vedvarende energi, hvis  

 omstillingen til en bæredygtig energiforsyning skal gennemføres i tide.
Energiministeriet nedsatte i februar 1991 et rådgivende udvalg for  

 vedvarende energi - »VE-Rådet«.
VE-Rådet har nedsat et  

 initiativudvalg.
Der er endvidere nedsat tre faglige udvalg under  

 Energistyrelsen: Udvalget for Vindkraft, Udvalget for Biomasse til  

 Energiformål og Solenergiudvalget.
Disse udvalg blev nedsat til udgangen af  

 1994, hvorefter den samlede udvalgsstruktur skulle revideres.
VE-Rådet fungerer for tiden videre på en dispensation og afventer en  

 politisk vurdering og beslutning.
Derfor giver det anledning til at vurdere,  

 om det er hensigtsmæssigt at videreføre VE-Rådet uændret, eller om der skal  

 nedsættes et nyt råd med nye opgaver.
Det er baggrunden for, at SF foreslår, at »Rådet for bæredygtig  

 energiudvikling« nedsættes.
Rådets opgave bliver bl.a. at udarbejde  

 langsigtede handlingsplaner for energiudviklingen, hvor miljøaspektet  

 inddrages i vurderingerne for den fremtidige energiforsyning.
 Der er et meget stærkt behov for et sådant råd, der både kan skabe debat  

 og anvise handlemuligheder for en bæredygtig energiudvikling samt styrke  

 rådgivningen på området for vedvarende energi, så udbygningen kan accelerere.  

 Det er i den forbindelse afgørende, at rådet får eget sekretariat og rådighed  

 over de fornødne midler til den samlede indsats.
