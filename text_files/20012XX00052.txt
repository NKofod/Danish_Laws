Skriftlig fremsættelse (24. januar  

 2002) Miljøministeren (Hans Christian Schmidt) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 planlægning og lov om Hovedstadens Udviklingsråd (Ændring af reglerne om landzoneadministrationen og  

 reglerne om planlægning til butiksformål) (Lovforslag nr.
L 59).
I et lille tætbefolket land som Danmark må vi  

 have overblik over, hvordan vi bruger vores areal- og naturressourcer,  

 så vi uden at ødelægge naturværdier kan sikre  

 råderum for den enkelte borger i by som på land.
Derfor er  

 planloven en god og nødvendig lov.
 Planloven blev vedtaget i 1991 efter et omfattende  

 forarbejde, som blandt andet omfattede et debatoplæg med titlen  

 "Enkelt og effektivt". Hovedindholdet i loven er en sammenskrivning  

 og forenkling af by- og landzoneloven, lands- og regionplanloven og  

 kommuneplanloven, og formålet var en decentralisering, forenkling og  

 afbureaukratisering af regelværket.
Men planloven trænger nu til et eftersyn, og dette  

 lovforslag omfatter to områder af loven, hvor regeringen finder behovet  

 for en forenkling og afbureaukratisering påtrængende.
De to  

 områder er reglerne om landzoneadministrationen og de regler om  

 planlægningen til butiksformål, der blev indsat i loven ved en  

 lovændring i 1997.
Spillereglerne efter landzonebestemmelserne og den  

 administration, der knytter sig til dem, er gode, når det gælder  

 om at tage hensyn til naturen og miljøet.
Men det kan gang på  

 gang konstateres, at reglerne ikke levner plads til individuelle og lokale  

 hensyn.
Reglerne er for stive og bureaukratiske.
Og der er behov for en  

 bagatelgrænse.
På baggrund af et almindeligt erkendt behov for at  

 regulere placeringen af de store lavprisvarehuse blev der i 1987 indsat nogle  

 bestemmelser i de dagældende regionplanlove.
Bestemmelserne, der blev  

 videreført i planloven,  pålagde regionplanmyndighederne at  

 fastsætte retningslinier om beliggenheden af arealer til  

 butiksformål og den maksimale størrelse af de enkelte  

 butiksvirksomheder inden for de forudsatte detailhandelsoplande.
Da reglerne ikke virkede tilfredsstillende, blev der i  

 1997 vedtaget en ændring af planloven, som fastsætter detaljerede  

 bestemmelser om  planlægningen til butiksformål.
Efter disse  

 regler skal både regionplanmyndighederne og kommunalbestyrelserne  

 planlægge for butiksstrukturen.
Men regionplanmyndighedernes rolle i  

 denne planlægning er   i strid med den almindelige rollefordeling i  

 loven   væsentligt  mere omfattende end nødvendigt for at  

 varetage hensynet til de enkelte kommuners udvikling inden for den regionale  

 struktur.
Amtsrådene  og Hovedstadens Udviklingsråd skal  

 således fastsætte retningslinier for den samlede  

 detailhandelsstruktur, og de skal både afgrænse de enkelte  

 byområder og fastsætte, hvor mange kvadratmetre butiksbyggeri,  

 der må opføres i de enkelte områder.
Det er en opgave, som  

 efter regeringens opfattelse kan varetages mere fleksibelt og mindre  

 buraukratisk af kommunerne selv.
 Hovedindholdet i det fremsatte lovforslag, der bygger  

 på en række tidligere fremsatte beslutningsforslag, er  

 følgende:
Ændringsforslag vedrørende  

 landzoneadministrationen Lovforslaget indeholder dels et forslag om flytning af  

 kompetencen til at meddele landzonetilladelse fra amtsrådene og  

 Hovedstadens Udviklingsråd til kommunalbestyrelserne dels en  

 række forslag om lempelser ved udvidelse af de kategorier af  

 bebyggelser og benyttelsesændringer, der kan foretages uden en  

 landzonetilladelse.
En ny regel om naboorientering skal forebygge  

 konflikter.
 Det foreslås, at der uden landzonetilladelse skal  

 kunne opføres en bolig på en landbrugsejendom, når den nye  

 bolig skal benyttes som led i et generationskifte eller til brug for en  

 medhjælper.
 Reglerne om anvendelse af overflødige  

 landbrugsbygninger lempes, således at disse bygninger også kan  

 tages i brug til mindre butikker og en bolig.
 Det foreslås endvidere, at mindre virksomheder i det  

 åbne land, der lovligt er etableret i en eksisterende bygning, uden  

 landzonetilladelse skal kunne udvides med nyt byggeri eller ved til- eller  

 ombygning.
Endelig foreslås det, at der skal meddeles  

 landzonetilladelse til placering af en gyllebeholder ude på markerne,  

 medmindre væsentlige hensyn til natur og miljø samt naboer  

 afgørende taler imod placeringen.
En tilladelse skal være  

 betinget af, at gyllebeholderen afskærmes med beplantning.
 Som følge af, at landzonemyndigheden flyttes fra  

 Hovedstadens Udviklingsråd til kommunalbestyrelserne, foreslås  

 det, at bestemmelsen i lov om Hovedstadens Udviklingsråd om  

 nedsættelse af et landzoneudvalg ophæves.
Ændringer vedrørende planlægningen  

 til butiksforslag Lovforslaget indeholder forslag om ændringer i  

 reglerne om planlægning til butiksformål, der begrænser  

 regionplanmyndighedernes kompetence og udvider kommunalbestyrelsernes  

 kompetence tilsvarende.
 Kommunerne får efter forslaget kompetence til selv  

 at afgrænse de centrale byområder, hvor der kan planlægges  

 for butiksbyggeri, og selv at fastsætte det maksimale bruttoetageareal  

 for butiksbyggeri i disse områder.
 Kravene i planloven til den kommunale planlægning  

 til butiksformål foreslås ikke ændret.
Regionplanmyndighederne skal ikke længere  

 fastsætte retningslinier om den samlede detailhandelsstruktur i  

 regionen.
Deres kompetence begrænses til de forhold, som har regional  

 betydning, det vil sige betydning for flere end den enkelte kommune.
Amtsrådene og Hovedstadens Udviklingsråd skal  

 efter forslaget fastsætte retningslinier om beliggenheden af og det  

 maksimale bruttoetageareal til butiksformål for bydelscentre og  

 aflastningsområder med regional betydning.
Det er efter forslaget  

 områder, der udlægges til mere end 3.000 m2  

bruttoetageareal til butiksformål.
De skal endvidere fastsætte retningslinier om  

 beliggenheden af og de maksimale bruttoetagearealer for butikker på  

 mere end 3.000 m2  bruttoetageareal for  

 dagligvarebutikker og 1.500 m 2  

bruttoetageareal for udvalgsvarebutikker.
Det gælder  

 også for butikker, der ønskes placeret i de centrale  

 byområder.
Der skal som hidtil gives en særlig  

 planlægningsmæssig begrundelse for at tillade større  

 butikker end de nævnte.
Men grænsen for udvalgsvarer, der efter  

 de gældende regler er på 1.000 m2  

, foreslås sat op til 1.500 m2  

for at åbne mulighed for større fleksibilitet i  

 den kommunale planlægning.
Efter lovforslaget bliver det alene kommunalbestyrelsernes  

 ansvar at fastlægge detailhandelsstrukturen i kommunen.
Men da mange  

 kommuner endnu ikke har fastsat de nødvendige bestemmelser i  

 kommuneplanens hovedstruktur og rammerne for lokalplanlægning,  

 indeholder lovforslaget en overgangsbestemmelse.
Efter den foreslåede  

 bestemmelse skal kommunerne benytte de retningslinier om de centrale  

 byområder, bydelscentre og aflastningsområder, der er  

 tilvejebragt i regionplanmyndighedernes Regionplan 2001, som grundlag for  

 kommune- og lokalplanlægningen, indtil der er tilvejebragt bestemmelser  

 om den samlede detailhandelsstruktur i kommuneplanen.
Overgangsbestemmelsen sikrer, at den igangværende  

 planlægning for aktuelle byggeprojekter ikke sættes i stå,  

 fordi kommunerne kan benytte det administrationsgrundlag, der er tilvejebragt  

 i regionplanerne.
Større afvigelser herfra skal efter forslaget  

 afvente, at kommunalbestyrelsen efter de nye regler får tilvejebragt  

 bestemmelser om den samlede detailhandelsstruktur i kommunen.
Det kan ske i  

 forbindelse med en revision af hele kommuneplanen eller ved en såkaldt  

 temarevision af kommuneplanen, hvor butiksbestemmelserne i planen bliver  

 revideret.
 Idet jeg i øvrigt henviser til lovforslaget med  

 bemærkninger, skal jeg anbefale Folketingets velvillige behandling af  

 forslaget.
