 Skatteministeriet kommenterer de senest offentliggjorte afgørelser om  

 efterfølgende af- og nedskrivninger.
 Efter udløbet af fristen for indgivelse af selvangivelse kan foretagne af-  

 og nedskrivninger kun ændres med Ligningsrådets tilladelse, jf.  

 afskrivningslovens § 30, stk. 3, varelagerlovens § 7 og  

 husdyrbesætningslovens § 5.
Ved TS-cirkulære 1994-12 af 27/6 1994 har Ligningsrådet i nogle nærmere  

 afgrænsede tilfælde delegeret sin kompetence til at tillade efterfølgende  

 ændringer af af- og nedskrivninger til de lignende myndigheder.
Dette  

 cirkulære trådte i stedet for TS-cirkulære 1992-12 af 25/8 1992, der  

 indskrænkede ligningsmyndighedernes bemyndigelse betydeligt.
Denne  

 indskrænkning i bemyndigelsen indebar selvsagt, at et betydeligt antal  

 ansøgninger blev forelagt for Ligningsrådet, hvorved der dannede sig en så  

 fast praksis, at bemyndigelsen atter kunne udvides med TS-cirkulære 1994-12.  

 I forbindelse med udsendelsen af TS-cirkulære 1994-12 foretog fuldmægtig  

 Søren Schou, tidligere Told- og Skattestyrelsen, i artiklen i TfS 1994, 576  

 en udførlig gennemgang af cirkulæret og den praksis, der dannede baggrund  

 herfor.
 Efter udsendelsen af denne artikel har Ligningsrådet bl.a. afgjort sagerne  

 TfS 1996, 542 (kommenteret af Skatteministeriet i TfS 1996, 545), TfS 1996,  

 71 og TfS 1996, 70, der yderligere belyser rådets praksis på området.
I TfS 1996, 542 afslog Ligningsrådet en ansøgning om efterfølgende  

 afskrivninger på nogle bygninger, der var blevet afhændet af et selskab.  

 Ligningsrådet fandt, at udgangspunktet måtte være, at der måtte meddeles  

 afslag på ansøgningen, da bygningerne var afhændet.
Den omstændighed, at der  

 ikke var blevet foretaget bygningsafskrivninger, skønt selskabet påregnede at  

 afhænde ejendommen uden beskatning af genvundne afskrivninger, fandtes ikke  

 at være et så ekstraordinært forhold, at dette udgangspunkt kunne fraviges.
Tfs 1996, 70, vedrørte også en situation, hvor der blev ansøgt om  

 efterfølgende afskrivninger på en bygning, der var afhændet.
Ansøgningen  

 skyldtes et ønske om at udligne en forhøjelse af den skattepligtige indkomst  

 foretaget efter afhændelsen.
Ligningsrådet fandt, at det forhold, at  

 ansøgningen skyldtes et ønske om at udligne en ansættelsesændring, var en så  

 ekstraordinær omstændighed, at ansøgningen blev imødekommet, uanset at  

 bygningen var afhændet.
Det kan også siges på den måde, at sagen indeholdt to  

 modsat rettede omstændigheder, afhændelse af ejendommen, der normalt  

 medfører, at efterfølgende afskrivning ikke er mulig, og efterfølgende  

 ansættelsesændring, der normalt medfører tilladelse.
Af de to forhold fik den  

 efterfølgende ansættelsesændring afgørende betydning.
I afgørelsen TfS 1996, 71 afslog Ligningsrådet en ansøgning om at  

 tilbageføre skattemæssige afskrivninger på et butikscenter.
For begge de  

 inkomstår, som sagen vedrørte, blev ansøgningen indgivet senere end 3 år  

 efter udløbet af de pågældende indkomstår.
Selv om skatteyderens  

 skattepligtige indkomst for indkomstårene var negativ, foretog han alligevel  

 maksimale afskrivninger på butikscentret, idet han påregnde at kunne modregne  

 de skattemæssige underskud i senere års indtægter.
Da butikscentret  

 imidlertid fortsatte med at være underskudsgivende, kunne dette ikke lade sig  

 gøre, hvorfor han anmodede om, at afskrivningerne blev tilbageført.  

 Ligningsrådet afslog denne anmodning.
Rådet henviste til, at det måtte lægges  

 til grund, at ansøgningen skyldtes, at der ved selvangivelsen var blevet  

 truffet et bevidst valg, der efterfølgende havde vist sig uhensigtsmæssigt.  

 Dette er ikke en sådan ekstraordinær omstændighed, der kræves for at give  

 ekstraordinær afskrivning ud over 3-års-fristen.
For så vidt angår Ligningsrådets henvisning til, at ansøgningen blev  

 indgivet senere end 3 år efter udløbet af de pågældende indkomstår, uden at  

 der forelå særlige omstændigheder, bemærkes, at 3-års-fristen i  

 skattestyrelseslovens § 4, stk. 2, for genoptagelse på den skattepligtiges  

 foranledning ikke gælder i relation til ansøgninger om ændring af af- og  

 nedskrivninger fremsat i medfør af særbestemmelserne herom i  

 afskrivningslovens § 30, stk. 3, varelagerlovens § 7 og  

 husdyrsbesætningslovens § 5. Det er dog Ligningsrådets opfattelse, at  

 ansøgninger, der indgives senere end 3 år efter udløbet af det pågældende  

 indkomstår, alene bør imødekommes, når der foreligger særlige omstændigheder.  

 Denne opfattelse kommer til udtryk i pkt. 3.2. i TS-cirkulære 1994-12,  

 hvorefter en ansøgning om ændrede af- og nedskrivninger altid skal forelægges  

 for Ligningsrådet, når ansøgningen indgives senere end 3 år efter udløbet af  

 det pågældende indkomstår.
Særlige omstændigheder vil f.eks. foreligge, hvis  

 skattemyndighederne har foretaget en urigtig retslig vurdering, der har  

 afskåret skatteyderen fra fuldt ud at udnytte sin afskrivningsadgang, eller  

 hvis den skatteyderen ikke er blevet orienteret om muligheden for at  

 kompensere for en ansættelsesændring ved at foretage ændrede af- og  

 nedskrivninger.
Det kan derimod næppe antages, at der foreligger særlige  

 omstændigheder hvor ansøgningen skyldes, at der ved valget af satsen for af-  

 og nedskrivninger blev begået en åbenlys fejl, så det er især her, at  

 3-års-fristen får praktisk betydning, idet åbenlyse fejl i denne sammenhæng  

 inden for 3-års-fristen normalt giver mulighed for efterfølgende afskrivning.
