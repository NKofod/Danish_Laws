Nr BTL 192 Betænkning over Forslag til lov om ændring af lov om lands- og  

 regionplanlægning, lov om regionplanlægning i hovedstadsområdet og lov om  

 frigørelsesafgift m.v. af fast ejendom (Frigørelsesafgiftsfondenes  

 anvendelse)   

 Nr L 192 1986-87, 1. samling Blad nr 804 Afgivet af miljø- og planlægningsudvalget Afgivet: 19870410 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret skriftligt.
 Udvalget har endvidere modtaget skriftlige henvendelser fra:
Amtsrådsforeningen i Danmark, Hovedstadsrådet, Kommunernes Landsforening og Viborg Amtskommune.
Der er af et flertal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Socialistisk Folkepartis og Det Radikale Venstres medlemmer af udvalget) lovforslaget til VEDTAGELSE med de stillede ændringsforslag.
Et MINDRETAL (Det Konservative Folkepartis, Venstres og Kristeligt Folkepartis medlemmer af udvalget) indstiller lovforslaget til VEDTAGELSE UÆNDRET.
Mindretallet afviser ændringsforslagene, idet man finder, at der skal tilstræbes en større grad af selvfinansiering også i den offentlige sektor.
Der er således tale om en videreførelse af de opsparingsfremmende initiativer, som Folketinget gennemførte sidste efterår.
Hertil kommer, som anført af miljøministeren ved besvarelsen af spørgsmål 1 fra udvalget, at der allerede i 1977 blev gennemført en budget- og regnskabsreform, hvis formål var at afskaffe særlige bindinger af bestemte skatter og afgifter til bestemte udgiftsformål.
Dette førte til, at Folketinget i 1981 ændrede frigørelsesafgiftsloven således, at de primærkommunale frigørelsesafgiftsfonde blev afskaffet.
Af hensyn til den økonomiske situation fandtes det på daværende tidspunkt uhensigtsmæssigt at afskaffe de amtskommunale fonde på tilsvarende måde.
Den afvikling, der nu foreslås gennemført, er derfor ligeledes i overensstemmelse med hovedprincippet i budget- og regnskabsreformen.
Kravet om, at der skal ske gradvis indbetaling til statskassen sikrer samtidig, at en nedlæggelse af fondene ikke får uheldige konsekvenser for samfundsøkonomien.
Den udvidelse af fondenes anvendelsesområde og af kredsen af låneberettigede, som gennemføres samtidig med beslutningen om afviklingen af fondene, kan betragtes som en form for modydelse.
Beslutningen om at afvikle fondene er således baseret på overordnede økonomiske overvejelser.
 Afviklingen af fondene vil ske over en meget lang årrække (20-30 år).
Ændringsforslag Af et FLERTAL (S, SF og RV):
Til § 1 1) I den foreslåede § 19 udgår STK. 3.
 Stk. 4 bliver herefter stk. 3.
Til § 2 2) I den foreslåede § 19 udgår STK. 3.
 Stk. 4 bliver herefter stk. 3.
Bemærkninger Til nr. 1 og 2 Forslagsstillerne ønsker ikke, at afdrag og renter på lån skal tilgå statskassen.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, FP og VS havde ikke medlemmer i udvalget.
