Nr BTL 35 Betænkning over Forslag til lov om ændring af retsplejeloven  

 (Instansordningen i civile retssager m.v.)   

 Nr L 35 1997-98. 2. samling Afgivet af Retsudvalget Afgivet: 19980505 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Udvalgets spørgsmål og justitsministerens svar herpå er optrykt som bilag  

 til betænkningen.
 Herefter indstiller et flertal (udvalget med undtagelse af Dansk  

 Folkepartis og Enhedslistens medlemmer) lovforslaget til  vedtagelse  

 uændret.
 Et mindretal inden for flertallet (Venstres medlemmer af udvalget) har  

 noteret sig Advokatrådets indvendinger mod den foreslåede begrænsning i  

 kæreadgangen til Højesteret for visse omkostningsafgørelser, og mindretallet  

 vil tage dette spørgsmål op ved en senere lejlighed.
 Et mindretal (Dansk Folkepartis medlem af udvalget) indstiller  

 lovforslaget til forkastelse ved 3. behandling.
Dansk Folkeparti finder det vigtigt, at sagsbehandlingstiden nedbringes og  

 støtter gerne tiltag, som kan fremskynde en sådan proces.
Dansk Folkeparti  

 finder imidlertid ikke de foreslåede ændringer tilstrækkelige og mener, at  

 retterne nødvendigvis må tilføres yderligere ressourcer, hvis  

 sagsbehandlingstiden generelt skal nedbringes og sagerne pådømmes hurtigere  

 til gavn for alle i det danske samfund.
At en række sager flytter fra at starte ved landsretterne til at skulle  

 starte ved byretterne betyder efter Dansk Folkepartis opfattelse blot, at  

 problemet flyttes uden reelt at blive løst.
Det kan understøtte frygten for,  

 at der fremover kan opstå en pukkel af sager ved byretterne, mens  

 landsretterne og i et vist omfang Højesteret aflastes.
Dommerforeningen har i sit høringssvar anført nødvendigheden af, at der i  

 forlængelse af en vedtagelse af lovforslaget tilvejebringes yderligere  

 kapacitet til byretterne.
Et synspunkt, som Dansk Folkeparti støtter, men som  

 desværre ikke opfyldes med vedtagelsen af dette lovforslag.
Dansk Folkeparti er generelt af den opfattelse, at retssystemet må  

 tilføres ekstra ressourcer for at få løst problemet med de lange  

 sagsbehandlingstider og få nedbragt puklen af sager ved retterne.
Dansk  

 Folkeparti er parat til at bevilge de nødvendige ressourcer til området.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Lissa Mathiasen (S) fmd.
Per Kaalund (S) Dorte Bennedsen (S)  

 Else Marie Mortensen (S) Jan Petersen (S) Anne Baastrup (SF) nfmd.   

 Sonja Albrink (CD) Elisabeth Arnold (RV) Søren Søndergaard (EL) Birthe Rønn  

 Hornbech (V) Inge DahlSørensen (V) Karen Rønde (V) Tom Behnke (FP) Bendt  

 Bendtsen (KF) Pernille Sams (KF) Peter Skaarup (DF) Jann Sjursen (KRF) Bilag Udvalgets spørgsmål og justitsministerens svar herpå:
 Spørgsmål nr. 1:
 Ministeren bedes kommentere de kritikpunkter, som er rejst i de indkomne  

 høringssvar, jf. bilag 1.
 Svar:
 De væsentligste indvendinger, der er fremkommet i forbindelse med høringen  

 over Retsplejerådets betænkning om instansordningen i civile retssager (nr.  

 1348/1997), vedrører forslagene om ankebehandling ved Sø- og Handelsretten og  

 indførelse af en ankebegrænsning i skattesager.
 Disse forslag er imidlertid ikke medtaget i lovforslaget, da de efter  

 Justitsministeriets opfattelse bør inddrages i Retsplejerådets arbejde med en  

 generel reform af den civile retspleje.
 Advokatrådet har endvidere fremført indvendinger mod forslaget om, at  

 landsretternes og Sø og Handelsrettens afgørelser om sagsomkostninger i  

 hævede og forligte sager og om salær til beskikkede advokater i sager, hvor  

 der er meddelt fri proces, kun skal kunne kæres til Højesteret, hvis  

 Procesbevillingsnævnet giver tilladelse.
Efter de gældende regler kan den nævnte type omkostningsafgørelser frit  

 kæres fra landsret til Højesteret.
Afgørelser om sagsomkostninger, der er  

 indeholdt i domme, kan derimod kun ankes særskilt til Højesteret, hvis  

 Procesbevillingsnævnet giver tilladelse.
 I Retsplejerådets ovennævnte betænkning anføres på side 52:
»Landsrettens ankedomme afsiges i vidt omfang på grundlag af nye  

 anbringender eller oplysninger, der er blevet inddraget under ankesagen, og  

 som byretten ikke har taget stilling til.
Disse domme kan ikke ankes uden  

 Procesbevillingsnævnets tilladelse, og det forekommer derfor mindre  

 velbegrundet, at der er en videre adgang til at få en prøvelse ved Højesteret  

 af enkelte spørgsmål, der afgøres under behandlingen af sagen.
Retsplejerådet finder derfor ikke, at der er behov for at opretholde en  

 videre kæreadgang for den nævnte type omkostningsafgørelser, dvs.  

 omkostningsafgørelser i hævede og forligte sager og afgørelser om salær til  

 beskikkede advokater i sager, hvor der er meddelt fri proces, end for de  

 afgørelser om omkostninger, der er indeholdt i domme.
Sagsomkostninger  

 fastsættes med udgangspunkt i sagens værdi, og landsretterne har på dette  

 område - som på andre områder, hvor landsretterne er den ordinære sidste  

 instans - mulighed for gennem deres praksis i et stort antal sager at  

 opretholde den nødvendige ensartethed med hensyn til  

 omkostningsfastsættelsen.
Dette gælder både med hensyn til  

 omkostningsafgørelsen inter partes og med hensyn til størrelsen af det salær,  

 der tilkommer en beskikket advokat.
Der vil endvidere fortsat være mulighed  

 for med Procesbevillingsnævnets tilladelse at indbringe afgørelser om  

 principielle spørgsmål for Højesteret.
Retsplejerådet finder det således  

 forsvarligt, at afgørelser om sagsomkostninger i almindelighed finder deres  

 endelige afgørelse ved landsretterne.
Højesteret er da også efter gældende  

 praksis meget tilbageholdende med at ændre landsrettens omkostningsafgørelser  

 m.v., idet landsretten jo må formodes at have et særligt kendskab til sagen,  

 som Højesteret kun vanskeligt kan bibringes under et kæremål.« Justitsministeriet er enig i Retsplejerådets betragtninger.
 Spørgsmål nr. 2:
 Under henvisning til Københavns Byrets bemærkninger, jf. bilag 1, bedes  

 ministeren redegøre for, hvilke konsekvenser lovforslaget har for byretterne  

 i form af øgede ressourcebehov.
 Svar:
 Der kan henvises til pkt. 6. i de almindelige bemærkninger til  

 lovforslaget (L 35), hvor der bl.a. anføres følgende:
»Lovforslaget indebærer, at et antal relativt store civile retssager,  

 der i dag behandles ved landsret i 1. instans under medvirken af 3 dommere,  

 fremover vil blive ført ved byretten, der beklædes af een dommer.
Når  

 forslagets virkninger er slået fuldt ud igennem, vil dette samlet set medføre  

 en vis ressourcebesparelse og aflastning af landsretterne.
Også Højesteret  

 vil blive aflastet for et antal appelsager.
 ...
 Endvidere medfører forslaget en merbelastning af byretterne, der må  

 antages at ville lægge beslag på en del af de frigjorte ressourcer, jf.  

 nedenfor.
 Endelig vil der medgå en vis tid, førend aflastningen slår igennem i  

 forhold til landsretterne, idet allerede anlagte sager færdigbehandles, jf.  

 lovforslagets § 2, stk. 2.
 På denne baggrund finder Justitsministeriet, at der først efter, at loven  

 har været i kraft i en periode og de nødvendige erfaringer med nyordningens  

 virkninger er kendt, kan ske en præcis angivelse af de ressourcemæssige  

 konsekvenser, herunder hvornår og i hvilket omfang antallet af dommere ved  

 landsretterne kan reduceres.
Dommerforeningen har i sit høringssvar over betænkningen anført, at en  

 forhøjelse af værdigrænsen bør medføre, at der tilvejebringes ekstra  

 kapacitet ved byretterne.
Tilsvarende har Københavns Byret anført, at disse  

 ekstra sager må antages at kunne beskæftige 1 1/2 til 2 dommere ved retten.
Efter Justitsministeriets opfattelse kan forslaget ikke på nuværende  

 tidspunkt give grundlag for at tilføre byretterne yderligere ressourcer.  

 Skønsmæssigt vil ca. 1/3 af de sager, der påtænkes henlagt til byretterne,  

 blive overført til Københavns Byret.
Behovet for eventuel ressourcetilførsel  

 til Københavns Byret vil blive vurderet i lyset af den styrkelse af byretten,  

 der er sket igennem de seneste år sammenholdt med udviklingen i sagsantallet,  

 ligesom muligheden for at omdisponere inden for de gældende bevillinger til  

 domstolene vil indgå, jf. herved også ovenfor om aflastningen af  

 landsretterne.
 ...
For at skabe et sikkert grundlag for den ovennævnte vurdering af  

 forslagets virkning for landsretterne, byretterne og Procesbevillingsnævnet  

 vil Justitsministeriet tage initiativ til, at der i en periode efter lovens  

 ikrafttræden sker en særlig registrering ved disse myndigheder af  

 aflastningen eller merbelastningen som følge af nyordningen.« Ændringsforslag Af justitsministeren:
Til § 2 1) Stk. 1 affattes således:
»Stk. 1. Loven træder i kraft den 1. juli 1998.« B e m æ r k n i n g e r Til nr. 1 Lovens ikrafttræden foreslås udskudt til den 1. juli 1998, da lovforslaget  

 først forventes vedtaget efter den oprindeligt foreslåede ikrafttrædelsesdato  

 (1. juni 1998).
