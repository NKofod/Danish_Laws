Skriftlig fremsættelse (2. november  

 2000) Miljø- og energiministeren (Svend Auken):
 Herved tillader jeg mig for Folketinget at  

 fremsætte:
Forslag til lov om ændring af lov om  

 kontinentalsoklen (Lovforslag nr.
L 73).
Lovforslaget har til formål at sikre, at elkabler og  

 rørledninger til transport af kulbrinter, der planlægges lagt  

 på den danske kontinentalsokkel uden for søterritoriet,  

 først placeres, efter at der er givet tilladelse hertil.
Herigennem  

 sikres, at disse anlæg placeres således, at der tages hensyn til  

 den danske udnyttelse af naturforekomsterne på sokkelområdet,  

 efterforskningsmæssige interesser og andre anlæg på  

 soklen.  For rørledninger kan der desuden stilles vilkår til  

 beskyttelse af miljøet.
For større rørledninger, som  

 må antages at påvirke miljøet i væsentlig grad, vil  

 der desuden blive krævet en egentlig VVM-vurdering.
Det  

 indebærer, at der ikke kan gives en tilladelse, før  

 anlæggets virkninger på miljøet er belyst, og  

 berørte organisationer og myndigheder har haft lejlighed til at udtale  

 sig om projektet.
Elkabler, der føres ind til Danmark, vil også  

 blive underkastet en miljømæssig behandling.
Det sikres  

 herigennem, at rørledninger til transport af kulbrinter og elkabler  

 undergår en miljømæssig vurdering i den udstrækning  

 folkeretten giver mulighed herfor.
 Lovforslaget skal desuden sikre, at der kan opkræves  

 betaling for myndighedernes sagsbehandling i forbindelse med disse  

 anlæg, og at der tilvejebringes udtrykkelig hjemmel for et objektivt  

 erstatningsansvar for skader forvoldt af sådanne anlæg.
Rørledninger til transport af kulbrinter er i dag  

 reguleret af en bekendtgørelse, der sikrer en tilladelsesordning og et  

 objektivt erstatningsansvar.
Elkabler på kontinentalsokkelområdet  

 til transit af strøm har ikke hidtil været reguleret.
Der er  

 derfor behov for også at etablere en tilladelselsesordning for elkabler  

 samtidig med, at hjemmelsgrundlaget for rørledninger  

 tydeliggøres.
Lovforslaget angår hovedsagelig transitanlæg,  

 det vil sige anlæg, der ikke tjener til den danske energiforsyning.  

 Danmark har som udgangspunkt begrænset interesse i, at disse  

 anlæg placeres på den danske del af soklen.
En tilladelsesordning  

 sikrer, at de danske natur-, fiskeri- og råstofinteresser kan varetages  

 bedst muligt.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
