Beretning afgivet af Udlændinge- og Integrationsudvalget den 24. april 2018 Beretning over Forslag til folketingsbeslutning om indførelse af brugerbetaling for tolkeydelser [af Martin Henriksen (DF) m.fl.]:
1. Udvalgsarbejdet Beslutningsforslaget blev fremsat den 10. oktober 2017 og var til 1. behandling den 2. november 2017. Beslutningsforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 9 spørgsmål til udlændinge- og integrationsministeren og 2 spørgsmål til justitsministeren til skriftlig besvarelse, som er besvaret.
2. Politiske bemærkninger Et flertal i udvalget (DF, V, LA og KF) er tilfreds med, at der i forbindelse med forhandlingerne om finansloven for 2018 blev indgået en aftale mellem regeringen og Dansk Folkeparti om, at der genindføres et gebyr for fremmedsprogstolkning i sundhedsvæsenet for personer, som har været bosat i Danmark i mere end 3 år.
Herudover indføres der egenbetaling for personer, der fravælger den tolk, som sundhedsvæsenet har tilbudt.
 Gebyret vil i 2018 indebære et samlet provenu på ca. 1,2 mio. kr. og ca. 2,4 mio. kr. årligt fra 2019 og frem.
Dette er et skridt på vejen, og flertallet er tilfreds med, at der med henblik på en mulig udvidelse af ordningen med brugerbetaling for tolkeydelser til flere områder i den offentlige sektor igangsættes en undersøgelse af mulighederne for at indføre brugerbetaling for fremmedsprogstolkning på andre velfærdsområder.
Undersøgelsen forventes færdig inden den 1. juni 2018.
Herudover blev det også i aftalen om finansloven for 2018 aftalt, at der skal oprettes en certificeringsordning for fremmedsprogstolkning inden for sundhedsvæsenet for at sikre en højere og mere ensartet kvalitet i tolkningen.
Mulighederne for at udbrede certificeringsordningen til andre områder i den offentlige sektor skal overvejes, med henblik på at initiativer herfor kan drøftes inden den 1. juni 2018.
 P.u.v.
