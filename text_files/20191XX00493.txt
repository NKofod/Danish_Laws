Skriftlig fremsættelse (26. februar 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven (Ophævelse af udløbsklausul for skærpelse af straffen for utryghedsskabende tiggeri) (Lovforslag nr.
L 113) I sommeren 2017 skærpede Folketinget straffen for utryghedsskabende tiggeri på baggrund af akutte problemer med udenlandske tilrejsende, der i 2016 og 2017 kom til Danmark og slog lejr og tiggede på offentlige steder.
Strafskærpelserne indebar, at der ikke længere blev stillet krav om forudgående advarsel som betingelse for straf for tiggeri, når forholdet blev begået i gågader, ved stationer, i eller ved supermarkeder eller i offentlige transportmidler.
Herudover blev straffen skærpet til som udgangspunkt 14 dages ubetinget fængsel i førstegangstilfælde i forhold til den tidligere normalstraf på 7 dages betinget fængsel.
 Disse strafskærpelser vil automatisk blive ophævet den 1. juli 2020 i medfør af en udløbsklausul i loven.
 Det er regeringens vurdering, at strafskærpelserne har haft en positiv effekt i forhold til bekæmpelse af utryghedsskabende tiggeri, og at en ophævelse af strafskærpelserne vil kunne øge omfanget af tiggeri i gågader, ved stationer, i eller ved supermarkeder eller i offentlige transportmidler.
 Derfor lægges der med dette lovforslag op til at ophæve den udløbsklausul, der medfører, at strafskærpelserne for utryghedsskabende tiggeri automatisk ophæves den 1. juli 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
