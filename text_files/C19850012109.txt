(Skolegangens påbegyndelse m.v.) (Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) Ved lov nr. 270 af 6. juni 1985 er der gennemført en række ændringer af  

 lov om folkeskolen, jfr. lovbekendtgørelse nr. 385 af 20. august 1980, som  

 senest ændret ved lov nr. 287 af 6. juni 1984 og lov nr. 288 af samme dato.  

 Samtidig er der sket en ændring af § 20, stk. 3, i lov om styrelsen af  

 kommunernes skolevæsen og af virksomhed efter lov om fritidsundervisning  

 m.v., jfr. lovbekendtgørelse nr. 24 af 20. januar 1978, som ændret ved lov  

 nr. 528 af 28. december 1979. Ændringsloven er optrykt som bilag til dette  

 cirkulære.
Ministeriet skal herved give nærmere oplysninger om de ændringer  

 af folkeskoleloven og skolestyrelsesloven, som ændringsloven indebærer.
1. Skolegangens påbegyndelse a.
I § 23 er der som stk. 3, 1. pkt., indsat en bestemmelse, hvorefter der  

 efter lokal beslutning kan etableres et samordnet indskolingsforløb for børn  

 fra børnehaveklasse og 1. og 2. klassetrin.
Kommunerne får hermed en  

 almindelig adgang til at udjævne det skarpe skel mellem børnehaveklasse og 1.  

 og 2. klassetrin.
Samordningen kan tænkes gennemført på flere måder, som har  

 det tilfælles, at folkeskolelærere i et eller andet omfang virker i  

 børnehaveklassen og at børnehaveklasseledere i et eller andet omfang virker i  

 1. og 2. klasse.
 Den nye bestemmelse i § 23, stk. 3, 1. pkt., om samordnet  

 indskolingsforløb omfatter alle skoler uanset størrelse.
 Den hidtidige bestemmelse i § 23, stk. 5, 1. pkt., om samlæsning af  

 børnehaveklassen med 1. og 2. klassetrin ved ikke-årgangsdelte skoler er  

 derfor ophævet.
 Den ugentlige undervisningstid i et samordnet indskolingsforløb skal ved  

 årgangsdelte skoler være mindst 20 timer, jfr. den nye bestemmelse i § 14,  

 stk. 7. Med hensyn til de ændringer af timetalsrammerne på de yngste  

 klassetrin, der er gennemført ved lovændringen, henvises til afsnit II.
For at åbne mulighed for, at lærere og børnehaveklasseledere kan virke i  

 hinandens klasser, er der som § 28 a indsat en bestemmelse, hvorefter det  

 daglige arbejde i et samordnet indskolingsforløb forestås af personale, der  

 enten opfylder uddannelseskravene til lærere, jfr. § 27, eller opfylder  

 uddannelseskravene til børnehaveklasseledere, jfr. § 28. Der bliver herved  

 mulighed for, at de samme voksne kan følge børnene i dette afsnit af  

 skoleforløbet.
Ved årgangsdelte skoler er det en forudsætning, at  

 undervisningen i det samordnede indskolingsforløb varetages både af  

 børnehaveklasseledere og lærere, idet det ikke har været hensigten med  

 lovændringen at begrænse børnehaveklasselederens samlede timetal.
 Samordnet indskoling kan tænkes gennemført på flere måder, som for  

årgangsdelte  skoler har det tilfælles, at børnehaveklasseledere i et  

 eller andet omfang underviser elever fra 1. og/ eller 2. klassetrin, og at  

 folkeskolelærere i et eller andet omfang underviser børnehaveklasseelever.
 De organisatoriske rammer for samordet indskoling spænder vidt inden for  

 et minimum af 20 ugentlige undervisningstimer for de berørte elever, jfr.  

 ovenfor.
 En ordning, hvorefter børnehaveklasselederen i 1. klasse har en enkelt  

 ugentlig lektion (i alt 40 lektioner årligt eller hvad der svarer hertil) med  

 sine tidligere børnehaveklasseelever, og hvor en kommende lærer i en 1.  

 klasse, typisk klasselæreren, har en enkelt ugentlig lektion (i alt 40  

 lektioner årligt eller hvad der svarer hertil) i den børnehaveklasse, der  

 skal udgøre hans eller hendes 1. klasse, er en samordnet indskoling.
 En sådan ordning kan udvides til at omfatte flere lektioner for  

 folkeskolelærer(e) i børnehaveklassen og flere lektioner for  

 børnehaveklasselederen på 1. og/ eller 2. klassetrin.
 En samordnet indskoling kan også være en ordning, hvor der dannes  

 aldersintegrerede klasser bestående af elever fra børnehaveklasse samt 1. og  

 eventuelt tillige 2. klassetrin.
 I sådanne tilfælde vil aldersintegrationen dog ikke kunne omfatte alle  

 undervisningstimerne i dansk og regning/ matematik, jfr. den ny bestemmelse i  

 folkeskolelovens § 23, stk. 3, 2. punktum.
 Ved samordnet indskoling i ikke-årgangsdelte skoler  er  

 undervisningstiden for de berørte elever ikke undergivet de mindstekrav, der  

 er anført i folkeskolelovens § 14, stk. 7.
 Ved sådanne skoler gælder desuden, at en samordnet indskoling kan omfatte  

 alle lektionerne i dansk og regning/ matematik, og at den om nødvendigt kan  

 gennemføres, uden at både børnehaveklasseleder og lærer medvirker.
 Endelig kan ordningen her i særlige tilfælde med undervisningsministeriets  

 godkendelse omfatte flere end de foran nævnte klassetrin.
 Kommunerne har mulighed for at give elever, der ikke fra starten har fulgt  

 et samordnet indskolingsforløb, supplerende undervisning, jfr. § 4, stk. 6, i  

 folkeskoleloven.
 Hvor der gennemføres et samordnet indskolingsforløb, skal der optages  

 bestemmelser herom i skoleplanen, jfr. § 24, stk. 1, nr. 2, i  

 folkeskoleloven.
 Undervisningsministeriet vil udsende vejledende materiale vedrørende  

 samordnet indskoling, bl.a. med forslag til en styrkelse af den  

 praktisk-musiske virksomhed.
b.
Endvidere er § 10 ændret, således at virksomheden i børnhaveklassen  

 for fremtiden betegnes som undervisning.  Dette gælder, uanset om der  

 gennemføres et samordnet indskolingsforløb.
Baggrunden for ændringen er  

 navnlig, at overgangen fra aktiviteter, som man traditionelt ikke har  

 betegnet som undervisning, til undervisning i traditionel forstand er så  

 glidende og trinløs, at man har ment, at alle disse aktiviteter bør  

 accepteres som undervisning.
I konsekvens heraf er bestemmelsen i § 28, 1.  

 punktum ændret.
Leg og andre udviklende aktiviteter kan som hidtil indgå som  

 en del af undervisningen på 1. og 2. klassetrin.
 Ændringen af § 10 indebærer, at indholdet af undervisningen i  

 børnehaveklassen skal fremgå af læseplanen, jfr. § 16, stk. 1, nr. 2, i  

 folkeskoleloven.
Ifølge den hidtidige bestemmelse i § 34, stk. 1, 1. pkt., ophører  

 undervisningspligten den 31. juli, efter at barnet har modtaget regelmæssig  

 undervisning i 9 år.
Da det ikke er hensigten, at undervisning i  

 børnehaveklassen skal medregnes ved afgørelsen af, om undervisningspligten er  

 opfyldt, er § 34, stk. 1, 1. pkt., ændret, således at dette udtrykkeligt  

 fremgår af bestemmelsen.
c.
For at opnå en koordinering af optagelsesmulighederne, således at selv  

 de børn, der begynder tidligt i 1. klasse, vil kunne udnytte  

 børnehaveklassetilbuddet, er reglerne om tidlig skolestart  ændret .  

 De nye bestemmelser herom i § 37, stk. 2, og § 38, er udformet således, at  

 børn får mulighed for at blive optaget i børnehaveklasse og 1. klasse i det  

 kalenderår, hvor de inden 1. oktober fylder henholdsvis 5 og 6 år.
Med  

 ændringen af § 37, stk. 2, bortfalder også bestemmelsen om, at optagelsen af  

 5-årige i børnehaveklasse er afhængig af, om der er plads.
Et barn skal  

 herefter optages i børnehaveklasse i det kalenderår, hvor barnet inden 1.  

 oktober fylder 5 år, hvis det må antages at kunne følge undervisningen i  

 børnehaveklassen med henblik på at kunne gå i 1. klasse året efter.
 Samtidig er § 20, stk. 3, i skolestyrelsesloven ændret, således at det for  

 fremtiden bliver skolekommissionen, der kommer til at træffe beslutning om  

 optagelse af børn i børnehaveklasse i det kalenderår, hvor de inden 1.  

 oktober fylder 5 år, på samme måde som den træffer beslutning om optagelse af  

 6-årige i 1. klasse.
Efter den hidtidige bestemmelse i § 38, 2. pkt., er der mulighed for at  

 henvise et barn, der er optaget i 1. klasse, til børnehaveklassen.
Denne  

 betemmelse er ophævet.
Børn, der optages i 1. klasse, vil herefter være  

 omfattet af de almindelige regler i § 11, stk. 1, i folkeskoleloven, således  

 at en elev kun med forældrenes samtykke kan flyttes til børnehaveklassen.
II.
Forøgelse af timetallet Med lovændringen har kommunerne fået mulighed for at give eleverne på de  

 yngste klassetrin flere timer.
Efter den hidtidige bestemmelse i § 14, stk. 5, er børnehaveklassernes  

 mødetid 3 timer daglig eller 15 timer om ugen.
Med den nye bestemmelse om  

 børnehaveklassens mødetid i § 14, stk. 6, er der åbnet mulighed for, at  

 mødetiden kan sættes op til 4 timer daglig eller 20 timer om ugen.
Efter den hidtidige bestemmelse i § 14, stk. 1, er timetalsrammen for  

 eleverne på 1. og 2. klassetrin 15-20 timer, og ifølge den vejledende  

 timefordelingsplan, der er udsendt af undervisningsministeriet, er timetallet  

 på de 2 klassetrin henholdsvis 18 og 20 timer om ugen.
Samtidig er der  

 imidlertid ifølge den vejledende timefordelingsplan 5 deletimer til rådighed  

 på 1. klassetrin og 4 på 2. klassetrin.
Da man finder, at kommunerne bør være  

 friere stillet med hensyn til, om de ønsker at give fællestimer i stedet for  

 deletimer, er det maksimale timetal for eleverne på 1. og 2. klassetrin  

 forhøjet til henholdsvis 22 og 23.
 Ændringen af § 14, stk. 1, indebærer endvidere, at timetalsrammen på 4.  

 klassetrin er udvidet fra 20-25 timer til 20-27 timer om ugen.
Som det fremgår af afsnit I. a., følger det af den nye bestemmelse i § 14,  

 stk. 7, at det ugentlige timetal i et samordnet indskolingsforløb skal være  

 mindst 20 timer.
Det skal dog samtidig fastsættes således, at det ligger  

 inden for de timetalsrammer, der fremgår af § 14, stk. 1 og 6.
 I konsekvens af udvidelsen af timetalsrammerne er § 14, stk. 2, ændret,  

 således at den daglige undervisningstid på 1. klassetrin, som efter de  

 hidtidige bestemmelser ikke må overstige 4 timer, nu højst må være 5 timer.
 Det er den enkelte kommune, der selv bestemmer, i hvilket omfang og i  

 hvilken takt den ønsker at realisere en omlægning af den samlede indsats for  

 børnene, som det fremgår af ovenstående.
III.
Nye muligheder i 10. klasse Efter de hidtidige regler, jfr. folkeskolelovens § 7, stk. 1, er fagene  

 dansk, engelsk, samtidsorientering og idræt obligatoriske for eleverne i 10.  

 klasse.
Eleverne har derudover mulighed for at vælge en række fag, som  

 kommunerne skal tilbyde efter § 7, stk. 2 (tilbudsfag) eller kan tilbyde  

 efter § 9 (valgfag).
Med ændringen af § 7, stk. 1 og 2, i folkeskoleloven får de nuværende  

 obligatoriske fag i 10. klasse status som tilbudsfag.
Der er hermed sket en  

 udvidelse af rammerne, således at kommunerne får større mulighed for at  

 udforme tilbud, der specielt er afpasset efter den gruppe af elever, de  

 sigter på.
Man kan således forestille sig helt eller delvis prøveløse tilbud,  

 hvor undervisningens indhold adskiller sig så meget fra det traditionelt  

 boglige, at der herved skabes nye muligheder for at gøre skolen mere  

 spændende, ikke mindst for de skoletrætte.
 Af hensyn til undervisningens tilrettelæggelse vil kommunerne kunne  

 tilbyde grupper af tilbudsfag og valgfag samlet, således at den enkelte elev  

 må vælge en gruppe af fag under et.
 Det må forventes, at kommunerne typisk vil udnytte denne mulighed til at  

 tilbyde en samlet blok bestående af de hidtidige obligatoriske fag.
Som det fremgår af den nye bestemmelse i § 7, stk. 2, skal der i den  

 undervisning, som den enkelte elev modtager, indgå undervisning i dele af  

 fagene dansk og samtidsorientering samt dele af arbejdskendskab.
Det må  

 herved understreges, at undervisningens indhold i faget dansk ikke  

 nødvendigvis skal fastlægges således, at kravene ved folkeskolens afsluttende  

 prøver kan opfyldes.
Den enkelte elev har krav på at få tilbudt undervisning i samtlige  

 tilbudsfag.
I de kursusdelte fag har den enkelte elev tillige krav på at  

 modtage undervisning på det ønskede niveau.
Kommunerne vil sideløbende med, at de tilbyder eleverne undervisning i  

 tilbudsfag og valgfag, kunne udnytte de videre rammer til at give eleverne et  

 samlet tilbud, hvis indhold er bygget op over en samlet ide.
På de fleste  

 skoler vil der næppe være tilstrækkeligt elevgrundlag til at oprette en sådan  

 klasse, der altså må sammensættes af elever fra flere skoler.
Som det fremgår  

 af ovenstående, følger det af den nye bestemmelse i § 7, stk. 2, at der i  

 disse tilbud skal indgå undervisning i dele af fagene dansk og  

 samtidsorientering samt dele af arbejdskendskab.
Sådanne tilbud kan være  

 prøveløse, men man må forvente, at der i nogle af disse tilbud vil blive  

 integreret dansk og/ eller regning/ matematik på en sådan måde, at det bliver  

 muligt for eleverne at gå til afsluttende prøve i disse fag.
Ved tilmelding  

 til et sådant samlet tilbud afskriver eleverne sig retten til at modtage  

 undervisning (og dermed også prøvemulighed) i tilbudsfag, der ikke indgår i  

 tilbuddet.
Selv om der efter ændringen af § 7 ikke er obligatoriske fag i 10. klasse,  

 har man ikke ment, at der bør være en almindelig adgang for eleverne til at  

 vælge få fag og dermed nøjes med et meget lavt ugentligt timetal.
Der er  

 derfor som § 14, stk. 3, indsat en bestemmelse, hvorefter udgangspunktet er,  

 at den ugentlige undervisningstid for den enkelte elev skal være mindst 24  

 timer, idet skolen dog, hvor særlige grunde taler herfor, kan tillade, at en  

 elev har færre timer.
Det skal samtidig understreges, at elevernes valg af fag på 8.-10.  

 klassetrin i princippet er bindende for et skoleår.
Hvis eleven ønsker at  

 forlade undervisningen i et fag i skoleårets løb, må det være skolens opgave  

 at søge at tilbyde eleven optagelse på et andet hold, således at eleven  

 normalt kun kan forlade undervisningen, hvis det sker i forbindelse med  

 omvalg.
Elevers tilbagetræden forudsætter i alle tilfælde forældrenes  

 samtykke.
Efter den hidtidige § 13, stk. 3, kan undervisningen i 10. klasse  

 midlertidig indstilles i et timetal svarende til højst 30 skoledage årligt  

 med henblik på elevernes deltagelse i lejrskoleophold, skolerejser,  

 udsendelse i praktik eller lignende. Ændringen af § 13, stk 3, indebærer, at  

 muligheden for at anvende skoledage til disse formål kan udnyttes efter  

 behov.
De nærmere rammer må fremgå af undervisningsplanen.
Undervisningsministeriet vil senere udsende vejledende materiale om  

 udnyttelsen af de nye muligheder i 10. klasse.
På baggrund af, at der er  

 fastlagt et minimumstimetal på 24 timer pr. uge, og at 30-dagesreglen er  

 ophævet, vil der i denne forbindelse blive lagt vægt på, at de nye muligheder  

 bl.a. benyttes til at styrke det praktisk/ musiske islæt i skoleforløbet.
 Undervisningsministeriet vil endvidere indsamle erfaringerne om  

 udnyttelsen af de nye muligheder, således at der bliver mulighed for at  

 vurdere, om ændringerne har virket efter hensigten.
IV.
Friere skolevalg. (Fælles skoledistrikter) Ved lovændringen er § 22, stk. 1, 2. pkt., ændret, således at kommunerne  

 får mulighed for at etablere fælles skoledistrikter efter regler fastsat af  

 undervisningsministeren.
Det er hensigten, at reglerne om fælles skoledistrikter skal udformes  

 således, at kommunerne efter lokal beslutning kan indføre skoledistrikter,  

 der er fælles for flere skoler, således at forældrene kan fremsætte ønske om,  

 hvilken skole inden for det fælles distrikt, deres barn skal optages på, og  

 således at forældrenes ønske om skoleplacering skal imødekommes, hvis der er  

 plads på den pågældende skole.
Der skal samtidig oprettes grunddistrikter for  

 hver enkelt skole, og børn, hvis forældre fremsætter ønske herom, skal  

 optages på skolen i det grunddistrikt, hvor de bor.
Den nye bestemmelse i § 22, stk. 1, 2. pkt., indeholder en bemyndigelse  

 for ministeren til at fastsætte regler om, at afstemningsdistriktet ved en  

 eventuel afstemning om nedlæggelse af en af skolerne i det fælles distrikt  

 kan omfatte en nærmere angiven del af skoledistriktet.
Reglerne herom vil  

 blive udformet således, at afstemningsdistriktet ved en eventuel afstemning  

 om nedlæggelse af en af skolerne i det fælles distrikt kun skal omfatte  

 skolens grunddistrikt, således at reglerne om fælles skoledistrikt ikke åbner  

 for en lettere adgang til skolenedlæggelser.
Det vil endvidere komme til at  

 fremgå af de kommende regler, at det er hensigten, at de fælles  

 skoledistrikter normalt kun skal omfatte et meget begrænset antal skoler i  

 kommunen.
 Samtidig med udsendelse af reglerne om fælles skoledistrikter vil der  

 blive udsendt en vejledning til kommunerne om, hvordan reglerne om fælles  

 skoledistrikter vil kunne udnyttes til at give forældrene et friere  

 skolevalg.
V.
Undervisning i kristendomskundskab Ændringen af § 5, stk. 2, indebærer, at fritagelse for at deltage i  

 undervisningen i kristendomskundskab som hovedregel kun kan ske fra  

 begyndelsen af et skoleår.
Det er fastsat i undervisningsministeriets  

 cirkulæreskrivelse af 9. marts 1980, at der skal gives de pågældende forældre  

 en orientering om konsekvenserne af, at deres børn fritages for at deltage i  

 undervisningen, før fritagelsesanmodningen imødekommes.
Denne orientering  

 skal nu gives i god tid forud for hvert skoleårs begyndelse til alle  

 forældre, der fremsætter ønske om at gøre brug af fritagelsesbestemmelsen.
Da  

 deltagelse i kristendomsundervisning vil kunne medføre  

 samvittighedskonflikter for eleverne og deres forældre, har man dog ikke  

 ønsket helt at udelukke muligheden for, at der kan ske fritagelse i  

 skoleårets løb.
VI. Øvelsesprøver Et forslag om, at der i § 12 indsættes en bestemmelse om muligheden for,  

 at der på de ældste klassetrin i skoleårets løb kan afholdes skriftlige  

 øvelsesprøver, der svarer til de afsluttende prøver, blev trukket tilbage.  

 Folketingets uddannelsesudvalg er imidlertid, jfr. udvalgets betænkning af  

 23. maj 1985 over lovforslaget, enig med undervisningsministeriet i, at  

 sådanne øvelsesprøver, som ofte benævnes terminsprøver, kan afholdes, sådan  

 som det i vidt omfang er tilfældet i praksis, og at det må henhøre under  

 skolelederens kompetence at træffe bestemmelse herom, jfr. § 57, stk. 3, i  

 skolestyrelsesloven, i det omfang der ikke måtte være fastsat fælles  

 retningslinier herom af skolekommissionen.
VII.
Ikrafttrædelsestidspunkt Ændringerne træder i kraft den 1. august 1986.
Undervisningsministeriet, den 14.  

 november 1985 P.
M.
V.
