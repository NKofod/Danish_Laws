 Fundet, at vagtlægers videregivelse af bl.a. helbredsoplysninger uden  

 den registreredes samtykke til praktiserende læger og embedslægeinstitutionen  

 m.v. ikke kunne antages at stride mod lov om private registre m.v. § 4, stk.  

 1, såfremt videregivelsen måtte antages at være omfattet af  

 undtagelsesbestemmelserne i lægelovens § 9. Antaget, at oplysninger om  

 patienters forbrug af lægvagt, upålidelighed samt betalingsforhold vedrørende  

 gruppe 2-sikrede, ikke måtte videregives.
I forbindelse med en henvendelse fra en amtskommune vedrørende anvendelse  

 af edb til fremstilling af »Informationsbog for Århus Lægevagt«  

 samt »Cave-bog« til brug for læge- og speciallægepraksis i  

 amtskommunen besluttede Registerrådet at foretage en undersøgelse af  

 udbredelsen af lignende bøger samt behovet for disse.
Som led i undersøgelsen  

 blev Sundhedsstyrelsen, Praktiserende Lægers Organisation (PLO) samt en lokal  

 lægevagt anmodet om en udtalelse.
 Det fremgik af PLOs udtalelse, efter at PLO havde hørt samtlige  

 praksisudvalg inden for landsoverenskomstens område, at samtlige amtskommuner  

 på nær to, samt visse distrikter i enkelte amtskommuner, anvender de  

 pågældende bøger.
Bøgerne udarbejdes typisk af den stedlige vagtlægechef efter indberetning  

 fra den praktiserende læge med oplysning om navn, adresse, eventuelt  

 personnummer, egen læge, diagnoseoplysninger, herunder oplysning om medicin,  

 der skal/ikke må ordineres.
Bøgerne udleveres primært til den vagtkørende  

 læge, dog i flere amtskommuner tillige til de praktiserende læger og  

 eventuelt til embedslægeinstitutionen.
I enkelte amtskommuner anvendes  

 bøgerne endvidere af vagtlægeordningens telefonpassere.
Bøgerne ajourføres  

 løbende, gennemsnitligt en gang i kvartalet.
Selve klassifikationen af  

 misbrugsbegrebet foretages typisk af vagtlægechefen.
I visse amtskommuner  

 informeres patienten i forbindelse med den foretagne registrering i bogen.
 Det fremgik endvidere af PLOs udtalelse, at vagtlægen som stedfortræder  

 for patientens egen læge af behandlingsmæssige grunde er nødsaget til at  

 besidde visse oplysninger om patienter i vagtordningen, svarende til  

 patientens egen læges journalmateriale, med henblik på at undgå  

 fejlbehandling, herunder at sikre korrekt ordination af medicin.
Sundhedsstyrelsen oplyste bl.a. i sin udtalelse, at det retlige grundlag  

 for indsamling af de registrerede oplysninger følger af lægelovens § 13 samt  

 af Sundhedsstyrelsens cirkulære af 9. juli 1981 om praktiserende lægers/  

 speciallægers optegnelser.
Sundhedsstyrelsen anførte endvidere, at  

 videregivelse af de pågældende oplysninger kan foretages i det omfang,  

 lægelovens § 9 om tavshedspligt ikke herved tilsidesættes, samt at der i  

 nævnte bestemmelse er opregnet de specielle situationer, hvor tavshedspligten  

 gennembrydes, nemlig hvis lægen ifølge lovgivningen er forpligtet til at  

 udtale sig, eller han handler i berettiget varetagelse af en almen interesse  

 eller af eget eller andres tarv.
Baggrunden for videregivelse var i det  

 foreliggende tilfælde først og fremmest »andres tarv«, dvs.  

 patienternes tarv.
Efter Sundhedsstyrelsens opfattelse måtte det anses for  

 hensigtsmæssigt, at de vagtlæger, der skal betjene et område, besidder  

 oplysninger om de patienter, som vagtlægerne i givet fald skal tilse, idet  

 vagtlægerne må betragtes som stedfortræder for egen læ- ge.  

 Efter Sundhedsstyrelsens opfattelse bør patientens egen læge endvidere  

 orientere patienten, såfremt det meddeles vagtlægeordningen, at patienten  

 ikke bør have visse former for medicin, ligesom forældede lister m.v.  

 efter Sundhedsstyrelsens opfattelse bør destrueres.
Det fremgik endelig af den lokale lægevagts udtalelse, at der til læger  

 ansat ved lægevagten er udarbejdet en fortegnelse over hyppige  

 lægevagtsbrugere, som udleveres til fastansatte vagtlæger samt til vikarer  

 med oplysning om forbrug af lægevagt, eventuelt oplysning om upålidelighed  

 (inklusive receptforfalskning, farlighed m.v.) samt oplysning om  

 betalingsforhold vedrørende gruppe 2-sikrede patienter.
Registreringen  

 foretages på grundlag af indberetning fra den pågældende patients egen læge  

 til lægevagtens sekretariat.
Fortegnelsen trykkes på foranledning af kommunen  

 og udleveres til vagtlægerne, de praktiserende læger inden for den lokale  

 lægeforenings område, og til kommunen.
 Registertilsynet udtalte indledningsvis, at registreringen af de  

 pågældende helbredsoplysninger efter Registertilsynets opfattelse ikke kunne  

 antages at stride mod lov om private registre m.v. § 3, stk. 2, idet den  

 pågældende registrering må antages at følge af lægelovens § 13 om lægers  

 pligt til at føre ordnede fortegnelser over deres virksomhed samt  

 Sundhedsstyrelsens cirkulære nr. 144 af 9. juli 1981 om vejledende  

 retningslinier for praktiserende lægers/speciallægers optegnelser.
Registertilsynet udtalte endvidere, at det måtte anses for lægeligt  

 begrundet, at den pågældende vagtlæge har adgang til patientoplysninger, som  

 er nødvendige for at sikre en korrekt patientbehandling, og at vagtlægen, som anført af Sundhedsstyrelsen og PLO, i det pågældende  

 tilfælde måtte anses for stedfortræder for patientens egen læge.  

 Registertilsynet fandt på denne baggrund, at overladelse af sådanne  

 patientoplysninger til vagtlægen ikke kunne anses for videregivelse af  

 oplysninger i lov om private registres m.v. forstand, og derfor ikke kunne  

 antages at stride mod lov om private registre m.v.
 Med hensyn til den lokale lægevagts fortegnelse over hyppige  

 lægevagtsbrugere fremgik det, at der i fortegnelsen også indgik oplysning om  

 forbrug af lægevagt, oplysning om upålidelighed (inklusive receptforfalskning  

 og farlighed), samt oplysning om betalingsforhold vedrørende gruppe 2-sikrede  

 patienter.
Registertilsynet udtalte i forbindelse hermed, at de pågældende  

 oplysninger ikke kunne anses for påkrævet med henblik på at sikre en korrekt  

 lægebehandling af patienten.
Når henses til karakteren af de omhandlede  

 oplysninger, fandt Registertilsynet, at lægevagtens fortegnelse over hyppige  

 lægevagtbrugere antog karakter af et advarselsregister, hvis oprettelse i  

 medfør af lov om private registre m.v. § 3, stk. 3, kun må foretages efter  

 forudgående tilladelse fra Registertilsynet.
Registertilsynet henstillede på denne baggrund over for lægevagten, at der  

 straks skulle træffes foranstaltninger med henblik på at sikre, at de  

 pågældende oplysninger ikke fremover optages i fortegnelsen over hyppige  

 lægevagtsbrugere.
Registertilsynet havde dog efter omstændighederne ikke  

 indvendinger mod, at oplysning om patientens farlighed opretholdtes.
 Det fremgik endvidere af sagen, at de pågældende bøger m.v. i visse  

 tilfælde udleveres til praktiserende læger i det pågældende distrikt, til  

 embedslægeinstitutionen og for så vidt angår den lokale lægevagt også til  

 kommunen.
Registertilsynet havde efter det i sagen oplyste lagt til grund, at de  

 pågældende bøger m.v. i de ovennævnte tilfælde normalt videregives uden den  

 registreredes samtykke.
Efter Registertilsynets opfattelse kunne det  

 imidlertid ikke antages at stride mod lov om private registre m.v. § 4, stk.  

 1, at de pågældende bøger m.v. udleveres til de praktiserende læger,  

 embedslægeinstitutionen m.v., såfremt videregivelsen måtte antages at være  

 omfattet af undtagelsesbestemmelserne i lægelovens § 9, således at  

 videregivelsen kan foretages uden tilsidesættelse af den praktiserende læges  

 tavshedspligt.
Da berettigelsen af den pågældende videregivelse således beror  

 på en fortolkning af lægelovens § 9, fandt Registertilsynet ikke at burde  

 udtale sig om dette spørgsmål, idet afgørelsen heraf efter Registertilsynets  

 opfattelse burde træffes af Sundhedsstyrelsen som led i styrelsens generelle  

 tilsynskompetence med sundhedsvæsenet.
 Registertilsynet udtalte endvidere, at man fandt det væsentligt at sikre,  

 at de pågældende bøger m.v. ikke kommer til uvedkommendes kendskab, og at  

 bøgerne opbevares således, at alene den pågældende vagtlæge har adgang til  

 bøgerne m.v.
 Registertilsynet udtalte desuden, at der til sikring af, at der ikke  

 registreres urigtige eller vildledende oplysninger, bør foretages en løbende  

 ajourføring af de pågældende bøger m.v., og at den pågældende vagtlæge bør  

 drage omsorg for, at tidligere modtaget materiale straks makuleres i  

 forbindelse med modtagelse af ajourførte bøger m.v.
 Registertilsynet forudsatte i øvrigt, at patienten i overensstemmelse  

 med Sundhedsstyrelsens udtalelse informeres om optagelse i de pågældende  

 bøger m.v.
 Registertilsynet henstillede samtidig til Sundhedsstyrelsen og PLO, at  

 landets embedslægeinstitutioner og amtskommunernes praksisudvalg blev  

 orienteret om indholdet af Registertilsynets udtalelser.
 Den lokale lægevagt har efterfølgende meddelt Registertilsynet, at  

 lægevagtens fortegnelse over hyppige lægevagtsbrugere fremover vil blive  

 udarbejdet under iagttagelse af ovennævnte retningslinier, samt at oplysning  

 om forbrug af lægevagt, upålidelighed samt oplysning om betalingsforhold  

 vedrørende gruppe 2-sikrede patienter ikke længere vil indgå i fortegnelsen.
 Registertilsynets årsberetning 1987. Omtalte § 3, stk. 3, ændret til § 3,  

 stk. 6.
