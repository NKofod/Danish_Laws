Betænkning afgivet af Ligestillingsudvalget den 2. juni 2022 Betænkning over Forslag til folketingsbeslutning om ligestilling i lønforhold mellem offentlige fag (borgerforslag) [af Leif Lahn Jensen (S), Thomas Danielsen (V), Karina Lorentzen Dehnhardt (SF), Andreas Steenberg (RV), Peder Hvelplund (EL), Mai Mercado (KF), Peter Skaarup (DF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA), Karina Adsbøl (UFG), Lise Bech (UFG), Liselott Blixt (UFG), Lars Løkke Rasmussen (UFG) og Hans Kristian Skibby (UFG)]:
1. Indstillinger Et flertal i udvalget (S, V, RV, KF, LA, Liselott Blixt (UFG) og Karina Adsbøl (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, EL, DF og FG) indstiller beslutningsforslaget til vedtagelse uændret.
 Et andet mindretal i  udvalget (NB) vil redegøre for sin stilling til beslutningsforslaget ved 2. (sidste) behandling.
 Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at når det kommer til løn, skal den fastsættes ved overenskomsterne og aftalerne mellem arbejdsmarkedets parter på det pågældende område.
I forlængelse heraf støtter V op om den danske model.
Desuden er der allerede nedsat en Lønstrukturkomité, som netop har til opgave at analysere lønstrukturen på det offentlige arbejdsmarked.
V mener derfor, at man bør afvente komitéens rapport, som forventes offentliggjort ultimo 2022. I den forbindelse ses der ikke nogen grund til at drage nogen endelig konklusion, før komitéens rapport offentliggøres, da det vil underminere komitéens arbejde.
V ser dog gerne en politisk drøftelse af, hvilke barrierer man kan nedbryde for at bryde det kønsopdelte arbejdsmarked op.
På den baggrund kan V ikke støtte forslaget.
Dansk Folkeparti Dansk Folkepartis medlem af udvalget støtter borgerforslaget, der lægger op til, at der skal være trepartsforhandlinger med henblik på at skabe ligestilling i lønforholdene mellem offentlige fag.
DF støtter forslaget med den bemærkning, at trepartsforhandlingerne skal afvente Lønstrukturkomitéens resultater, som forventeligt ligger klar i november 2022. Komitéen har bl.a. fået til opgave at belyse mulighederne for at udvikle løndannelsen i den offentlige sektor inden for rammerne af den danske aftalemodel på det offentlige område, herunder hvilke muligheder og eventuelle barrierer der måtte være for løbende eller mere grundlæggende ændringer af lønstrukturerne i den offentlige sektor.
Det er med DFs øjne afgørende for at kunne tiltrække relevant arbejdskraft, specielt på de offentlige velfærdsområder, at regeringen er indstillet på konstruktivt at bruge komitéens resultater som grundlag for en udvikling af lønstrukturerne, og at der i det videre arbejde tages højde for de muligheder og barrierer, som komitéen peger på.
Med de ord støtter DF borgerforslaget.
Liselott Blixt (UFG) og Karina Adsbøl (UFG) Liselott Blixt (UFG) og Karina Adsbøl (UFG) støtter intentionen i borgerforslaget om et opgør med de lønniveauer, der blev etableret med tjenestemandsreformen, og er enige i, at problemstillingen kræver handling fra regeringen.
Derfor bør regeringen indkalde til forhandlinger på området, men det er samtidig vigtigt, at der bliver skabt et nyt system, som tager højde for bl.a. uddannelsesniveau, erfaring, skiftende vagtrul m.v., og derfor er forslagets formulering om, at der skal indkaldes til forhandlinger om ligestilling i lønforhold mellem offentlige fag, for smal til, at vi kan stemme for.
3. Udvalgsarbejdet Beslutningsforslaget blev fremsat den 16. marts 2022 og var til 1. behandling den 19. maj 2022. Beslutningsforslaget blev efter 1. behandling henvist til behandling i Ligestillingsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til beslutningsforslaget.
Maria Gudme (S) Birgitte Vind (S) nfmd.
Lars Aslan Rasmussen (S) Camilla Fabricius (S) Daniel Toft Jakobsen (S) Julie Skovsby (S) Kasper Sand Kjær (S) Tanja Larsson (S) Rasmus Horn Langhoff (S) Astrid Carøe (SF) Halime Oguz (SF) Christina Thorholm (RV) Samira Nawa (RV) Pernille Skipper (EL) Rosa Lund (EL) Sikandar Siddique (FG) Heidi Bank (V) fmd.
Fatma Øktem (V) Maja Torp (V) Karen Ellemann (V) Eva Kjer Hansen (V) Morten Dahlin (V) Liselott Blixt (UFG) Karina Adsbøl (UFG) Jens Henrik Thulesen Dahl (DF) Birgitte Bergman (KF) Mona Juul (KF) Lars Boje Mathiesen (NB) Alex Vanopslagh (LA) Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
