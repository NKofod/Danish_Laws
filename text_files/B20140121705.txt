Bekendtgørelse om ændring af bekendtgørelse om adgang til erhvervsakademiuddannelser og professionsbacheloruddannelser § 1 I bekendtgørelse nr. 223 af 11. marts 2014 om adgang til erhvervsakademiuddannelser og professionsbacheloruddannelser foretages følgende ændring:
 1. § 38 affattes således:
 »§ 38. Uddannelsesinstitutionen kan i studieordningen fastsætte regler om, at indskrivningen bringes til ophør for studerende, der ikke har bestået mindst én prøve i en sammenhængende periode på mindst 1 år.
 Stk. 2. Regler fastsat af institutionen om studiestartsprøven, jf. § 36, stk. 1, nr. 2, og førsteårsprøven, jf. bekendtgørelse om prøver i erhvervsrettede videregående uddannelser, gælder uanset regler fastsat i medfør af stk. 1.
Stk. 3. Institutionen kan dispensere fra regler fastsat i medfør af stk. 1, hvis der foreligger usædvanlige forhold.« § 2 Bekendtgørelsen træder i kraft den 1. januar 2015 og finder anvendelse fra studieåret 2015-16.
