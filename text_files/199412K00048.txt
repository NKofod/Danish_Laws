Nr LSF 48 Forslag til Lov om ændring af lov om anvendelsen af visse af De Europæiske  

 Fællesskabers retsakter om ind- og udførsel af varer Fremsat af erhvervsministeren (Mimi Jakobsen) den 9. november 1994 Vedtaget ved tredjebehandling den 15. december 1994 Lov nr. 1089 af 21/12/1994 § 1 I lov om anvendelsen af visse af De Europæiske Fællesskabers retsakter om  

 ind- og udførsel af varer, jf. lovbekendtgørelse nr. 267 af 11. april 1988,  

 foretages følgende ændringer:
 1. Lovens titel affattes således:
 »Lov om anvendelsen af visse af De Europæiske Fællesskabers  

 retsakter om økonomiske forbindelser til tredjelande«.
 2.  § 1, stk. 1, affattes således:
»Erhvervsministeren kan fastsætte bestemmelser, der er nødvendige for  

 anvendelsen her i landet af Det Europæiske Fællesskabs forordninger efter  

 artikel 113 om ind- og udførsel, Det Europæiske Kul- og Stålfællesskabs  

 beslutninger om ind- og udførsel af kul og stål og Rådets foranstaltninger  

 efter artikel 228 A og 73 G, der tager sigte på helt eller delvis at afbryde  

 eller indskrænke de økonomiske forbindelser med et eller flere  

 tredjelande.« 3. § 1, stk. 3, affattes således:
»Stk. 3. Den, der foretager handlinger i strid med  

 bestemmelser, der er indeholdt i eller udstedt i medfør af de retsakter, der  

 er nævnt i § 1, uden at være i besiddelse af en tilladelse, som kræves i  

 henhold til disse retsakter, straffes med bøde.« 4. I § 2 indsættes efter stk. 4 som nyt stykke:
»Stk. 5. Vedrører det strafbare forhold i stk. 1-4 en  

 overtrædelse af regler om kontrol med udførsel af varer, teknologier og  

 knowhow, der kan anvendes til såvel civile som militære formål, kan straffen  

 stige til hæfte eller fængsel i indtil 2 år.« Stk. 5 og 6 bliver herefter stk. 6 og 7.
 5. I § 2, stk. 6, der bliver stk. 7, ændres »stk.  

 1-5« til: »stk. 1-6«.
 6. I loven ændres »Industri- og Handelsstyrelsen« til:  

 »Erhvervsfremme Styrelsen«.
§ 2 Loven træder i kraft den 1. januar 1995.
Oprindeligt fremsat forslag § 1.
 I lov om anvendelsen af visse af De europæiske Fællesskabers retsakter om  

 ind- og udførsel af varer, jf. lovbekendtgørelse nr. 267 af 11. april 1988  

 foretages følgende ændringer:
 1. Lovens titel affattes således:
 »Lov om anvendelsen af visse af De europæiske Fællesskabers retsakter  

 om økonomiske forbindelser til tredjelande.«.
 2. § 1, stk. 1, affattes således:
 » § 1. Erhvervsministeren kan fastsætte bestemmelser, der er  

 nødvendige for anvendelsen her i landet af Det Europæiske Fællesskabs  

 forordninger efter artikel 113 om ind- og udførsel, Det europæiske Kul- og  

 Stålfællesskabs beslutninger om ind- og udførsel af kul og stål og Rådets  

 foranstaltninger efter artikel 228 A og 73 G, der tager sigte på helt eller  

 delvis at afbryde eller indskrænke de økonomiske forbindelser med et eller  

 flere tredjelande.«.
 3. § 1, stk. 3, affattes således:
 » Stk. 3. Den, der foretager handlinger i strid med  

 bestemmelser, der er indeholdt i eller udstedt i medfør af de retsakter, der  

 er nævnt i § 1, uden at være i besiddelse af en tilladelse, som kræves i  

 henhold til disse retsakter, straffes med bøde.«.
 4. I § 2, indsættes efter stk. 4, som nyt stykke:
 » Stk. 5. Vedrører det strafbare forhold i stk. 1-4 en  

 overtrædelse af regler om kontrol med udførsel af varer, teknologier og  

 knowhow, der kan anvendes til såvel civile som militære formål, kan straffen  

 stige til hæfte eller fængsel i indtil 2 år.«.
 Stk. 5 og 6 bliver herefter stk. 6 og 7.
5. I § 2, stk. 6, der bliver stk. 7, ændres  

 »stk. 1-5« til: »stk. 1-6« 6. I loven ændres: »Industri- og Handelsstyrelsen« til  

 »Erhvervsfremme Styrelsen«.
 § 2.
 Loven træder i kraft den 1. januar 1995.
Bemærkninger til lovforslaget Almindelige bemærkninger Oversigt 1. Ifølge artikel 5 i Traktaten om oprettelse af Det Europæiske Fællesskab  

 (TEF) træffer medlemsstaterne alle almindelige eller særlige  

 foranstaltninger, som er egnede til at sikre opfyldelsen af de forpligtelser,  

 som følger af traktaten eller af retsakter foretaget af Fællesskabets  

 institutioner.
Retsreglerne, der anvendes til gennemførelse af TEF's fælles  

 handelspolitik (art. 110-115) udformes som forordninger i henhold til artikel  

 113 (i Traktaten om oprettelse af Det Europæiske Kul- og Stålfællesskab  

 (EKSFT): beslutninger). Det indebærer, at retsreglerne er umiddelbart  

 anvendelige i medlemsstaterne.
Da forordningerne imidlertid ikke indeholder  

 straffebestemmelser, må disse fastsættes nationalt for at sikre efterlevelsen  

 og dermed opfyldelsen af bestemmelserne.
2. Det centrale i ændringsforslagene er nationale tilpasninger til de  

 ændringer i TEF, som er gennemført ved Traktaten om den Europæiske Union  

 (TEU) (Maastricht, februar 1992). Ændringsforslagene skal som nævnt sikre, at  

 lovgivningen fortsat er egnet til at sikre, at Danmark opfylder de  

 traktatmæssige forpligtelser på en hensigtsmæssig måde.
Baggrunden herfor er,  

 at gennemførelsen i Fællesskabet af sanktionspolitiske foranstaltninger,  

 først og fremmest baseret på De Forenede Nationers Sikkerhedsråds  

 resolutioner, nu sker på grundlag af afsnit V i TEU, der bl.a. indeholder  

 bestemmelser om fælles aktioner inden for den fælles udenrigs- og  

 sikkerhedspolitik (FUSP), jf. nedenfor.
 Hertil kommer, at medlemsstaternes eksportkontrolpolitik for udførsel af  

 produkter, der kan anvendes til såvel civile som militære formål fra den 1.  

 januar 1995 vil blive tilnærmet i en forordning, hvis legale grundlag er  

 traktatens artikel 113. Dette indebærer et behov for justering af  

 strafferammen i opadgående retning, jf. nedenfor.
Tilpasning af hjemmelen for lovens anvendelse 3. Før TEU blev økonomiske sanktioner over for tredjelande baseret på  

 retsakter med hjemmel i traktatens artikel 113. Denne anvendelse af artikel  

 113 lå ikke inden for artiklens centrale anvendelsesområde.
De nye regler i afsnit V i TEU om FUSP fastlægger i artikel J.3  

 fremgangsmåder for vedtagelse af fælles aktion på områder henhørende under  

 udenrigs- og sikkerhedspolitikken.
Målene for FUSP er opregnet i artikel J.1,  

 stk. 1. I den aktuelle sammenhæng er følgende målformulering særligt  

 relevant: »- bevarelse af freden og styrkelse af den internationale  

 sikkerhed i overensstemmelse med principperne i De Forenede Nationers Pagt  

 ...«.
Artikel J.3 udgør et grundlag for artikel 228 A, som fastlægger en  

 kompetence for Rådet til inden for FUSP at træffe de nødvendige  

 foranstaltninger for helt eller delvis at afbryde eller indskrænke de  

 økonomiske forbindelser med et eller flere tredjelande.
Hertil kommer artikel  

 73 G, der vedrører hasteforanstaltninger med hensyn til kapitalbevægelser og  

 betalinger.
TEU har nu anvist dette meget præcise, legale grundlag for økonomiske  

 sanktioner over for tredjelande, og artikel 113 vil derfor i disse tilfælde  

 ikke længere blive anført som legalt grundlag, når EU i forordningsform  

 implementerer FN's sanktioner.
Den eksisterende lovgivning hjemler imidlertid  

 ikke de nødvendige sanktionsmuligheder for overtrædelse af forordninger efter  

 artikel 228 A og 73 G.
Uden ændringen er der en risiko for, at domstolene vil  

 statuere frifindelse i en straffesag om overtrædelse af embargobestemmelser,  

 fordi EU-retsakten ikke henviser til det legale grundlag, artikel 113, som i  

 den gældende lov er en betingelse for ikendelse af straf for en overtrædelse.
Tilpasning af sanktioner for overtrædelse af regler om  

 eksportkontrol 4. Medlemsstaternes eksportkontrolpolitik for udførsel af produkter, der  

 kan anvendes til såvel civile som militære formål, vil fra den 1. januar 1995  

 blive tilnærmet i henhold til en forordning, hvis legale grundlag er  

 traktatens artikel 113 og hvis bilag (produktlister mv.) er baseret på  

 artikel J.3 om fælles aktioner.
Det drejer sig om produkter, der er  

 fremstillet og markedsført til civilt industrielt brug, men som også vil  

 kunne finde anvendelse inden for den militære sektor.
Forordningen er det  

 første trin hen imod en licensfri zone i EU for disse særlige produkter, som  

 hidtil har været under national kompetence.
Det område, der fremtidigt bliver reguleret på fællesskabsniveau, er det  

 område, som i dag og frem til udgangen af december 1994 reguleres af  

 Udførselsbekendtgørelsen (Industriministeriets bekendtgørelse af 12. november  

 1993 om udførsel af visse varer). Bekendtgørelsen er retsgrundlaget for  

 Danmarks eksportkontrol.
Et centralt element i Udførselsbekendtgørelsen er  

 listen over produkter, som er underlagt eksportkontrol og som derfor kun må  

 eksporteres, når Erhvervsministeriet har udstedt udførselstilladelse.  

 Indholdet af listen repræsenterer de forpligtelser til at gennemføre  

 eksportkontrol, som Danmark har indgået inden for rammerne af det  

 internationale samarbejde om eksportkontrol.
Et andet centralt element i den  

 gældende Udførselsbekendtgørelse er sanktionsbestemmelserne, der giver  

 mulighed for anvendelse af »bøde, hæfte eller fængsel i indtil 2  

 år«.
 Listen omfattede oprindeligt kun produkter, som var under embargo på grund  

 af det tidligere samarbejde i COCOM, som under Den Kolde Krig skulle  

 besværliggøre Østblokkens erhvervelse af højteknologiske og strategiske  

 produkter.
I dag er listen sammensat af produkter fra fire internationale, vestligt  

 orienterede regimer, som Danmark er medlem af.
Medlemmerne har ud fra fælles  

 sikkerhedspolitiske interesser påtaget sig gensidige forpligtelser til hver  

 for sig at gennemføre national eksportkontrol.
Kontrollen retter sig nu i  

 højere grad mod eksporten til områder, der vil kunne udgøre en international,  

 sikkerhedspolitisk risiko samt lande, der forsker og udvikler produkter inden  

 for kernevåben og kemiske/biologiske våben.
 De kontrolregimer, Danmark deltager i, er følgende:
COCOMS's efterfølger (under etablering) Missile Technology Control Regime (MTCR) Nuclear Non Proliferation Treaty (NPT) Australia Group (AG).
Når EU-forordningen træder i kraft 1. januar 1995 skal  

 Udførselsbekendtgørelsen i sin nuværende form ophæves og det centrale  

 retsgrundlag for eksportkontrollen bliver forordningen baseret på artikel  

 113. Der kan dog eventuelt være et behov for at opretholde visse dele af  

 bestemmelserne, som i bekendtgørelsen vedrører våben.
I henhold til  

 forordningen træffer hver medlemsstat »passende foranstaltninger til at  

 sikre fuldstændig anvendelse af alle denne forordnings bestemmelser og  

 fastsætter navnlig, hvilke sanktioner, der skal benyttes i tilfælde af  

 overtrædelse af forordningen og af de bestemmelser, der vedtages i medfør  

 deraf; sanktionerne skal være effektive, stå i rimeligt forhold til  

 overtrædelsen og have en afskrækkende virkning.« Sanktionsmuligheden i den gældende lov går ikke længere end til bøde.
Da  

 straffeværnet ikke bør svækkes ved overgangen fra Udførselsbekendtgørelsen  

 til forordningen, foreslås sanktionsbestemmelser svarende til de hidtil  

 nationalt gældende, dvs. med mulighed for anvendelse af frihedsstraf for  

 overtrædelse af udførselsbestemmelser.
På baggrund af en undersøgelse fra  

 1992 af medlemsstaternes strafferammer vil det danske sanktionsniveau fortsat  

 befinde sig på et relativt beskedent niveau.
Høringer 5. Lovforslaget har været forelagt til udtalelse hos Dansk Industri,  

 Udenrigsministeriet, Justitsministeriet, Rigspolitichefen,  

 Forsvarsministeriet, Skatteministeriet, Told- og Skattestyrelsen og  

 Erhvervsfremme Styrelsen.
Økonomiske konsekvenser 6. Lovforslaget indebærer ikke direkte økonomiske konsekvenser for  

 statskassen eller for erhvervslivet.
Bemærkninger til forslagets enkelte bestemmelser Til § 1 Til nr. 1 I lovens titel fjernes »ind og udførsel af varer« og i stedet  

 indsættes »økonomiske forbindelser til tredjelande«.
Grunden hertil  

 er især et ønske om at præcisere, at lovens anvendelsesområde rækker ud over  

 hvad der i traditionel forstand omfattes af varehandel.
Uden denne præcision  

 vil loven miste sin værdi som et smidigt og pragmatisk redskab til national  

 gennemførelse af internationale beslutninger.
Den oprindelige lov er 10 år  

 gammel og de internationale transaktioner omfatter i stadigt stigende omfang  

 også tjenesteydelser, immaterielle rettigheder og andre ikke-håndgribelige  

 produkter, som fx teknologier, knowhow, software og data, der ikke har  

 karakter af »varer« i snæver forstand.
Til nr. 2 Som følge af, at TEU har medført, at »Det Europæiske Økonomiske  

 Fællesskab« har ændret navn til »Det Europæiske Fællesskab«  

 ændres teksten tilsvarende.
Som nævnt ovenfor er der en stigende tendens til, at økonomiske  

 forbindelser med tredjelande omfatter produkter, som ikke falder ind under  

 traditionel varehandel.
I forbindelse med den snarlige anvendelse i Danmark  

 af forordningen om eksportkontrol vil den fælles kontrolliste således også  

 komme til at omfatte produkter, som ikke er omfattet af traditionel  

 varehandel.
Med indsættelsen af »Rådets foranstaltninger efter artikel 228 A og  

 73 G ...et eller flere tredjelande.« ønskes der skabt mulighed for, at  

 EU's sanktionspolitiske foranstaltninger umiddelbart kobles til en hjemmel  

 til anvendelse af danske sanktioner.
I praksis har der været tale om EU's  

 opfølgning af FN's Sikkerhedsråds resolutioner med umiddelbart bindende  

 forordninger, som i fremtiden ikke længere vil blive baseret på artikel 113,  

 men på artikel 228 A og 73 G, jf. ovenfor.
Som det fx fremgår direkte af  

 artikel 228 A og den foreslåede lovændring, kan der være tale om »at  

 afbryde eller indskrænke de økonomiske forbindelser ...«.
Også derved  

 bevæger man sig uden for den traditionelle varehandel og ind på bl.a. området  

 tjenesteydelser.
Til nr. 3 Den nye formulering afspejler lovens bredere anvendelsesområde, jf.  

 ovenfor til nr. 1.
Til nr. 4 Det nye stk. 5 i lovens § 2 skal sikre, at strafferammen for overtrædelse  

 af eksportkontrolbestemmelser fastholdes på det nuværende niveau, selv om  

 selve retsgrundlaget fra den 1. januar 1995 skal findes i en forordning og  

 ikke i den danske Udførselsbekendtgørelse.
Den gældende lov giver kun hjemmel  

 for anvendelse af bøde.
Denne sanktion er blevet anset for tilstrækkelig for  

 lovens hidtidige, centrale anvendelsesområde: Overtrædelse af EU's  

 bestemmelser om kvantitative begrænsninger hvor ind- eller udførsel af  

 almindelige handelsvarer foretages uden fornøden tilladelse.
Den type overtrædelser, for hvilke muligheden for frihedsstraf indtil 2 år  

 ønskes videreført og koblet til det nye retsgrundlag i EU, bedømmes som mere  

 alvorlige, fordi det drejer sig om sensitive produkter, der vil kunne  

 anvendes militært, og fordi reglernes formål er bevarelse af den  

 internationale fred og sikkerhed.
En adgang for de danske domstole til at  

 anvende frihedsstraf har ikke mindst betydning for, at Danmark kan fremtræde  

 som en troværdig samarbejdspartner i de internationale bestræbelser på  

 bevarelse af fred og sikkerhed.
 Hertil kommer hensynet til vores internationale samarbejdspartnere, og  

 ønsket om, at Danmark fremtræder som troværdig i disse sammenhænge.
Til nr. 5 I juni 1993 ændredes »Industri- og Handelsstyrelsen« til  

 »Erhvervsfremme Styrelsen«.
Til § 2 Af hensyn til Danmarks forpligtelser bør loven træde i kraft senest 1.  

 januar 1995.
Bilag 1 Bekendtgørelse af lov om anvendelsen af visse af De europæiske  

 Fællesskabers retsakter om ind- og udførsel af varer Hermed bekendtgøres lov nr. 109 af 28. marts 1984, som ændret ved lov nr.  

 844 af 23. december 1987.
 § 1. Induistriministeren kan fastsætte bestemmelser, der er  

 nødvendige for anvendelsen her i landet af Det europæiske økonomiske  

 Fællesskabs forordninger efter artikel 113 om ind- og udførsel af varer og  

 Det europæiske Kul- og Stålfællesskabs beslutninger om ind- og udførsel af  

 kul og stål.
 Stk. 2. For varer, der henhører under landbrugsministeren og  

 fiskeriministerne, udøves beføjelserne efter denne lov efter aftale med de  

 pågældende ministre.
 § 2. Den, der til brug for afgørelser i henhold til de retsakter,  

 der er nævnt i § 1, eller i henhold til forskrifter, der er udstedt efter  

 loven, giver urigtige eller vildledende oplysninger eller fortier oplysninger  

 af betydning for sagens afgørelse, straffes med bøde, medmindre højere straf  

 er forskyldt efter borgerlig straffelovs §§ 160-63. Det samme gælder den, der  

 handler i strid med vilkår, der er fastsat i en sådan afgørelse, eller som  

 forsøger herpå.
Stk. 2. Den, der i øvrigt undlader at give oplysninger, der er  

 afkrævet ham i forhold til de retsakter, der er nævnt i § 1, eller i henhold  

 til forskrifter, der er udstedt efter loven, straffes med bøde.
Det samme  

 gælder den, som afgiver urigtige eller vildledende oplysninger om sådanne  

 forhold, medmindre højere straf er forskyldt efter borgerlig straffelovs §§  

 160-63.
 Stk. 3. Den, der udfører eller indfører varer i strid med et  

 udførsels- eller indførselsforbud, der er indeholdt i eller udstedt i medfør  

 af de retsakter, der er nævnt i § 1, uden at være i besiddelse af en  

 tilladelse, som kræves i henhold til disse retsakter, straffes med bøde.
 Stk. 4. I forskrifter, der udstedes efter loven, kan der  

 fastsættes straf af bøde for overtrædelse af bestemmelser i forskrifterne  

 eller forsøg herpå.
 Stk. 5. For overtrædelser, der begås af aktieselskaber,  

 anpartsselskaber, andelsselskaber eller lignende, kan der pålægges selskabet  

 som sådant bødeansvar.
 Stk. 6. I sager efter stk. 1-5 kan retsmidlerne i retsplejelovens  

 kapitel 72 og 73 anvendes i samme omfang som i statsadvokatsager.
§ 2 a.
Henlægger industriministeren sine beføjelser efter loven  

 til Industri- og Handelsstyrelsen, kan ministeren fastsætte regler om  

 klageadgangen, herunder at klager ikke kan indbringes for højere  

 administrativ myndighed.
 § 3. Loven træder i kraft den 1. april 1984.
§ 4. Loven gælder ikke for Færøerne og Grønland.
I lov nr. 855 af  

 23. december 1987 fastsættes i § 8, at de ændringer, som angår § 2 a er trådt  

 i kraft den 1. januar 1988.
Industriministeriet, den 11. april 1988 Nils Wilhjelm / Hendrik Boesgaard Udkast til den efterfølgende lovbekendtgørelse Bilag 2 Erhvervsministeriets lovbekendtgørelse nr. af 1994 Bekendtgørelse af lov om anvendelsen af visse af De europæiske Fællesskabers retsakter om  

 økonomiske forbindelser til tredjelande Hermed bekendtgøres lov om anvendelsen af visse af De europæiske  

 Fællesskabers retsakter om ind- og udførsel af varer, jf. lov nr. 109 af 28.  

 marts 1984 med de ændringer, der følger af lov nr. 855 af 23. december 1987  

 og lov nr. xx af ... 1994.
 § 1. Erhvervsministeren kan fastsætte bestemmelser, der er  

 nødvendige for anvendelsen her i landet af Det Europæiske Fællesskabs  

 forordninger efter artikel 113 om ind- og udførsel, Det europæiske Kul- og  

 Stålfællesskabs beslutninger om ind- og udførsel af kul og stål og Rådets  

 foranstaltninger efter artikel 228 A og 73 G, der tager sigte på helt eller  

 delvis at afbryde eller indskrænke de økonomiske forbindelser med et eller  

 flere tredjelande.
 Stk. 2. For varer, der henhører under landbrugs- og  

 fiskeriministeren, udøves beføjelserne efter denne lov efter aftale med den  

 pågældende minister.
 § 2. Den, der til brug for afgørelser i henhold til de retsakter,  

 der er nævnt i § 1, eller i henhold til forskrifter, der er udstedt efter  

 loven, giver urigtige eller vildledende oplysninger eller fortier oplysninger  

 af betydning for sagens afgørelse, straffes med bøde, medmindre højere straf  

 er forskyldt efter borgerlig straffelovs §§ 160-63. Det samme gælder den, der  

 handler i strid med vilkår, der er fastsat i en sådan afgørelse, eller som  

 forsøger herpå.
Stk. 2. Den, der i øvrigt undlader at give oplysninger, der er  

 afkrævet ham i forhold til de retsakter, der er nævnt i § 1, eller i henhold  

 til forskrifter, der er udstedt efter loven, straffes med bøde.
Det samme  

 gælder den, som afgiver urigtige eller vildledende oplysninger om sådanne  

 forhold, medmindre højere straf er forskyldt efter borgerlig straffelovs §§  

 160-63.
 Stk. 3. Den, der foretager handlinger i strid med bestemmelser,  

 der er indeholdt i eller udstedt i medfør af de retsakter, der er nævnt i §  

 1, uden at være i besiddelse af en tilladelse, som kræves i henhold til disse  

 retsakter, straffes med bøde.
 Stk. 4. I forskrifter, der udstedes efter loven, kan der  

 fastsættes straf af bøde for overtrædelse af bestemmelser i forskrifterne  

 eller forsøg herpå.
 Stk 5. Vedrører det strafbare forhold i stk. 1-4 en overtrædelse  

 af regler om kontrol med udførsel af varer, teknologier og knowhow, der kan  

 anvendes til såvel civile som militære formål, kan straffen stige til hæfte  

 eller fængsel i indtil 2 år.
 Stk. 6. For overtrædelser, der begås af aktieselskaber,  

 anpartsselskaber, andelsselskaber eller lignende, kan der pålægges selskabet  

 som sådant bødeansvar.
 Stk. 7. I sager efter stk. 1-6 kan retsmidlerne i retsplejelovens  

 kapitel 72 og 73 anvendes i samme omfang som i statsadvokatsager.
§ 2 a.
Henlægger erhvervsministeren sine beføjelser efter loven  

 til Erhvervsfremme Styrelsen, kan ministeren fastsætte regler om klageadgang,  

 herunder at klager ikke kan indbringes for højere administrativ myndighed.
 § 3. Loven træder i kraft den 1. januar 1995.
§ 4. Loven gælder ikke for Færøerne og Grønland.
I lov nr. 855 af  

 23. december 1987 fastsættes i § 8, at de ændringer, som angår § 2 a, er  

 trådt i kraft den 1. januar 1988.
 I lov nr. .. af ... 1994 fastsættes i § 2, at de ændringer, som angår § 1  

 stk. 1 og § 2, træder i kraft den 1. januar 1995.
