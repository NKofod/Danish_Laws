 I henhold til §§ 21, 43, 44 og 63 i lov nr. 310 af 6. juni 1973 om  

 levnedsmidler m.m. fastsættes efter forhandling med handelsministeren,  

 landbrugsministeren og fiskeriministeren følgende:
 § 1.  Denne bekendtgørelse finder anvendelse på olier,  

 fedtstoffer og blandinger heraf, der uden yderligere forarbejdning er bestemt  

 til at fortæres af mennesker.
 Stk. 2.  Bekendtgørelsen finder endvidere anvendelse på  

 tilberedte levnedsmidler tilsat olier, fedtstoffer eller blandinger heraf,  

 såfremt levnedsmidlets samlede fedtstofindhold udgør mindst 5 pct.
 § 2.  Det er forbudt at sælge de af bekendtgørelsen  

 omfattede produkter, såfremt disse har et højere indhold af erucasyre -  

 cis-13-docosensyre - end angivet i § 3.
 § 3.  Fra 1. juli 1977 må indholdet af erucasyre i de  

 af bekendtgørelsen omfattede produkter, beregnet på grundlag af det samlede  

 fedtsyreindhold i de fedtstoffer, de indeholder, ikke overstige 10 pct.
 Stk. 2.  Fra 1. juli 1979 må indholdet af erucasyre i de  

 af bekendtgørelsen omfattede produkter, beregnet på samme grundlag, ikke  

 overstige 5 pct.
 Stk. 3.  Uanset bestemmelsen i stk. 1 kan de af  

 bekendtgørelsen omfattede produkter, der er bragt i handelen for første gang  

 inden 1. juli 1977, lovligt sælges med et erucasyreindhold over 10 pct.
 Uanset bestemmelsen i stk. 2 kan de af bekendtgørelsen omfattede  

 produkter, der er bragt i handelen for første gang inden 1. juli 1979,  

 lovligt sælges med et erucasyreindhold over 5 pct., såfremt produkterne  

 overholder de hidtil gældende regler.
 § 4.  Statens levnedsmiddelinstitut kan fastsætte  

 nærmere regler og træffe bestemmelser om gennemførelse af kontrollen med  

 denne bekendtgørelses overholdelse, herunder om prøveudtagning og  

 analysemetoder.
 § 5.  Overtrædelse af denne bekendtgørelse straffes  

 med bøde, jfr. § 63, stk. 2 og 3, i lov om levnedsmidler m.m.
 Miljøministeriet, den 21. januar 1977.
 Helge Nielsen.
 /Gertrud Goldschmidt.
