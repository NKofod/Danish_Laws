 I henhold til § 62 b, stk. 4, i lov om boligbyggeri, jf. lovbekendtgørelse  

 nr. 51 af 22. januar 1987 fastsættes følgende regler om bygningsgennemgang  

 (førsyn) ved ombygning af og tilbygning til en eksisterende bygning m.v.:
 § 1.  Bekendtgørelsen finder anvendelse ved  

 ombygninger, der ifølge § 62 b, stk. 3, i lov om boligbyggeri er omfattet af  

 Byggeskadefonden.
 Stk. 2.  Reglerne finder tilsvarende anvendelse ved  

 tilbygninger.
 § 2.  Bygherren lader forud for indsendelse af  

 ansøgning om offentlig støtte til ombygninger foretage et førsyn af den  

 eksisterende bygning.
 Stk. 2.  Førsynet foretages af en sagkyndig, der har  

 byggeteknisk sagkundskab og erfaring fra byggepraksis.
Stk. 3.  Den sagkyndige, der foretager førsynet, må ikke  

 have medvirket ved den eksisterende bygnings opførelse, drift eller  

 vedligeholdelse og må ikke medvirke ved det påtænkte byggeris gennemførelse  

 som rådgiver, leverandør, entreprenør eller lignende.
Kommunalbestyrelsen kan  

 dog fravige 1. pkt. i det omfang, der måtte være særlige grunde hertil.
§ 3.  Den sagkyndige, der udfører førsynet, er  

 ansvarlig efter dansk rets almindelige erstatningsregler for fejl og  

 forsømmelser.
Ansvaret kan ved aftale begrænses beløbsmæssigt og kan ikke  

 overstige det beløb, der dækkes af en almindelig rådgiverforsikring.
Ansvaret  

 ophører 5 år efter afleveringen af det udførte ombygningsarbejde.
 Stk. 2.  Retstvister efter stk. 1 kan indbringes for  

 voldgiftsretten for bygge- og anlægsvirksomhed.
 § 4.  Den sagkyndige udarbejder en rapport på baggrund  

 af førsynet.
Stk. 2.  Rapporten skal indeholde en beskrivelse af den  

 foretagne gennemgang af bygningen samt en opgørelse over konstaterede skader  

 og tegn på skader.
Rapporten skal endvidere indeholde en beskrivelse og  

 vurdering af bygningens tilstand og egnethed for den påtænkte ombygning.
 § 5.  Udgifterne i forbindelse med førsyn samt  

 udfærdigelse af rapport kan medtages som en del af byggeriets anskaffelsessum  

 inden for rammebeløbet.
 § 6.  Rapporten indsendes til kommunalbestyrelsen  

 senest samtidig med indsendelse af ansøgning om offentlig støtte.
 Stk. 2.  Kommunalbestyrelsen skal på grundlag af  

 rapporten navnlig påse:
- at bygningen findes egnet til den påtænkte ombygning, - at de samlede udgifter til ombygningen kan holdes inden for det gældende  

 rammebeløb for det ansøgte byggeri, samt - at byggeriet i øvrigt opfylder de gældende regler for boligbyggeri,  

 hvortil der ydes offentlig støtte.
 Stk. 3.  Kommunalbestyrelsen kan afkræve bygningsejeren,  

 bygherren og den sagkyndige alle sådanne oplysninger, som skønnes nødvendige  

 for dens behandling af rapporten og den indsendte ansøgning om offentlig  

 støtte.
§ 7.  Kommunalbestyrelsen træffer den endelige  

 administrative afgørelse, om den eksisterende bygning skønnes egnet til den  

 påtænkte ombygning.
Kommunalbestyrelsen orienterer Boligstyrelsen herom i  

 forbindelse med indsendelse af ansøgning om offentlig støtte til projektet.
 Stk. 2.  Et eksemplar af førsynsrapporten fremsendes til  

 Byggeskadefonden med oplysning om kommunalbestyrelsens erklæring efter stk.  

 1.
 § 8.  Kommunalbestyrelsen påser, at  

 ombygningsarbejderne udføres forsvarligt.
 § 9.  Bekendtgørelsen træder i kraft ved  

 bekendtgørelsen i Lovtidende.
