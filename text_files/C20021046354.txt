Skrivelse med orientering om lov om  

 ændring af lov om social pension (udvidelse af regler om  

 helbredstillæg) og lov om ændring af lov om social pension  

 (Supplerende engangsydelse til folkepensionister) (Til samtlige kommuner m.fl.) Folketinget har den 11. december 2002 vedtaget L 50 -  

 Forslag til Lov om ændring af lov om social pension (Udvidelse af  

 regler om helbredstillæg) og L 83 - Forslag til Lov om ændring af  

 lov om social pension (Supplerende engangsydelse til folkepensionister).
 Lovforslagene, som vedtaget ved 3. behandling,  

 vedlægges til orientering.
1. Den supplerende engangsydelse Med vedtagelsen af lovforslag L 83 sikres de  

 økonomisk svagest stillede folkepensionister en skattepligtig  

 supplerende engangsydelse i 2003.
Folkepensionister, som er fyldt 67 år inden den 1.  

 januar 2003, får udbetalt en supplerende engangsydelse på op til  

 5.000 kr. før skat, såfremt de og en eventuel  

 ægtefælle eller samlever har en samlet likvid formue på  

 mindre end 53.100 kr.
Engangsydelsen aftrappes krone for krone på  

 baggrund af pensionistens og dennes eventuelle ægtefælles eller  

 samlevers samlede indkomster  udover folkepensionens grundbeløb og  

 pensionstillæg.
Hvem kan modtage den supplerende engangsydelse Personer, der opfylde betingelserne for at kunne få  

 folkepension inden den 1. januar 2003, kan modtage den supplerende  

 engangsydelse.
Det vil bl.a. sige, at personen udover at være fyldt 67  

 år inden den 1. januar 2003, skal opfylde pensionslovens øvrige  

 betingelser om indfødsret, bopæl og optjening.
Det har ikke  

 betydning, at en person, der fylder 67 år i december 2002, først  

 får udbetalt sin folkepension 1. gang i 2003, hvilket skyldes reglerne  

 om udbetaling af pension.
 Den supplerende engangsydelse kan endvidere ydes til  

 personer, som har bopæl i et andet EU/EØS-land, og som har  

 optjent ret til dansk folkepension.
Opgørelse af indtægtsgrundlaget Indtægtsgrundlaget opgøres på samme  

 måde som for beregning af pensionstillæg.
 Samlevende, som efter de før 1. marts 1999  

 gældende regler, betragtes som enlige i forhold til opgørelsen  

 af indtægtsgrundlaget, betragtes dog som samlevende i forhold til  

 udbetaling af den supplerende engangsydelse.
 For pensionister, der er gift eller samlevende med en  

 person som ikke modtager social pension, nedsættes  

 ægtefællens eller samleverens indtægter med et  

 fradragsbeløb, som udgør halvdelen af dennes indtægt op  

 til 150.000 kr.
Beregning Engangsydelsen aftrappes med 100 pct. af  

 indkomstgrundlaget udover folkepensionens grundbeløb og  

 pensionstillæg, dvs. en krone for krone aftrapning.
For  

 folkepensionister, der er gift eller samlevende med en anden folkepensionist,  

 nedsættes engangsydelsen for hver pensionist med 50 pct. af parrets  

 samlede indkomstgrundlag udover folkepensionens grundbeløb og  

 pensionstillæg, således at parrets samlede ydelse aftrappes krone  

 for krone.
Engangsydelser på under 200 kr. kommer ikke til  

 udbetaling.
Brøkpensionister Folkepensionister, som har boet i Danmark i mindre end 40  

 år mellem det 15. og det 67. år, og som dermed ikke har optjent  

 ret til fuld pension men til et antal fyrretyvendedele af fuld folkepension,  

 får nedsat den beregnede engangsydelse i forhold til det fastsatte  

 antal fyrretyvendedele.
Udbetaling Den supplerende engangsydelse udbetales sammen med  

 pensionsudbetalingen for februar måned på baggrund af kommunens  

 indtægts- og formueoplysninger pr. 1. januar 2003.
I de tilfælde, hvor kommunen ikke har de  

 nødvendige oplysninger om likvid formue, samlivsforhold og  

 indtægtsgrundlag, skal kommunen ultimo januar rette henvendelse til  

 borgeren med henblik på indhentelse af de nødvendige  

 oplysninger.
Den supplerende engangsydelse udbetales, når de  

 nødvendige oplysninger foreligger.
Forholdet til andre sociale ydelser Den supplerende engangsydelse får ikke indvirkning  

 på helbredstillæg og varmetillæg, idet engangsydelsen er  

 skattepligtig pension og dermed skal fredages i det indtægtsgrundlag,  

 der ligger til grund for beregning af helbredstillæg og  

 varmetillæg.
Med hensyn til boligydelse vil den supplerende  

 engangsydelse ikke i sig selv kunne medføre en reduktion af  

 boligydelsen i 2003, da ydelsen er mindre end grænsen for omberegning  

 på 18.800 kr.
Hvis pensionistens indkomst imidlertid ændres  

 yderligere i løbet af året, således at der skal foretages  

 en omberegning af boligydelsen, vil engangsydelsen dog indgå i  

 indkomstgrundlaget for omberegningen.
 Med hensyn til boligydelse i 2004 vil  

 indkomstbekendtgørelsen blive ændret, således at  

 engangsydelsen ikke vil påvirke boligydelsen i 2004.
 I forhold til personlige tillæg, fremgår det  

 af bemærkningerne til det vedtagne lovforslag, at det er lagt til  

 grund, at udbetalingen af den supplerende engangsydelse ikke vil  

 medføre en reduktion i de eventuelle personlige tillæg, som  

 kommunen ellers ville have tilkendt de pågældende pensionister i  

 2003.
2. Udvidelse af reglerne om helbredstillæg Med vedtagelsen af lovforslag L 50 udvides reglerne om  

 helbredstillæg med virkning fra 1. januar  2003 til at omfatte  

 dækning af udgifter til tandproteser, briller og fodbehandling.
Til forskel fra de gældende regler om  

 helbredstillæg er de nye udgiftstyper ikke omfattet af lov om offentlig  

 sygesikring.
Da visse typer fodbehandlinger (fx til diabetikere) er omfattet  

 af sygesikringsloven, vil udgifter til sådan behandling skulle  

 dækkes efter de hidtil gældende regler, mens nødvendig  

 fodbehandling, der ikke er sygesikringstilskudsberettiget kan dækkes  

 efter de nye regler.
Helbredstillægget beregnes som 85 pct. af  

 pensionistens egen andel af udgiften og udbetales afhængigt af den  

 personlige tillægsprocent.
Helbredstillæg kan dog ikke udbetales  

 til pensionister, hvis den likvide formue er større end 53.100 kr. i  

 2003.
Det er således de samme økonomiske kriterier,  

 der gælder for det udvidede helbredstillæg som efter de  

 gældende regler.
Der er ligeledes fortsat mulighed for at søge  

 om personligt tillæg til dækning af den resterende  

 egenbetaling.
 Helbredstillægget er en subsidiær ydelse, der  

 delvist dækker pensionistens egne udgifter Hvis det ved betalingen kan  

 opgøres, hvad pensionisten modtager af faktiske tilskud (konkrete  

 beløb) i forbindelse med betalingen eller senere, skal der foretage  

 fradrag herfor inden helbredstillægget beregnes.
 Helbredstillægget er skattefrit.
Hvem kan modtage helbredstillæg Folkepensionister og førtidspensionister, der har  

 fået tilkendt eller påbegyndt sag om førtidspension  

 før 1. januar 2003, kan modtage helbredstillæg.  

 Førtidspensionister, der tilkendes førtidspension efter de  

 regler, der træder i kraft den 1. januar 2003  

 (førtidspensionsreformen) kan ikke modtage helbredstillæg.
 Helbredstillæg er en naturalydelse ved sygdom, der  

 kan ydes til pensionister, der bor eller opholder sig i Danmark, og som  

 modtager dansk pension og/eller en pension fra et land, hvor forordning  

 1408/71 finder anvendelse.
 Helbredstillæg kan ikke ydes til pensionister, der  

 modtager dansk pension, hvis de ikke bor eller opholder sig i Danmark.
 Pensionister, der ikke har bopæl i Danmark, har  

 under ophold i Danmark kun ret til helbredstillæg, hvis behovet for  

 ydelsen opstår under opholdet.
 Da personer med bopæl i udlandet ikke har en dansk  

 bopælskommune, udbetales helbredstillægget til disse personer af  

 Den Sociale Sikringsstyrelse, jf. bekendtgørelsen om social pension.  

 Dette gælder både for personer, som modtager dansk social pension  

 og for personer, som alene modtager pension fra en anden EU-medlemsstat eller  

 et EØS-land.
 Ansøgninger, som modtages i opholdskommunen fra  

 personer med bopæl i udlandet, videresendes til Den Sociale  

 Sikringsstyrelse.
Ansøgning Helbredstillæg til dækning af udgifter til  

 tandproteser, briller og fodbehandling ydes efter ansøgning.
Hvis  

 udgiften skal kunne dækkes efter reglerne om helbredstillæg, skal  

 pensionisten indgive ansøgningen inden behandlingen  

 udføres/bestilles.
Dette skyldes, at kommunen skal foretage en  

 vurdering af, om den foreslåede behandling er nødvendig, eller  

 om der findes et alternativ, samtidig med at det er oplysningerne om formuen  

 på tidspunktet for ansøgningen, der er afgørende for om  

 pensionisten opfylder kriterierne for helbredstillæg,  

 Helbredstillæg kan således ikke ydes med tilbagevirkende  

 kraft.
 Ved ansøgning om helbredstillæg efter lovens  

 § 14 a, stk. 4, skal der foretages en opgørelse af formuen  

 på ansøgningstidspunktet, uanset om der tidligere er truffet  

 afgørelse om helbredstillæg efter § 14 a, stk. 1. Dette  

 skyldes, at der er tale om en ny særskilt ansøgning, selvom der  

 tidligere måtte være indgivet ansøgning om  

 helbredstillæg efter lovens § 14, stk. 1. Opgørelsen af  

 formue foretages på baggrund af de oplysninger, der senest er  

 indberettet til skattemyndighederne og på grundlag af pensionistens  

 egne oplysninger om den aktuelle formue.
Da kommunen skal foretage en vurdering af, om der er tale  

 om en nødvendig udgift, kan udbetalingen af helbredstillæg efter  

 § 14 a, stk. 4, ikke ske løbende, sådan som det  

 gælder for helbredstillæg efter § 14 a, stk. 1. Det  

 gælder fx i de tilfælde, hvor der er tale om enkeltstående  

 udgifter eller vedvarende fodbehandling i en afgrænset periode.
Er der  

 derimod tale om behov for vedvarende fodbehandling, som ikke er  

 afgrænset til en bestemt periode, kan helbredstillægget ydes  

 løbende.
I sådanne tilfælde skal formuen opgøres  

 årligt pr. 1. januar efter de gældende regler i lovens § 39  

 a.
Der vil således skulle ske genansøgning om  

 helbredstillæg til dækning af udgifter til tandproteser, briller  

 og fodbehandling efter § 14 a, stk. 4, når der opstår en ny  

 udgift, eller den tidligere periode med bevilget fodbehandling  

 udløber.
En afgørelse om helbredstillæg til dækning  

 af udgifter til fodbehandling i en angivet periode ændres ikke,  

 på trods af at den personlige tillægsprocent eller den likvide  

 formue ændres i perioden.
Hvilke udgiftstyper kan dækkes Som det fremgår af de vedtagne regler, er det  

 udgifter til tandproteser, briller og fodbehandling, der er omfattet af de  

 nye regler om helbredstillæg.
I lovforslagets bemærkninger er det  

 præciseret, hvilke udgifter til tandproteser, briller og fodbehandling,  

 det drejer sig om.
På baggrund af lovforslagets bemærkninger, vil  

 der blive fastsat nærmere regler i bekendtgørelsen om social  

 pension om, hvilke konkrete udgifter der er omfattet.
I forbindelse med  

 udstedelsen af bekendtgørelsesændringen vil der blive udsendt  

 yderligere vejledning herom med henblik på at sikre ensartethed, med  

 hensyn til hvilke udgifter der dækkes, og at give kommunerne et  

 ensartet grundlag for at indgå prisaftaler.
 I det følgende redegøres der overordnet for,  

 hvilke udgifter til tandproteser, briller og fodbehandling der er omfattet af  

 de nye regler.
Tandproteser Der kan ydes helbredstillæg til dækning af  

 udgiften til den billigste (men tilstrækkelige) aftagelige tandprotese.  

 Aftagelige tandproteser er proteser, der erstatter mistede tænder, og  

 som kan fjernes fra mundhulen.
Aftagelige tandproteser omfatter delproteser,  

 som erstatter et delvis tandtab i over- eller underkæbe og helproteser,  

 som erstatter samtlige tænder i over- eller underkæben.  

 Helsæt erstatter samtlige tænder i munden.
Helproteser og helsæt er akryl-proteser.
Aftagelige  

 delproteser har forskellig holdbarhed afhængig af, om der er tale om  

 akryl-proteser eller stålunitor-proteser.
Set ud fra et  

 tandlægefagligt synspunkt bør kommunen vælge  

 stålunitor-proteser frem for akryl-proteser, med mindre at  

 særlige forhold gør sig gældende, eller at pensionisten  

 ønsker sidstnævnte type protese.
Der kan ydes  

 helbredstillæg til dækning af de udgifter, der indgår i  

 behandlingsforløbet (fx beslibning af eksisterende tænder) og  

 således ikke alene til selve protesen.
Ligeledes er udgiften til  

 aftagelige tandproteser i form af duplikering og rebasering omfattet.
Udgifter til faste tandproteser (herunder faste proteser,  

 der er led i behandlingen med en aftagelig protese) er således ikke  

 selvstændigt omfattet af de udvidede regler for helbredstillæg,  

 men der ydes helbredstillæg beregnet i forhold til prisen på den  

 aftagelige tandprotese, der alternativt ville være nødvendig.  

 Ved faste tandproteser forstås ikke-aftagelige erstatninger af hele  

 eller dele af tænder.
Det drejer sig bl.a. om fastcementerede  

 tandkroner (hel- eller delkroner), fastcementerede broer og implantater.
Hvis pensionisten ønsker en fast protese, kan der  

 således udbetales helbredstillæg, der svarer til dækningen  

 af den type aftagelige protese, som er vurderet nødvendig.
Der vil  

 efter en konkret individuel vurdering kunne udbetales personlige tillæg  

 til dækning af merudgiften ved en fast protese, såfremt kommunen  

 vurderer, at det er nødvendigt med en sådan.
Briller Der kan ydes helbredstillæg til dækning af  

 udgiften til en standardbrille (stel og glas). Der ydes tillæg til  

 permanente briller, der afhjælper nær- eller langsynethed  

 (herunder bygningsfejl), evt. med indbygget læsebrille, men ikke til  

 briller med glidende overgang (progressive glas) eller kontaktlinser.  

 Almindelige læsebriller er ikke omfattet, da de kan erhverves meget  

 billigt uden en optikers mellemkomst.
Dog vil der kunne ydes tillæg til  

 læsebriller med en styrkeforskel mellem glassene på 1 dioptri  

 eller derover, da disse kun kan købes ved optiker.
Udgifter til  

 eventuel overflade- eller refleksbehandling m.v. indgår ikke i den  

 tilskudsberettigede udgift.
Hvis en pensionist ønsker kontaktlinser i stedet  

 for briller, skal tilskuddet beregnes i forhold til en standardbrille af  

 tilsvarende styrke.
Hvis en pensionist ønsker briller med glidende  

 overgang, skal tilskuddet beregnes i forhold til en standardbrille med  

 indbygget læsebrille.
Fodbehandling Der kan ydes helbredstillæg til vedvarende  

 fodbehandling til pensionister, som ikke har en funktionsnedsættelse,  

 men som alligevel har behov for fodbehandling, og til pensionister med  

 funktionsnedsættelse som har brug for fodbehandling, der ligger ud over  

 den behandling, der kan varetages af hjemmeplejen.
Det er et krav, at det  

 drejer sig om fodbehandling, der ikke kan ydes sygesikringstilskud og dermed  

 helbredstillæg til efter lovens § 14 a, stk. 1, og at  

 fodbehandlingen ikke kan dækkes efter servicelovens § 71 om  

 personlig pleje, enten på grund af behovets særlige karakter  

 eller fordi pensionisten ikke har nedsat funktionsevne.
Der kan ikke ydes  

 tilskud til fodbehandling, som pensionisten selv kan varetage.
Faglig vurdering Kommunen skal vurdere om udgiften til tandprotese, briller  

 eller fodbehandling er nødvendig, når der søges om  

 helbredstillæg til dækning af udgiften.
Afgørelsen skal  

 træffes på et fagligt grundlag, hvor der er dokumentation for, at  

 udgiften er nødvendigt.
Der stilles ikke krav om, at kommunen skal anvende  

 konsulenter (fx tandlægekonsulent) for at foretage den faglige  

 vurdering, idet dokumentationen og vurderingen afhænger af de  

 individuelle forhold i den enkelte sag.
Er der fx tale om en knækket  

 tandprotese, er det i sig selv dokumentation nok til, at udgiften til en ny  

 protese må vurderes som nødvendig.
Modsat kræver det en  

 faglig vurdering at tage stilling til, hvilken proteseløsning der er  

 den nødvendige, hvis der er substitutionsmuligheder.
 I det følgende redegøres der for, hvilke  

 forhold der bl.a. kan tillægges vægt i forbindelse med  

 vurderingen af om udgiften er nødvendig.
 Ved vurderingen, af om udgiften til en tandprotese er  

 nødvendig, kan der bl.a. lægges vægt på funktionelle  

 forhold (bl.a. tygge- og talefunktion samt den muskulære funktion) og  

 på psykosociale forhold (hvor afvigende ansigtsfysiognomi og manglende  

 tænder for det enkelte individ kan være et stort problem).  

 På baggrund af sådanne forhold, kan tandproteser være  

 nødvendige for såvel helt som delvist tandløse  

 personer.
 Ved vurderingen af behovet for en udskiftning af en  

 tandprotese, skal kommunen desuden tage stilling til, om det vil være  

 tilstrækkeligt med en duplikering eller en rebasering af den  

 eksisterende protese eller om det er nødvendigt med en ny protese.
Ved vurderingen af, om der er behov for briller, skal der  

 lægges vægt på, om der er tale om en synsnedsættelse,  

 der skal afhjælpes gennem permanente briller.
I vid udstrækning  

 kan en optikers synsprøveresultat lægges til grund ved  

 vurderingen.
Normalt vil der ikke opstå behov for nye briller  

 på grund af synsændringer, med mindre der er tale om, at der  

 opstår behov for en indbygget læsebrille.
Dog kan ændringer  

 af synsstyrken også forårsages af ændringer i øjets  

 linse, forkalkninger på nethinden og lignende.
I det omfang  

 sådanne synsændringer kræver, at pensionisten får  

 (nye) permanente briller, vil sådanne syns-ændringer også  

 kunne begrunde, at der ydes helbredstillæg til dækning af  

 udgiften til brillen.
 Pensionister, der alene har behov for læsebriller,  

 kan ikke få udgiften dækket efter reglerne om  

 helbredstillæg, med mindre der er tale om læsebriller med en  

 styrkeforskel på 1 dioptri eller derover.
 Ud over disse tilfælde kan udgiften til nye briller  

 være nødvendig, hvis tidligere indkøbte briller er slidt  

 op, gået itu eller af anden årsag ikke kan anvendes mere.
Ved vurderingen af om fodbehandling er nødvendig  

 kan der lægges vægt på, om pensionisten selv kan foretage  

 den almindelige fodpleje såsom klipning af tånegle, fjernelse af  

 hård hud m.v.
En funktionsnedsættelse (fx gigt) kan betyde, at  

 pensionisten ikke selv kan nå sine fødder eller ikke selv kan  

 ordne dem.
Manglende mulighed for at varetage den almindelige  

 fodpleje, skyldes ikke nødvendigvis en funktionsnedsættelse, men  

 kan også skyldes at pensionisten ikke selv fysisk set kan udføre  

 den (fx klipning af forhornede negle), hvilket vil kunne begrunde, at der er  

 tale om en nødvendig og vedvarende udgift til fodbehandling.
Derudover  

 kan der opstå trykbelastninger, øget risiko for tryksår og  

 ligtorne m.v., som kan betyde, at det er nødvendigt med vedvarende  

 fodbehandling.
 Ved ansøgning om helbredstillæg til  

 dækning af fodbehandling, der er begrundet i en  

 funktionsnedsættelse, skal kommunen være opmærksom  

 på, om hjælpen i stedet skal ydes efter servicelovens § 71  

 om personlig hjælp og pleje.
Beregning af tilskud Beregningen af det konkrete tilskud efter reglerne om  

 helbredstillæg foretages i forhold til pensionistens egen udgift til  

 den behandling, der er vurderet nødvendig.
Hvis kommunen har indgået en prisaftale (jf.  

 nedenfor) om den pågældende udgiftstype, beregnes  

 helbredstillægget i forhold til denne pris.
Hvis kommunen ikke har  

 indgået en prisaftale vedrørende den konkrete udgiftstype,  

 beregnes helbredstillægget i forhold til den faktiske pris.
 Helbredstillægget beregnes dermed efter ensartede  

 principper, men afhængigt af prisaftalerne i de enkelte kommuner og  

 priserne ved de enkelte leverandører (ved fravær af  

 prisaftaler), kan prisen (og dermed tilskuddets og egenbetalingens) endelige  

 størrelse variere.
Det er ikke en forudsætning for at beregne  

 helbredstillæg på grundlag af en prisaftale, at der er  

 indgået aftale om alle de udgiftstyper, der er omfattet af udvidelsen  

 af helbredstillægget, eller at aftalen omfatter alle de udgifter, der  

 fx vedrører tandproteser.
Hvis en behandling indebærer flere  

 forskellige udgifter, der er omfattet af helbredstillægget, men hvor  

 prisaftalen ikke dækker alle udgifter, skal helbredstillægget  

 beregnes i forhold til henholdsvis den aftalte pris og den faktiske pris,  

 afhængig af om den enkelte udgift er eller ikke er omfattet af  

 prisaftalen.
Ved fravær af prisaftaler, kan  

 helbredstillægget alene beregnes i forhold til faktiske priser hos den  

 valgte leverandør på udgiftstyper, der er omfattet af de nye  

 regler.
Det betyder, at en pensionist, der har ret til dækning af  

 udgiften til et par briller, som fx køber et par briller med et  

 særligt stel, alene kan få beregnet helbredstillæg i  

 forhold til den faktiske pris på en standardbrille hos den  

 pågældende leverandør.
Er der indgået en prisaftale om den konkrete  

 udgiftstype, er den pris, der skal lægges til grund ved beregningen af  

 helbredstillæg, defineret.
Dette beregnede helbredstillæg  

 udbetales, uanset om pensionisten vælger en anden (dyrere)  

 løsning og/eller at få foretaget behandling mv. hos en anden  

 leverandør.
Hvis pensionisten vælger en billigere løsning  

 beregnes helbredstillægget i forhold til pensionistens  

 egenbetaling.
Pensionister, der modtager tilskud til dækning af de  

 omfattede udgifter fra fx private ordninger, skal have beregnet  

 helbredstillæg i forhold til den resterende egenudgift.
Hvis  

 pensionisten vælger en dyrere løsning, end den der er bevilget  

 helbredstillæg til, fraregnes sådanne tilskud i forhold til  

 pensionistens samlede udgift.
Hvis pensionistens egenbetaling herefter mindst  

 svarer til den udgift, der er bevilget helbredstillæg til, beregnes  

 helbredstillægget i forhold til den faktiske pris eller pris  

 ifølge prisaftalen.
Hvis pensionistens egenbetaling efter fraregning  

 af tilskud er mindre end den udgift, der er bevilget helbredstillæg  

 til, beregnes helbredstillægget i forhold til den resterende  

 egenbetaling.
 Hvis pensionisten fx ønsker en fast tandprotese,  

 eller hvis kommunen vurderer, at det er nødvendigt med en sådan,  

 beregnes helbredstillægget i forhold til prisen (ifølge  

 prisaftale eller faktisk pris) på den aftagelige tandprotese, der  

 alternativt ville være nødvendig.
Kommunen kan i sådanne tilfælde tildele et  

 personligt tillæg efter en individuel konkret vurdering af  

 pensionistens samlede økonomiske forhold, hvis merudgiften til den  

 faste protese er nødvendig.
Personlige tillæg kan ligeledes  

 bevilges til dækning af den del af egenbetalingen, der påhviler  

 pensionisten, som følge af at helbredstillægget maksimalt kan  

 dække 85 pct. af udgiften.
Frit valg Uanset at der efter reglerne om helbredstillæg ydes  

 tilskud til en række konkrete udgiftstyper og uanset at kommunen kan  

 have indgået prisaftaler med enkelte leverandører af de  

 omfattede ydelser, har pensionisten frit valg med hensyn til valget af fx  

 briller og med hensyn til leverandør.
Selvom der efter reglerne alene kan ydes  

 helbredstillæg til dækning af udgiften til en standardbrille, kan  

 pensionisten frit vælge en anden (dyrere) løsning.
Det beregnede  

 helbredstillæg i forhold til prisen på standardbrillen udbetales  

 alligevel, men merudgiften påhviler pensionisten.
Hvis merudgiften er  

 nødvendig, kan der som nævnt efter en individuel konkret  

 vurdering ydes personligt tillæg.
Ligeledes kan pensionisten vælge en anden  

 leverandør, end den kommunen eventuelt har indgået prisaftale  

 med.
For flere af de omfattede udgiftstyper kan der være tale om, at  

 pensionisten ønsker at fortsætte med at modtage behandlinger fx  

 hos egen tandlæge eller fodbehandler.
Hvis der er indgået en  

 prisaftale, beregnes helbredstillægget i forhold til samme priser som  

 gælder i prisaftalen.
Hvis der ikke er indgået en prisaftale,  

 beregnes helbredstillægget i forhold til den faktiske pris hos den  

 valgte leverandør.
 Eventuelle merudgifter som følge af at pensionisten  

 vælger en anden leverandør eller som følge af at der ikke  

 er indgået en prisaftale påhviler som udgangspunkt pensionisten.  

 Der kan dog efter en individuel konkret vurdering ydes personlige  

 tillæg til pensionistens resterende egenbetaling.
Prisaftaler Det er op til den enkelte kommune at træffe  

 beslutning om, hvorvidt der skal indgås prisaftaler.
Kommunerne har  

 mulighed for i fællesskab at indgå prisaftaler med  

 leverandører.
 Prisaftaler kan indgås med leverandørerne af  

 de ydelser, der er omfattet af de nye regler: Tandlæger, kliniske  

 tandteknikere, laboratorietandteknikere, optikere, fodterapeuter og andre  

 fodbehandlere.
 En prisaftale består i, at kommunen indgår en  

 aftale med en eller flere leverandører, om hvilke priser der skal  

 gælde for de udgiftstyper, der er omfattet af reglerne om  

 helbredstillæg for pensionister efter lovens § 14, stk. 4.  

 Aftalerne skal således specificere de konkrete priser på de  

 forskellige udgifter til tandproteser, briller og fodbehandling.
 Det er ikke en forudsætning for at beregne  

 helbredstillæg i henhold til en prisaftale, at prisaftalen omfatter  

 alle de udgiftstyper, der er omfattet af reglerne om helbredstillæg.  

 Hvis en kommune vælger alene at indgå prisaftale om de mest  

 centrale udgiftstyper, vil helbredstillæg til andre omfattede udgifter  

 skulle beregnes på baggrund af de faktiske priser.
På baggrund af bemyndigelsesbestemmelsen i lovens  

 § 14 a, stk. 5, vil der blive fastsat nærmere regler om, hvilke  

 udgiftstyper der er omfattet.
I forbindelse med den kommende udsendelse af  

 bekendtgørelsen, vil kommunerne modtage supplerende vejledning om,  

 hvilke udgiftstyper der kan indgå i en prisaftale.
Hensigten hermed er  

 at sikre ensartethed, med hensyn til hvilke udgifter der dækkes, og at  

 give kommunerne et ensartet grundlag for at indgå prisaftaler.
Ved indgåelse af prisaftaler bør kommunen  

 sikre sig, at prisaftalen indgås med leverandører med en  

 tilstrækkelig kapacitet, således at pensionisten har en reel  

 mulighed for at modtage den pågældende ydelse til den aftalte  

 pris uden ekstraordinær ventetid eller andre omkostninger.
En  

 prisaftale, der indgås med fx en enkelt, mindre leverandør, der  

 ikke har fornøden kapacitet til at håndtere  

 efterspørgslen, vil således ikke være tilstrækkelig.  

 Ligeledes bør prisaftaler indgås med leverandører, der er  

 placeret i geografisk nærhed af de pensionister, der får beregnet  

 helbredstillæg på grundlag af aftalen.
Ellers er der ikke tale  

 om, at pensionisterne har en reel mulighed for at modtage den  

 pågældende ydelse til den aftalte pris.
Ved indgåelsen af prisaftaler skal der skelnes  

 mellem briller på den ene side og tandproteser og fodbehandling  

 på den anden side.
Dette skyldes at briller er en vare, der er omfattet  

 af vareindkøbsdirektivet, mens tandproteser og fodbehandling er  

 ydelser, der er omfattet af tjenesteydelsesdirektivet.
Da briller er omfattet af vareindkøbsdirektivet, er  

 prisaftaler herom udbudspligtige efter EU-reglerne.
Det betyder bl.a., at der  

 ikke kan indgås prisaftaler med flere ligestillede leverandører,  

 men det vil efter vareindkøbsdirektivets artikel 18 være muligt  

 at indgå en prisaftale med sammenslutninger af leverandører.
Det  

 vil således være muligt for kommunerne at indgå prisaftaler  

 med en sammenslutning af leverandører, hvis det er  

 forudsætningen for, at leverandørerne har den fornødne  

 kapacitet og geografiske nærhed.
Kommunerne må således i  

 forbindelse med offentliggørelse af udbuddet specificere hvilke krav  

 til kapacitet og geografisk nærhed, der kræves.
Herudover skal den enkelte kommune være  

 opmærksom på, at den alene er forpligtet til at afholde EU-udbud,  

 hvis et indkøb overskrider tærskelværdierne.
For kommuner  

 udgør tærskelværdien for vareindkøb kr. 1.860.000.  

  Ved vurdering af, om kontrakten er over eller under  

 tærskelværdierne ser man på den forventede værdi af  

 kontrakten eksklusiv moms.
For aftaler, der er tidsbestemte, er  

 beregningsgrundlaget den anslåede samlede kontraktværdi i  

 løbetiden dog højst 48 måneder.
 Såfremt kommunen vurderer, at kontraktværdien  

 ikke vil overstige tærskelværdien, er kommunen alene forpligtet  

 af EF-traktatens generelle bestemmelser om ligebehandling, gennemsigtighed og  

 konkurrence.
Det bemærkes, at EU-udbud skal offentliggøres  

 i De Europæiske Fællesskabers Tidende, og at der gælder en  

 række frister afhængig af den valgte udbudsform.
Fx er fristen  

 for modtagelse af bud ved offentligt udbud 52 dage.
Der henvises i  

 øvrigt til bekendtgørelse nr. 650 af 30. juli 2002 om  

 fremgangsmåderne ved offentlige indkøb af varer i Den  

 Europæiske Union og til Europa-Kommissionens »Vejledning om EU-reglerne om offentlige indkøb af  

 varer«, direktiv  

 93/36/EØF.
I modsætning hertil er tandproteser og fodbehandling  

 ydelser, der er omfattet af tjenesteydelsesdirektivets bilag IB, kategori 25:  

 sundheds- og socialvæsen.
Indgåelse af prisaftaler  

 vedrørende tandproteser og fodbehandling er således ikke  

 omfattet af tjenesteydelsesdirektivets detaljerede regler (og er herved  

 ikke-udbudspligtige ydelser), men alene omfattet af direktivets artikel 14 og  

 16 samt EF-traktatens generelle bestemmelser om ligebehandling,  

 gennemsigtighed og konkurrence.
Kommunen er således forpligtet til at overholde  

 artikel 14 og 16 i tjenesteydelsesdirektivet, der vedrører henholdsvis  

 den tekniske specifikation og efterfølgende offentliggørelse,  

 når kommunen har indgået en aftale.
Der henvises i øvrigt  

 til bekendtgørelse nr. 651 af 30. juli 2002 om fremgangsmåderne  

 ved indgåelse af offentlige tjenesteydelsesaftaler i Den  

 Europæiske Union.
Derudover medfører EF-traktatens generelle  

 bestemmelser om ligebehandling m.m, f.eks. at en kommune ved indgåelse  

 af en prisaftale ikke må favorisere en enkelt eller flere  

 leverandører frem for andre, og at der skal ske en vis form for  

 offentliggørelse, inden kommunen indgår en prisaftale.
 I forhold til tandproteser og fodbehandling kan kommunen  

 indgå parallelle aftaler med flere leverandører eller lade nye  

 leverandører tilslutte sig en indgået prisaftale.
 Hvis kommunen indgår prisaftale med tilslutning fra  

 flere leverandører om samme udgiftstype, skal den aftalte pris  

 på de enkelte ydelser være identisk, således at  

 forudsætningerne for beregning af helbredstillæg til  

 pensionisterne er ens i kommunen.
Det bemærkes, at kommunalbestyrelsen efter  

 retssikkerhedsloven skal høre ældrerådet om alle forslag,  

 der vedrører de ældre.
Dette gælder også, hvis  

 kommunen ønsker at indgå prisaftaler.
Ikrafttrædelse og overgangsregel De nye regler om helbredstillæg træder i kraft  

 den 1. januar 2003. Reglerne gælder alene for udgifter, hvor  

 pensionisten indgår den endelige aftale med leverandøren om den  

 pågældende ydelse den 1. januar 2003 eller senere.
Det vil sige,  

  at det er en forudsætning for dækning af udgiften, at der er  

 indgivet ansøgning og at pensionisten har bestilt, modtaget og skal  

 betale for ydelsen den 1. januar 2003 eller senere.
En brille, der er bestilt  

 i fx december måned 2002, vil således ikke kunne dækkes  

 efter disse regler, men kommunen har mulighed for at yde et personligt  

 tillæg efter de gældende regler til hel eller delvis  

 dækning af udgiften, såfremt pensionisten er i en  

 økonomisk vanskelig situation.
 For at give kommunerne mulighed for at indgå de  

 prisaftaler, der skal ligge til grund for beregningen af  

 helbredstillæg, skal pensionister, der ansøger om  

 helbredstillæg til dækning af udgifter til tandproteser, briller  

 eller fodbehandling i perioden fra 1. januar 2003 indtil 31. marts 2003, have  

 udgiften dækket efter reglerne om helbredstillæg senest den 1.  

 april 2003. Pensionister, der i den nævnte periode, ansøger om  

 helbredstillæg til dækning af udgifter til tandproteser, briller  

 eller fodbehandling, har således først krav på at få  

 foretaget en endelig beregning og udbetaling af tilskuddet senest den 1.  

 april 2003. Hvis kommunen har indgået de fornødne aftaler  

 på et tidligere tidspunkt, kan det endelige tilskud beregnes  

 tidligere.
Kommunen skal med virkning fra 1. januar 2003 behandle de  

 modtagne ansøgninger og træffe afgørelse om, hvorvidt  

 udgiften er omfattet.
Kommunen har mulighed for at yde personligt  

 tillæg til de omfattede udgifter indtil 1. april 2003 eventuelt mod  

 krav om tilbagebetaling, såfremt det personlige tillæg, der er  

 ydet, viser sig at være større end den efterfølgende  

 beregning af helbredstillæg på grundlag af en prisaftale.  

 Når prisaftalen er indgået kan helbredstillægget beregnes  

 og udbetales.
Har pensionisten modtaget et personligt tillæg, der er  

 mindre end det beregnede helbredstillæg, udbetales forskellen.
Har pensionisten i den nævnte periode betalt en  

 højere pris for tandprotese, brille eller fodbehandling, end den pris  

 der kan opnås efter, at kommunen har indgået en prisaftale, kan  

 kommunen vælge at yde et personligt tillæg til denne del af  

 udgiften (herunder frafalde et eventuelt krav om tilbagebetaling af  

 personligt tillæg, såfremt et sådant er ydet inden  

 indgåelse af prisaftalen), ligesom det i øvrigt gælder i  

 forhold til pensionistens egenbetaling.
Sådanne personlige tillæg  

 kan alene ydes til pensionister, der er i en vanskelig økonomisk  

 situation bedømt efter reglerne om personligt tillæg.
Har kommunen ikke indgået en prisaftale pr. 1. april  

 2003 beregnes helbredstillægget i forhold til de faktiske priser  

 på tandproteser, briller og fodbehandling, der er omfattet af  

 helbredstillægget.
Dette gælder indtil der indgås en  

 prisaftale.
 I sådanne tilfælde skal pensionister, der har  

 ansøgt om helbredstillæg til tandprotese, brille eller  

 fodbehandling i perioden 1. januar 2003 indtil 31. marts 2003 ligeledes have  

 beregnet helbredstillæg i forhold til den faktiske pris.
Socialministeriet, den 11. december  

 2002 Mikael Lynnerup Kristensen Bilag 1 Vedtaget af Folketinget ved 3. behandling den  

 11. december 2002 Forslag til Lov om ændring af lov om social  

 pension (Udvidelse af regler om helbredstillæg) § 1 I lov om social pension, jf. lovbekendtgørelse nr. 697 af 21.  

 august 2002, foretages følgende ændringer:
 1. I § 17 a indsættes efter stk. 3 som nyt  

 stykke:
» Stk. 4 bliver herefter stk. 5.
 2. § 17 a, stk. 4, der bliver stk. 5, affattes  

 således:
» § 2 I lov nr. 285 af 25. april 2001 om ændring af lov om social pension  

 og andre love. (Førtidspensionsreform), som ændret ved § 2  

 i lov nr. 403 af 6. juni 2002, foretages følgende ændringer:
 1. I § 1, nr. 5, affattes § 14 a  

 således:
» Stk. 2. Helbredstillæg ydes ikke til betaling af  

 pensionistens egen udgift til ydelser efter § 6, stk. 4, § 8 a og  

 § 17 i lov om offentlig sygesikring.
 Stk. 3. Til pensionister, der har valgt sikringsform 2  

 (gruppe 2-sikrede) efter lov om offentlig sygesikring, ydes  

 helbredstillægget til betaling af udgifter til ydelser efter §§ 8  

 og 9 i lov om offentlig sygesikring svarende til det beløb, der ville  

 blive ydet, hvis pensionisten havde valgt sikringsform 1 (gruppe  

 1-sikret).
Stk. 4. Der ydes desuden helbredstillæg til  

 betaling af pensionistens egne udgifter til tandproteser, briller og  

 fodbehandling, såfremt kommunen vurderer, at udgiften er  

 nødvendig.
Tillægget beregnes i forhold til 85 pct. af  

 pensionistens egen andel af udgiften.
Kommunen kan indgå prisaftaler  

 med leverandører af tandproteser, briller og fodbehandling, og det er  

 den aftalte pris, der lægges til grund for beregningen af  

 helbredstillæg.
Pensionisten kan frit vælge en anden  

 leverandør end den eller de leverandører, kommunen har  

 indgået prisaftale med.
Har kommunen ikke indgået en prisaftale,  

 beregnes helbredstillægget i forhold til den faktiske pris på den  

 nødvendige udgift.
Stk. 5. Socialministeren kan fastsætte  

 nærmere regler om helbredstillæg, herunder hvilke udgiftstyper  

 der er omfattet af stk. 4.« § 3 Stk. 1. § 1 træder i kraft den 31. december  

 2002 med virkning fra den 1. januar 2003, jf. dog stk. 3.
 Stk. 2. § 2 træder i kraft den 1. januar 2003,  

 jf. dog stk. 3.
 Stk. 3. Pensionister, der ansøger om  

 helbredstillæg til dækning af udgifter til tandproteser, briller  

 og fodbehandling i perioden fra den 1. januar 2003 og indtil den 31. marts  

 2003, har ret til at få dækket udgifterne efter reglerne i  

 §§ 1 og 2 senest den 1. april 2003.
Bilag 2 Vedtaget af Folketinget ved 3. behandling den  

 11. december 2002 Forslag til Lov om ændring af lov om social  

 pension (Supplerende engangsydelse til folkepensionister) § 1 I lov om social pension, jf. lovbekendtgørelse nr. 697 af 21.  

 august 2002, foretages følgende ændring:
 1. Efter § 72 c indsættes:
» Stk. 2. Den supplerende engangsydelse udbetales ikke,  

 hvis pensionistens og en eventuel ægtefælles eller samlevers  

 samlede likvide formue overstiger formuegrænsen for tildeling af  

 helbredstillæg, jf. § 49, stk. 1, nr. 7. Den likvide formue  

 opgøres pr. 1. januar 2003 efter § 14 b, stk. 2 og 3, og  

 § 14 c på grundlag af de oplysninger, der efter  

 skattekontrollovens afsnit II senest er indberettet til skattemyndighederne,  

 og på grundlag af pensionistens og en eventuel ægtefælles  

 eller samlevers oplysninger om likvid formue.
Stk. 3. Den supplerende engangsydelse nedsættes  

 på grundlag af pensionistens og en eventuel ægtefælles  

 eller samlevers samlede indtægter.
Den samlede indtægt  

 opgøres pr. 1. januar 2003 efter § 29, stk. 1 og 3-6, på  

 grundlag af den senest slutlignede indkomst eller på grundlag af den  

 forventede fremtidige indtægt, såfremt indtægtsgrundlaget  

 er ændret mere end rent midlertidigt.
 Stk. 4. Den supplerende engangsydelse nedsættes med  

 100 pct. af indtægtsgrundlaget efter stk. 3, dog med 50 pct., hvis  

 pensionistens ægtefælle eller samlever også har ret til den  

 supplerende engangsydelse.
 Stk. 5. For folkepensionister, der er berettiget til et  

 antal fyrretyvendedele af fuld folkepension efter § 5, stk. 2,  

 nedsættes den beregnede supplerende engangsydelse i forhold til det  

 fastsatte antal fyrretyvendedele.
 Stk. 6. Den supplerende engangsydelse udbetales ikke,  

 hvis den beregnede engangsydelse er mindre end 200 kr.
Stk. 7. Udgiften til den supplerende engangsydelse  

 afholdes af staten.« § 2 Stk. 1. Loven træder i kraft den 1. januar 2003,  

 jf. stk. 2 og 3.
Stk. 2. Kommunen skal på baggrund af de  

 foreliggende oplysninger undersøge, hvilke pensionister der har ret  

 til den supplerende engangsydelse.
Hvis de nødvendige oplysninger  

 foreligger, udbetales den supplerende engangsydelse til pensionister, der  

 opfylder betingelserne, sammen med pensionen for februar måned  

 2003.
 Stk. 3. Hvis kommunen ikke kan træffe endelig  

 afgørelse om retten til den supplerende engangsydelse, fordi kommunen  

 ikke har de nødvendige oplysninger om likvid formue og  

 indtægtsgrundlag pr. 1. januar 2003, skal kommunen indhente de  

 nødvendige oplysninger og udbetale engangsydelsen.
