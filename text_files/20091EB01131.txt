Bilag 1 Beretning afgivet af Det Energipolitiske Udvalg den 13. september 2010 Beretning over Forslag til folketingsbeslutning om sammenhængende varmeplaner på fjernvarmeområdet [af Ole Vagn Christensen (S) m.fl.] 1. Udvalgsarbejdet Beslutningsforslaget blev fremsat den 16. april 2010 og var til 1. behandling den 11. maj 2010. Beslutningsforslaget blev efter 1. behandling henvist til behandling i Det Energipolitiske Udvalg.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til klima- og energiministeren til skriftlig besvarelse, som denne har besvaret.
2. Politiske bemærkninger Et flertal i udvalget (V, DF og KF) bemærker følgende:
Regeringen har igangsat et arbejde, som skal udmøntes i, at kommunerne bliver bedre rustet til at planlægge omstillingen til et mere fleksibelt og energieffektivt energisystem med mere vedvarende energi og mindre energiforbrug.
Til det formål er der nedsat flere arbejdsgrupper, som har set på muligheder for at opprioritere energiplanlægningen i kommunerne.
Arbejdsgrupperne anbefaler, at kommunerne udarbejder overordnede energiplaner.
I disse energiplaner skal forskellige elementer i energikæden integreres.
Det handler om elementer såsom varmeforsyning, elforbrug, energibesparelser, fjernkøling og individuel forsyning.
Arbejdsgrupperne har desuden påpeget, at kommunerne i deres arbejde med energiplanlægning bl.a. vil få brug for nogle overordnede retningslinjer såsom udmelding af nationale målsætninger på energiområdet om f.eks. affald, biogas og udfasning af naturgas.
Flertallet er positivt over for disse anbefalinger.
De bør indgå i oplægget til drøftelserne om en kommende politisk energiaftale.
Omstilling af energisystemet og udformning af kommunernes rolle heri skal imidlertid bygge på et solidt grundlag.
Arbejdet bør således tage udgangspunkt i Klimakommissionens rapport i efteråret 2010 og regeringens udspil til, hvordan vi bedst muligt omstiller energisystemerne til at blive uafhængige af fossile brændsler.
 Et mindretal i udvalget (S, SF, RV og EL) anerkender flertallets beskrivelse af regeringens igangsatte arbejde, men må understrege, at der ikke er grundlag for at afvente Klimakommissionens rapport, før der tages politiske initiativer på energiområdet.
I dag har kommunerne ansvaret for varmeplanlægningen.
Det fremgår af varmeforsyningsloven.
Men siden den opgave blev skrevet ind i loven, har verden ændret sig, så energisystemerne bliver mere og mere integrerede, og en optimal brug af ressourcerne  eksempelvis biomasse og biogas  følger ikke nødvendigvis kommunegrænserne.
Energisektoren er karakteriseret ved, at investeringerne er økonomiske tunge og langtrækkende.
Det er derfor vigtigt, at investeringerne er gennemtænkte i forhold til et helhedsperspektiv.
Det er her, vi har en vigtig opgave, som også kommunerne og Energistyrelsen efterlyser.
 I oplægget om strategisk energiplanlægning, som en arbejdsgruppe med deltagelse fra Energistyrelsen og KL præsenterede i marts 2010, er der skitseret en række barrierer for, hvordan vi sikrer, at kommunernes indsats gavner realiseringen af Danmarks klima- og energimålsætninger.
En af de overordnede barrierer er, at staten skal udmelde nationale målsætninger på energiområdet, som kan fungere som en overordnet vejledende ramme for den lokale prioritering.
Kommunerne skal vide, hvilken retning de overordnet set skal styre efter  og her vil det formentlig være klogt at afvente udspillet fra Klimakommissionen.
Men så skal regeringen også være klar til handling, så der ikke blot skabes yderligere udvalgsarbejde.
I oplægget foreslås, at der stilles krav om udarbejdelse af strategiske energiplaner inden for en bestemt frist og med revurdering hvert fjerde år med henblik på en opdatering af planen.
Herved sikres, at kommunerne holder fokus på planlægningsopgaven.
Men skal det ske, kræver det en ændring af eksempelvis varmeforsyningsloven, som vi ikke behøver at vente på en kommissionsrapport for.
Vi skal i gang nu.
Det fremgår også tydeligt af oplægget, at finansieringen af de strategiske energiplaner ikke er på plads  og at finansieringen er en forudsætning for, at energiplanerne bliver et krav til kommunerne.
Det er en praktisk opgave, der skal tages hånd om; for Danmark har ikke råd til, at der ikke foretages strategisk energiplanlægning.
P. u. v.Jens Kirkformand Bilag 1 Oversigt over bilag vedrørende B 228 Bilagsnr.
