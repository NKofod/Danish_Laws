Kendelse fra Pressenævnet i sag nr.  

 86/1996 En mand har ved advokat Jesper Anhøj klaget til  

 Pressenævnet over billedvalget til en artikel bragt i Fyens  

 Stiftstidende den 16. august 1996, idet han finder, at god presseskik er  

 overtrådt.
 Artiklen, der blev bragt på forsiden af sektionen  

 "Tæt På", havde overskriften "Narkomiljøet fik stress" og  

 handlede om en aktion mod tre narkotilholdssteder.
Artiklen var illustreret med et billede, der fyldte fire  

 spalter.
Dette billede viste en mand, der stod med bukserne nede om  

 knæene, mens en anden mand kiggede ned i bukserne.  

 Førstnævnte mand var fotograferet set fra siden.
Yderligere en  

 mand sad i en sofa og så på.
 Billedet var ledsaget af følgende billedtekst:
"Vestre Stationsvej i går: Uropatruljen på  

 arbejde.
En af gæsterne i hashbulen undersøges for stoffer af  

 uropatruljen.
Han var clean." Klageren - den mand der stod med bukserne nede om  

 knæene - har anført, at billedet blev taget under en razzia i et  

 privat hjem, hvor han tilfældigt var til stede.
 Klageren har gjort gældende, at billedet er  

 krænkende, at han er let genkendelig, hvorfor han da også har  

 måttet høre bemærkninger fra sine bekendte, samt at  

 billedet ingen relation har til artiklen i øvrigt.
 Bladet har udtalt, at det absolut ikke har været  

 hensigten, at personer gengivet på fotografiet skulle være  

 genkendelige, at bladet derfor har sløret billedet og gjort det  

 mørkere, og at bladet har beklaget, at genkendelse af klageren har  

 været mulig.
 Bladet har videre anført, at billedet har relation  

 til artiklen, idet denne handler om uropatruljens arbejde, hvorunder razzia i  

 private hjem er en naturlig del.
Følgende nævnsmedlemmer har deltaget i sagens  

 behandling: Axel Kierkegaard, Kaare R.
Skou, Preben Sørensen og Finn  

 Rowold.
 Pressenævnet udtaler:
 Pressenævnet finder, at et billede af en razzia har  

 relation til artiklens indhold, og billedet er derfor ikke på grund af  

 sit motiv i strid med god presseskik.
 Da klager imidlertid kan identificeres ud fra billedet, da  

 den gengivne situation er krænkende, og da klageren ikke har givet  

 samtykke til anvendelse af billedet, som er optaget i et privat hjem, finder  

 Pressenævnet, at bladet har overtrådt god presseskik, og  

 Pressenævnet udtaler sin kritik.
 I medfør af medieansvarslovens § 49  

 pålægges det den ansvarshavende redaktør af Fyens  

 Stiftstidende at offentliggøre følgende kendelse:
"Kendelse fra Pressenævnet Fyens Stiftstidende bragte den 16. august 1996 på  

 forsiden af "Tæt På" en artikel med overskriften  

 "Narkomiljøet fik stress". Artiklen var ledsaget af et billede, der  

 fyldte fire spalter.
På billedet ses en mand stå med bukserne  

 nede om knæene, mens en anden mand kiggede ned i bukserne.
 Den ene af de afbildede personer har klaget til  

 Pressenævnet, da han finder, at god presseskik er overtrådt.
Pressenævnet udtaler i anledning af klagen, at  

 billedet ikke på grund af sit motiv er i strid med god presseskik.
Da  

 klageren imidlertid kan genkendes på billedet, er situationen  

 krænkende for ham, og da han ikke har givet samtykke til anvendelsen af  

 billedet, som er optaget i et privat hjem, finder Pressenævnet, at  

 Fyens Stiftstidende har overtrådt god presseskik, og Pressenævnet  

 udtaler sin kritik.
København, den 7. november 1996 Axel Kierkegaard, Kaare R.
Skou, Preben Sørensen og  

 Finn Rowold." Afsagt den 7. november 1996.
