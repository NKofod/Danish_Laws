Bekendtgørelse om dokumentation for VE-affald fremkommet ved sortering I medfør af § 7 a, stk. 6, og § 20, stk. 2, i lov om afgift af stenkul, brunkul og koks m.v., jf. lovbekendtgørelse nr. 1070 af 9. september 2014, som ændret ved lov nr. 1174 af 5. november 2014, fastsættes:
Kapitel 1 Bekendtgørelsens anvendelsesområde § 1. I denne bekendtgørelse fastsættes regler for udarbejdelse af dokumentation for VE-affald, jf. § 7 a, stk. 6, i lov om afgift af stenkul, brunkul og koks m.v., som i henhold til § 7 a, stk. 2, nr. 4, og stk. 3, nr. 5, i lov om afgift af stenkul, brunkul og koks m.v., er fritaget for affaldsvarme- og tillægsafgift.
 § 2. I denne bekendtgørelse forstås ved VE-affald en samlet betegnelse for affald, der er fremkommet efter sortering af affald i hele selvstændige læs til forbrænding uden indhold af kulbrinter, som defineret i § 7 a, stk. 2, nr. 4, og stk. 3, nr. 5, i lov om afgift af stenkul, brunkul og koks m.v.
 Stk. 2. VE-affald inddeles i følgende tre affaldsfraktioner:
 1) Papir og pap.
 2) Træaffald.
 3) Andet VE-affald, som ikke er omfattet af nr. 1-2.
 Stk. 3. De i stk. 2. nævnte affaldsfraktioner omfatter ikke biomasseaffald, som i henhold til § 7 a, stk. 2, nr. 1, og stk. 3, nr. 1, i lov om afgift af stenkul, brunkul og koks m.v., er fritaget for affaldsvarme- og tillægsafgift.
 Stk. 4. I denne bekendtgørelse forstås ved:
 1) Affaldsleverandør: Enhver, der leverer VE-affald til et forbrændingsanlæg.
 2) Forbrændingsanlæg: Virksomheder, der forbrænder affald, og som er omfattet af registreringspligten i § 2, stk. 2, i lov om afgift af stenkul, brunkul og koks m.v.
 3) Sortering: Enhver sortering, herunder kildesortering, der frembringer VE-affald.
Kapitel 2 Udfærdigelse af erklæring og faktura § 3. Forbrændingsanlæg, som forbrænder VE-affald, skal på forlangende over for SKAT kunne dokumentere, at det forbrændte VE-affald opfylder betingelserne for afgiftsfritagelsen i medfør af § 7 a, stk. 2, nr. 4, og stk. 3, nr. 5, i lov om afgift af stenkul, brunkul og koks m.v.
Stk. 2. Denne dokumentation skal udfærdiges ved en erklæring fra affaldsleverandøren til forbrændingsanlægget for hvert læs VE-affald.
Erklæringen skal indeholde følgende oplysninger om affaldet:
 1) Art, jf. § 2, stk. 2, nr. 1-3.
2) Sammensætning.
Det skal fremgå af erklæringen, hvilke affaldsfraktioner VE-affaldet består af, jf. § 2, stk. 2, nr. 1-3.
 3) Mængde angivet i totalvægt pr. læs VE-affald.
 Stk. 3. Erklæringen vedlægges forbrændingsanlæggets regnskab som dokumentation for afgiftsfritagelsen.
§ 4. Forbrændingsanlægget skal på forlangende over for SKAT fremvise udstedt faktura fra affaldsleverandøren til forbrændingsanlægget som dokumentation for, at der er leveret VE-affald på baggrund af en aftale om levering af VE-affald mellem affaldsleverandøren og forbrændingsanlægget.
Aftalen mellem affaldsleverandøren og forbrændingsanlægget skal på forlangende fremvises over for SKAT.
Stk. 2. Den udstedte faktura skal indeholde oplysninger om energiindholdet i VE-affaldet efter faktisk brændværdi.
Har forbrændingsanlægget ikke et dokumenteret energiindhold efter § 7, stk. 1, i lov om afgift af stenkul, brunkul og koks m.v., kan forbrændingsanlægget anvende de af skatteministeren fastsatte brændværdier, som fremgår af bilag 1.
Kapitel 3 Procedurer for håndtering af VE-affald og egenkontrol § 5. Forbrændingsanlægget skal fastsætte egne procedurer for håndtering af VE-affald, og derved sikre, at VE-affaldet opfylder betingelserne for afgiftsfritagelsen.
Dokumentation for fastlæggelsen af procedurer for håndtering af VE-affald skal på forlangende fremvises over for SKAT.
§ 6. Forbrændingsanlægget skal på forlangende over for SKAT fremvise dokumentation for, at der udføres stikprøvekontrol af VE-affald, som modtages hos forbrændingsanlægget.
Stikprøvekontrollen skal udføres i et omfang, der anses for fornødent til at bekræfte, at de modtagne læs er VE-affald som angivet i de i medfør af § 3, stk. 2, afgivne erklæringer.
Antallet af gennemførte stikprøvekontroller og parametrene for udtagelsen af VE-affald til kontrol fastlægges i forbrændingsanlæggets kontrolprocedure for modtagelse af VE-affald.
Dokumentation for fastlæggelse af forbrændingsanlæggets kontrolprocedure for modtagelse af VE-affald skal på forlangende fremvises over for SKAT.
 Stk. 2. Forbrændingsanlæggets dokumentation for udførte stikprøvekontroller som beskrevet i stk. 1, kan eksempelvis fremvises i form af billeddokumentation og beskrivelse af en visuel kontrol eller anden tilsvarende dokumentation.
 Stk. 3. Ved forbrændingsanlæggets stikprøvekontrol skal indholdet af det kontrollerede VE-affald svare til den art, sammensætning og mængde, som er erklæret i medfør af § 3, stk. 2, nr. 1-3.
Kapitel 4 Straffe- og ikrafttrædelsesbestemmelser § 7. Med bøde straffes den, der forsætligt eller groft uagtsomt 1) afgiver urigtige eller vildledende oplysninger eller fortier oplysninger til brug for afgiftskontrollen, medmindre højere straf er forskyldt efter § 20, stk. 3, i lov om afgift af stenkul, brunkul og koks m.v., eller 2) overtræder §§ 3 - 6.
 Stk. 2. Bestemmelserne i § 20, stk. 4, og § 21 i lov om afgift af stenkul, brunkul og koks m.v. finder tilsvarende anvendelse.
 § 8. Bekendtgørelsen træder i kraft den 1. januar 2015.
