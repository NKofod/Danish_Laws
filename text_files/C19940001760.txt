 Vejledningen indeholder:
I Indledende bemærkninger II Betingelserne for orlovsydelse i henhold til AL 1. Orlovspersonen 1.1 Hvem er omfattet? 1.2 Betingelsen om dagpengeret 1.3 Medlemskab af en arbejdsløshedskasse 2. Afløseren III Administration IV Økonomien 1. Orlovsydelsens størrelse 1.1 Fuldtidsforsikrede medlemmer 1.2 Deltidsforsikrede medlemmer 1.3 Beregningsgrundlag for orlovsydelsen i 1994 2. Arbejdsgiveren udbetaler løn i orlovsperioden 3. Fradrag i orlovsydelsen 4. Udbetaling af orlovsydelsen 5. Modtagelse af anden offentlig ydelse V De forsikringsmæssige aspekter af reglerne om orlovsydelse 1. Konsekvenser for orlovspersonen 1.1 Selvforskyldt ledighed 1.2 Rådighed 1.3 Ferie med feriegodtgørelse eller løn 1.4 Ferie med feriedagpenge 1.5 Afbrydelse af orlov 1.6 Afskedigelse i orlovsperioden 1.7 Arbejdskravet/Ydelsesperioder 2. Konsekvenser for afløseren 2.1 Beregning af dagpengesats 2.2 Udbetaling af feriedagpenge VI Oplysningspligt og tilbagebetaling VII Sanktion VIII Kasseansvar IX Klageadgang I Indledende bemærkninger Ved lov nr. 435 af 30. juni 1993 med senere ændringer er der som en  

 forsøgsordning indført en ny orlovsordning - orlov til sabbat, der ikke som  

 de 2 øvrige orlovsordninger (børneorlov og uddannelsesorlov) kræver et  

 bestemt formål.
Orlov til sabbat kan således anvendes frit, men er forbeholdt  

 beskæftigede lønmodtagere over 25 år, der er medlemmer af en  

 arbejdsløshedskasse, og som er dagpengeberettigede ved ledighed, jf. dog  

 afsnit II, pkt. 1.2.
 De nærmere regler er fastsat i Arbejdsministeriets bekendtgørelse nr. 1202  

 af 27. december 1993 om orlov til uddannelse, sabbat og børnepasning, der  

 træder i kraft den 1. januar 1994.
 Denne vejledning fastlægger dels de betingelser, der i henhold til  

 reglerne i arbejdsløshedsforsikringsloven skal være opfyldt for at gå på  

 orlov med orlovsydelse, dels de forsikringsmæssige aspekter af reglerne om  

 sabbatorlov.
Ved orlov til sabbat stilles der krav om genbesættelse af stillingen i  

 orlovsperioden.
Stillingen skal besættes med en ledig med et tilsvarende  

 antal timer som orlovspersonen.
II Betingelserne for orlovsydelse i henhold til  

 arbejdsløshedsforsikringsloven 1. Orlovspersonen 1.1 Hvem er omfattet? Den eneste persongruppe, der har adgang til sabbatorlov, er  

lønmodtagere i beskæftigelse.
Vurderingen af om pågældende  

 orlovsansøger kan anses for lønmodtager i beskæftigelse, skal som  

 udgangspunkt foretages efter de almindelige regler i  

 arbejdsløshedsforsikringsloven.
Da det er en betingelse for orlov, at der  

 indgås orlovsaftale med arbejdsgiveren, vil lønmodtagere, der ikke er i et  

 ansættelsesforhold hos en arbejdsgiver, der kan aftales orlov med, som f.eks.  

 freelancebeskæftigede, ikke være omfattet af reglerne om sabbatorlov.  

 Personer, der er i støttet arbejde, vil kunne gå på orlov efter reglerne for  

 lønmodtagere.
 Både fuldtids- og deltidsbeskæftigede lønmodtagere kan gå på sabbatorlov.  

 Deltidsbeskæftigede lønmodtagere, der står tilmeldt Arbejdsformidlingen - med  

 eller uden ret til supplerende dagpenge - vil kunne gå på sabbatorlov fra  

 deres beskæftigelse.
 Afgrænsningen mellem fuldtids- og deltidsbeskæftigelse, der bl.a. har  

 betydning for orlovsydelsens størrelse, fremgår nedenfor under afsnit IV,  

 pkt. 1.1.
1.2 Betingelsen om dagpengeret Særlige adgangskrav i 1994 I en periode frem til udgangen af 1994 kan der opnås adgang til  

 sabbatorlov, selv om dagpengeretsbetingelsen ikke er opfyldt.
Det vil sige,  

 at medlemmer, der indgår orlovsaftale, der godkendes af Arbejdsformidlingen  

 og er påbegyndt senest 31. december 1994, ikke skal opfylde kravet om  

 dagpengeret.
Dette gælder også, hvis en opdelt orlov påbegyndes i 1994 og  

 fortsætter ind i 1995, selv om dagpengeretsbetingelsen ikke er opfyldt ved  

 påbegyndelsen af hver del.
De øvrige betingelser om medlemskab af en a-kasse  

 m.v. skal fortsat være opfyldt.
Orlov, der påbegyndes i 1995 Ved orlovens start skal orlovspersonen være dagpengeberettiget i henhold  

 til arbejdsløshedsforsikringslovens regler.
Betingelsen om dagpengeret medfører, at arbejdsløshedsforsikringslovens §  

 53 om medlemsanciennitet og beskæftigelseskrav skal være opfyldt.
Da perioder  

 med orlov til sabbat skal medregnes i ydelsesperioderne efter  

 arbejdsløshedsforsikringslovens § 55, stk. 1 og 2, jf. stk. 7, kan der ikke  

 bevilges sabbatorlov med orlovsydelse ud over ydelsesperioderne.  

 Orlovspersonen skal således i hele orlovsperioden have ret til dagpenge i  

 delperiode 1 og/eller 2 efter arbejdsløshedsforsikringslovens § 55, stk. 1  

 eller 2.
 Orlovspersonen skal ved orlovens start opfylde de almindelige  

rådighedsbetingelser i arbejdsløshedsforsikringsloven, hvilket  

 betyder, at medlemmet f.eks. ikke må være syg.
 Det er uden betydning, at der i perioden mellem orlovsaftalens indgåelse  

 og orlovens start indtræder sygdom af kortere varighed, hvis sygdommen ikke  

 forhindrer medlemmet i at opfylde orlovsaftalen.
For at kunne anses for at stå til rådighed, skal medlemmet ved orlovens  

 start opholde sig i Danmark.
Et medlem, der søger orlov i umiddelbar  

 forlængelse af ferie, der afholdes i udlandet, vil kunne opfylde betingelsen,  

 hvis ansøgning om orlov indgives inden feriens påbegyndelse.
 Under orloven skal medlemmet derimod ikke opfylde rådighedsbetingelserne.
Endvidere kan et medlem, der sideløbende med lønarbejde driver selvstændig  

 virksomhed som bibeskæftigelse, gå på sabbatorlov fra lønarbejdet.
Det er  

 afgørende, at der er tale om selvstændig virksomhedsudøvelse i et omfang, der  

 er forenelig med ret til dagpenge efter reglerne i direktoratets  

 bekendtgørelse om udøvelse af bibeskæftigelse ved selvstændig virksomhed.  

Det er endvidere en betingelse, at medlemmet i hele sabbatperioden  

 opfylder den særlige dagpengebegrænsning, der gælder for medlemmer med  

 selvstændig bibeskæftigelse.
 Udføres der i orlovsperioden arbejde i den selvstændige virksomhed,  

 medfører det fradrag i orlovsydelsen.
Særlige forhold omkring opfyldelse af dagpengeretten Der skal ikke ske overførsel af eventuelle overskydende timer efter  

 arbejdsløshedsforsikringslovens § 59, stk. 2, for et medlem, der går på orlov  

 med orlovsydelse.
 Har et medlem ved orlovsydelsens start en effektiv karantæne efter  

 arbejdsløshedsforsikringslovens § 87, stk. 1 eller 3, har det den konsekvens,  

 at der ikke kan udbetales orlovsydelse i en periode, svarende til karantænen,  

 der herefter anses for udstået.
 Den pålagte karantæne berører således ikke medlemmets opfyldelse af  

 dagpengeretten.
 Grænsegængere er ikke omfattet af sabbatorloven.
 Grænsegængere, der bor i et andet EØS-land med arbejde i Danmark, opfylder  

 ikke dagpengeretsbetingelsen, idet de i tilfælde af fuld ledighed ikke er  

 berettiget til dagpenge i Danmark.
 Dette følger af EF-forordning nr. 1408/71, hvorefter grænsegængere med  

 bopæl i et andet EØS-land kun er dagpengeberettiget i Danmark ved delvis  

 eller midlertidig ledighed.
1.3 Medlemskab af en arbejdsløshedskasse Medlemmet skal i hele orlovsperioden bibeholde sit medlemskab af  

 arbejdsløshedskassen.
 I orlovsperioden vil der på baggrund af eventuelle arbejdsperioder kunne  

 skiftes arbejdsløshedskasse eller ændres forsikringskategori.
2. Afløseren Det er en betingelse for at gå på sabbatorlov, at der ansættes en  

ledig afløser i orlovsperioden med et tilsvarende antal timer som  

 orlovspersonen.
 Der stilles ikke krav om, at afløseren skal være medlem af en  

 arbejdsløshedskasse, hvorfor der heller ikke stilles krav om, at afløseren  

 skal være dagpengeberettiget.
Afløseren skal være ledig umiddelbart forud for tiltrædelse af  

 orlovsstillingen.
For at opfylde denne betingelse skal afløseren - som  

 udgangspunkt - i mindst 1 hel dag, inden orlovsstillingen påbegyndes  

 enten - være tilmeldt Arbejdsformidlingen eller en anden lignende  

 formidlingsvirksomhed, eller - holde ferie i umiddelbar forlængelse af et ansættelsesforholds ophør,  

 eller - være berettiget til dagpengegodtgørelse efter  

 arbejdsløshedsforsikringslovens § 84.
 Et medlem, der arbejder på nedsat tid, og som samtidig er tilmeldt  

 Arbejdsformidlingen, vil blive anset for ledig i relation til denne  

 bestemmelse.
 Det bemærkes, at der i bekendtgørelsen om orlov er foretaget en henvisning  

 til lov om aktiv arbejdsmarkedspolitik og lov om kommunal aktivering,  

 hvorefter der kan ydes tilskud til ansættelse af en ledig i  

 orlovsstillingen, ligesom der forud for orlovsperioden kan ansættes et ledigt  

 dagpengeberettiget medlem i en oplæringsperiode, hvorunder der kan  

 udbetales tilskud efter lov om en aktiv arbejdsmarkedspolitik.
Der er ikke som ved de tidligere gældende orlovsordninger - bortset fra,  

 at der skal være tale om et dagpengeberettiget medlem - fastsat nærmere  

 betingelser for ansættelse i en oplæringsperiode.
Det er Arbejdsformidlingen,  

 der i forbindelse med administrationen af lov om en aktiv  

 arbejdsmarkedspolitik kan formidle en ledig til orlovsstillingen samt yde  

 refusion eller tilskud til arbejdsgiveren, der ansætter den ledige.
III Administration Arbejdsformidlingen har kompetencen til at bevilge orlov med orlovsydelse.  

 I forbindelse med godkendelse af ansøgningen påser Arbejdsformidlingen bl.a.,  

 at orlovspersonen opfylder beskæftigelseskravet (3 års/2 års  

 fuldtidsbeskæftigelse inden for 5 år), og at arbejdsløshedskassen har  

 attesteret, at orlovspersonen opfylder kravet om medlemskab.
For så vidt angår beskæftigelseskravet, skal det bemærkes, at der stilles  

 forskellige krav afhængig af, om lønmodtageren er fuldtids- eller  

 deltidsbeskæftiget.
Fuldtidsbeskæftigede lønmodtagere skal inden for de  

 sidste 5 år enten have haft ansættelse som lønmodtager eller have udøvet  

 selvstændig virksomhed i væsentligt omfang svarende til 3 års  

 fuldtidsbeskæftigelse.
For deltidsbeskæftigede gælder et krav om  

 beskæftigelse svarende til 2 års fuldtidsbeskæftigelse.
Lønmodtageren skal over for Arbejdsformidlingen på tro og love erklære, at  

 beskæftigelseskravet er opfyldt.
Arbejdsløshedskassen skal ikke attestere  

 denne oplysning.
Arbejdsløshedskassens administration Da dagpengeretsbetingelsen i hele 1994 ikke skal være opfyldt ved  

 sabbatorlov, (der er her tale om aftaler, der skal være godkendt og påbegyndt  

 inden den 1. januar 1995), skal arbejdsløshedskassen på ansøgningsblanketten  

 alene attestere medlemskab af arbejdsløshedskassen.
For orlovsaftaler, der  

 påbegyndes 1. januar 1995 eller senere, skal arbejdsløshedskassen tillige  

 attestere dagpengeret.
Arbejdsløshedskassen skal endvidere træffe afgørelse om, hvorvidt  

 lønmodtageren skal betragtes som fuldtids- eller deltidsbeskæftiget (gælder  

 kun for fuldtidsforsikrede), hvilket har betydning for orlovsydelsens  

 størrelse.
Afgørelsen baseres på lønmodtagerens tro og love-oplysninger om  

 beskæftigelsen i de sidste 10 uger forud for orloven.
IV Økonomien 1. Orlovsydelsens størrelse Der er i lov om orlov fastsat regler om orlovsydelsens størrelse for  

 fuldtidsforsikrede og for deltidsforsikrede.
Orlovsydelsen til  

 fuldtidsforsikrede udbetales i forhold til medlemmets beskæftigelse forud for  

 orloven.
Til deltidsforsikrede udbetales orlovsydelsen med en fast sats.
1.1 Fuldtidsforsikrede medlemmer Orlovsydelsen til fuldtidsbeskæftigede og til deltidsbeskæftigede, der i  

 de seneste 10 uger før orloven i gennemsnit har været ansat mindst 24 timer  

 ugentlig hos arbejdsgiveren, udgør et beløb, der svarer til 80% af  

 arbejdsløshedsdagpengenes højeste beløb, jf. § 47 i lov om  

 arbejdsløshedsforsikring m.v.
Til deltidsbeskæftigede, der i de seneste 10  

 uger i gennemsnit har været ansat mindre end 24 timer ugentlig, udgør  

 orlovsydelsen et beløb, der svarer til arbejdsløshedsdagpengenes højeste  

 beløb for deltidsforsikrede, jf. § 70 i lov om arbejdsløshedsforsikring m.v.
En lønmodtager anses for at være fuldtidsbeskæftiget, såfremt pågældende  

 de sidste 10 uger forud for orlovens begyndelse har været ansat på fuld tid,  

 eller i løbet af perioden har modtaget supplerende dagpenge som  

 fuldtidsforsikret.
I alle andre tilfælde anses lønmodtageren for at være  

 deltidsbeskæftiget.
 Det bemærkes, at den ovenfor givne definition på fuldtidsbeskæftigelse kun  

 gælder i relation til orlovsydelsens størrelse.
 Ved vurderingen af, om beskæftigelsen anses for fuldtids- eller  

 deltidsbeskæftigelse, tages der udgangspunkt i selve ansættelsen.
Ansættelse til et fast timetal Har lønmodtageren været ansat til en fast ugentlig arbejdstid (eventuelt  

 gennemsnit over en periode), er det dette timetal, der anvendes.
I tilfælde,  

 hvor lønmodtageren dokumenterer at have arbejdet i flere timer end svarende  

 til ansættelsen, skal det faktiske timetal dog anvendes, se nærmere nedenfor.
Da det er afgørende, hvor mange timer lønmodtageren er ansat til, er det  

 uden betydning, om der i 10-ugers-perioden er fravær, f.eks. på grund af  

 sygdom eller ferie.
Tilsvarende gælder, når der i 10-ugers-perioden  

 forekommer arbejdsfordeling.
Faktiske antal løntimer Er et medlem ikke ansat til en fast ugentlig arbejdstid, er det afgørende,  

 hvor mange arbejdstimer medlemmet har haft i 10-ugers-perioden.
Det samlede  

 antal timer, for hvilke der udbetales løn (løntimer), divideres i disse  

 tilfælde med 10, hvorved der fremkommer det gennemsnitlige timetal, der skal  

 anvendes.
 Da det kun er løntimer, der kan medregnes, vil fravær i form af f.eks.  

 sygdom og ferie kun kunne medregnes, hvis der er ydet overenskomstmæssig løn.  

 Fraværsperioder kan ikke forlænge 10-ugers-perioden.
 Der kan højst medregnes 37 timer om ugen.
 Dokumentation for beskæftigelsen kan ske ved fremlæggelse af lønsedler med  

 angivelse af løntimerne.
Supplerende dagpenge Et medlem, der i 10-ugers-perioden forud for orlovens start har modtaget  

 supplerende dagpenge som fuldtidsforsikret, anses for fuldtidsbeskæftiget, og  

 skal have udbetalt orlovsydelsen som fuldtidsbeskæftiget.
 Det er tilstrækkeligt, at der i een uge i 10-ugers-perioden er udbetalt  

 supplerende dagpenge.
1.2 Deltidsforsikrede medlemmer Til deltidsforsikrede medlemmer udbetales orlovsydelsen med 80% af  

 arbejdsløshedsdagpengenes højeste beløb, jf. arbejdsløshedsforsikringslovens  

 § 70. Dette gælder uanset medlemmets beskæftigelsesgrad forud for orloven.
1.3 Særligt om beregningen af orlovsydelsen i 1994 Det bemærkes, at ansættelsesperioder /arbejdsperioder ikke behøver at være  

 placeret i en medlemsperiode for at kunne indgå i beregningen.
Dette skyldes,  

 at der ikke stilles krav om opfyldelse af dagpengeretsbetingelsen i 1994,  

 herunder medlemsanciennitetskravet, jf. arbejdsløshedsforsikringslovens § 53.
2. Arbejdsgiveren udbetaler løn i orlovsperioden Modtager lønmodtageren løn fra arbejdsgiveren i orlovsperioden, udbetales  

 orlovsydelsen til arbejdsgiveren, hvis den udbetalte løn er større end det  

 beløb, som lønmodtageren - uden fradrag for arbejde/indtægt - er berettiget  

 til.
Arbejdsgiveren vil i så fald være berettiget til at få udbetalt  

 orlovsydelsen med bruttobeløbet, som medlemmet ellers ville have fået  

 udbetalt, efter at der er foretaget fradrag for eventuelt arbejde og/eller  

 anden indtægt.
Der sker ikke fradrag i orlovsydelsen for differencen mellem  

 orlovsydelsen og lønnen.
 I tilfælde, hvor arbejdsgiveren ikke udbetaler løn til medlemmet under  

 orloven, men fortsat indbetaler pensionsbidrag, skal der ikke foretages  

 fradrag i orlovsydelsen til medlemmet, da pensionsbidraget ikke kommer til  

 udbetaling til medlemmet i orlovsperioden.
 Der skal heller ikke ske fradrag i orlovsydelsen i tilfælde, hvor  

 arbejdsgiveren har aftalt med lønmodtageren, at denne skal have et supplement  

 fra arbejdsgiveren til orlovsydelsen.
 Aftalen mellem arbejdsgiveren og lønmodtageren om supplering af  

 orlovsydelsen skal forevises arbejdsløshedskassen for at sikre, at der ikke  

 sker fradrag i orlovsydelsen for beløbet.
3. Fradrag i orlovsydelsen Når et medlem, der modtager orlovsydelse, samtidig har arbejde og/eller  

 andre indtægter, skal der ske fradrag i orlovsydelsen efter reglerne i  

 direktoratets bekendtgørelse om fradrag i dagpengene for personer, der  

 deltager i jobtræning eller i særligt tilrettelagte jobtræningsforløb og  

 fradrag i ydelser i henhold til lov om en aktiv arbejdsmarkedspolitik og lov  

 om orlov.
 Nedenfor gengives de væsentligste regler fra bekendtgørelsen, der finder  

 anvendelse på medlemmer, der går på orlov efter lov om orlov.
 Fradrag i orlovsydelsen for lønarbejde og for andre skattepligtige  

 indtægter , som medfører fradrag efter reglerne om fradrag i  

 arbejdsløshedsdagpengene, foretages som et indtægtsfradrag (krone for krone).  

 Arbejdsmarkedsbidrag skal fratrækkes i indtægten, inden der foretages fradrag  

 i orlovsydelsen.
 Hvis lønindtægten ikke kendes på det tidspunkt, hvor medlemmet skal  

 udfylde blanket AR 281 »Erklæring til udbetaling af orlovsydelse«,  

 fradrages et beløb, der svarer til antal beskæftigede timer gange med den  

 gældende omregningssats.
 Fradrag for udøvelse af selvstændig virksomhed ved bibeskæftigelse  

 foretages med et beløb, der svarer til de på virksomheden anvendte timer  

 gange med den gældende omregningssats.
 Reglerne om overførsel af overskydende timer efter  

 arbejdsløshedsforsikringslovens § 59, stk. 2, finder ikke anvendelse i en  

 orlovsperiode.
 For så vidt angår fradrag for ferie med feriegodtgørelse henvises til  

 afsnit V, pkt. 1.3 nedenfor.
Der foretages ikke fradrag i orlovsydelsen i tilfælde, hvor arbejdsgiveren  

 i orlovsperioden yder medlemmet et supplement til orlovsydelsen.
Hvis  

 medlemmet i orlovsperioden udfører arbejde hos arbejdsgiveren, der er indgået  

 orlovsaftale med, skal der foretages fradrag herfor i orlovsydelsen.
 Der foretages heller ikke fradrag i orlovsydelsen for sygeperioder i  

 orlovsperioden, hvorunder der ikke modtages ydelser efter lov om dagpenge ved  

 sygdom eller fødsel, jf. nedenfor.
4. Udbetaling af orlovsydelsen Staten yder forskud eller refusion til arbejdsløshedskasserne til  

 udbetaling af orlovsydelsen efter reglerne i §§ 79-82 i  

 arbejdsløshedsforsikringsloven.
Arbejdsløshedskassen udbetaler orlovsydelsen, når orlovspersonen månedligt  

 på tro og love har erklæret, at orlov fortsat holdes.
Erklæringen skal gives  

 på udbetalingsblanketten, hvorpå orlovspersonen ligeledes giver oplysning om  

 eventuelt arbejde eller anden indtægt, der medfører fradrag i orlovsydelsen.
 Hvis orlov holdes i udlandet, er det en betingelse for udbetaling af  

 orlovsydelsen, at der er oprettet en konto i et pengeinstitut i Danmark, der  

 gør det muligt at udbetale ydelsen.
 Orlovsydelsen udbetales bagud for henholdsvis 4 eller 5 uger, således at  

 hver udbetalingsperiode slutter næstsidste søndag i måneden.
5. Modtagelse af anden offentlig ydelse Når der modtages orlovsydelse, kan der ikke samtidig modtages andre  

 ydelser fra arbejdsløshedskassen, løn under sygdom eller barsel, ydelser  

 efter lov om dagpenge ved sygdom eller fødsel, uddannelsesydelse/godtgørelse,  

 statens uddannelsesstøtte eller anden lignende offentlig ydelse til  

 uddannelse eller kontanthjælp.
 Har orlovspersonen ret til godtgørelse efter lov om  

 arbejdsmarkedsuddannelse, kan der ikke modtages orlovsydelse.
V De forsikringsmæssige aspekter af reglerne om orlovsydelse 1. Konsekvenser for orlovspersonen 1.1 Selvforskyldt ledighed Orlov med orlovsydelse betragtes ikke som et arbejdsophør i  

 relation til reglerne om selvforskyldt ledighed.
Hvis et medlem ikke vender tilbage til arbejdspladsen som aftalt, skal  

 forholdet behandles som et arbejdsophør efter reglerne i direktoratets  

 bekendtgørelse om rådighed og selvforskyldt ledighed.
En eventuel karantæne  

 for selvforskyldt ledighed regnes fra den dag, hvor såvel arbejdsgiveren som  

 medlemmet er frigjort fra ansættelsesforholdet.
1.2 Rådighed I orlovsperioden skal medlemmet ikke stå til rådighed for arbejdsmarkedet.
Medlemmet er frit stillet med hensyn til aktivitetsmuligheder i  

 orlovsperioden.
Således kan et medlem på sabbatorlov også deltage i  

 uddannelser, der ikke er optaget på »positivlisten« over  

 uddannelser, der giver ret til uddannelsesorlov.
Medlemmet kan endvidere holde ferie eller rejse ud af landet.
I tilfælde,  

 hvor opholdet i udlandet er af længere varighed, vil medlemmet kunne afmelde  

 sig folkeregisteret i Danmark med fortsat ret til orlovsydelse.
Opstår der sygdom i orlovsperioden, anses medlemmet for fortsat at være på  

 orlov.
Sygdom under orloven forlænger ikke orlovsperioden, og det samme  

 gælder for afholdt ferie.
1.3 Ferie med feriegodtgørelse eller løn Sabbatorlov er ikke en såkaldt kvalificeret feriehindring, der berettiger  

 til udbetaling af feriegodtgørelse uden afholdelse af ferie.
 Der henvises til § 29 i bekendtgørelse om feriegodtgørelse, der udtømmende  

 opremser de feriehindringer, der berettiger til udbetaling af  

 feriegodtgørelse, uden at ferie holdes.
 Holder medlemmet i orlovsperioden ferie med feriegodtgørelse, skal der i  

 henhold til reglerne om fradrag foretages fradrag i orlovsydelsen for  

 beløbet, jf. direktoratets bekendtgørelse om fradrag i dagpengene for  

 personer, der deltager i jobtræning eller i særligt tilrettelagte  

 jobtræningsforløb og fradrag i ydelser i henhold til lov om en aktiv  

 arbejdsmarkedspolitik og lov om orlov.
1.4 Ferie med feriedagpenge Et medlem, der er på orlov med orlovsydelse betragtes hverken som ledig  

 eller lønmodtager i relation til arbejdsløshedsforsikringslovens § 75 h.  

 Medlemmet vil derfor ikke kunne modtage feriedagpenge i orlovsperioden.  

 Derimod vil der i efterfølgende ferieår kunne udbetales feriedagpenge på  

 grundlag af den udbetalte orlovsydelse i optjeningsåret.
1.5 Afbrydelse af orlov Hvis en lønmodtager før orlovsperiodens udløb ønsker at stille sig til  

 rådighed for arbejdsmarkedet og modtage dagpenge, skal medlemmet, for at  

 kunne anses for at stå til rådighed i den resterende orlovsperiode, opfylde  

 betingelserne i § 12 i direktoratets bekendtgørelse om rådighed og  

 selvforskyldt ledighed, herunder at den resterende orlovsperiode forventes at  

 ville vare over 4 uger, og medlemmet ikke har mulighed for at vende tilbage  

 til arbejdspladsen med det samme.
 Ved afbrydelse af orloven pålægges der således ikke karantæne, idet  

 vurderingen alene går på medlemmets rådighed.
Såfremt orloven afbrydes, skal orlovspersonen meddele arbejdsløshedskassen  

 dette.
Arbejdsløshedskassen skal uden ugrundet ophold stoppe udbetalingen af  

 orlovsydelsen samt give Arbejdsformidlingen meddelelse om dette.
1.6 Afskedigelse i orlovsperioden De almindelige opsigelsesregler gælder også under sabbatorlov.
Det er  

 således muligt at afskedige afløseren og nedlægge stillingen i  

 orlovsperioden, således at også orlovspersonen afskediges.
 Bliver orlovspersonen afskediget under sin orlov, vil personen kunne  

 fortsætte med at holde orlov indtil orlovsperiodens udløb.
1.7 Arbejdskravet/Ydelsesperioder Udføres der i orlovsperioden arbejde, vil dette arbejde kunne medregnes  

 til opfyldelse af arbejdskravet i henhold til arbejdsløshedsforsikringslovens  

 § 53, stk. 2.
 Perioder med orlov til sabbat opbruger af ydelsesperioderne efter  

 arbejdsløshedsforsikringslovens § 55, stk. 1 og 2. Der henvises til  

 direktoratets bekendtgørelse om beskæftigelseskravet og delperioderne.
Et medlem, der forud for orloven modtog supplerende dagpenge, vil i  

 orlovsperioden ikke opbruge af retten til supplerende dagpenge.
Den  

 tidsmæssige begrænsning i retten til supplerende dagpenge, jf.  

 arbejdsløshedsforsikringslovens § 60, stk. 1, finder ikke anvendelse i en  

 orlovsperiode.
2. Konsekvenser for afløseren, der er medlem af en  

 arbejdsløshedskasse Dette afsnit gælder kun, såfremt afløseren, der ansættes i en  

 orlovsstilling, er medlem af en arbejdsløshedskasse.
 For et medlem, der ansættes i en orlovsstilling, gælder de almindelige  

 regler i arbejdsløshedsforsikringsloven, herunder reglerne om arbejdsgiverens  

 betaling af godtgørelse for 1. ledighedsdag, og reglerne om udbetaling af  

 supplerende dagpenge.
 Ansættes medlemmet efter reglerne om jobtræning i lov om en aktiv  

 arbejdsmarkedspolitik, vil beskæftigelsen i orlovsstillingen ikke kunne  

 medregnes til optjening af arbejdstimer til opfyldelse af arbejdskravet.
2.1 Beregning af dagpengesats efter orlovsstillingens ophør Et medlem, der accepterer at blive ansat som deltidsbeskæftiget, vil ved  

 orlovsstillingens ophør ikke skulle have beregnet en dagpengesats på grundlag  

 af orlovsstillingen, hvis medlemmet i hele perioden har været tilmeldt  

 Arbejdsformidlingen.
2.2 Udbetaling af feriedagpenge Et medlem, der under ansættelsen i orlovsstillingen ønsker at holde ferie,  

 vil kunne få udbetalt feriedagpenge, såfremt betingelserne herfor er opfyldt.
VI Oplysningspligt og tilbagebetaling Et medlem, der modtager orlovsydelse, er forpligtet til at underrette  

 arbejdsløshedskassen om forhold, der har betydning for retten til ydelsen.
 Har medlemmet givet arbejdsløshedskassen urigtige oplysninger eller  

 fortiet forhold af betydning for retten til ydelsen, eller i øvrigt mod bedre  

 vidende uberettiget modtaget ydelsen, skal orlovsydelsen, der er modtaget med  

 urette, tilbagebetales af medlemmet, jf. arbejdsløshedsforsikringslovens §  

 86, der i henhold til § 86, stk. 13, finder tilsvarende anvendelse på  

 orlovsydelse, der er udbetalt med urette.
VII Sanktion Et medlem på orlov med orlovsydelse kan idømmes sanktion efter  

 arbejdsløshedsforsikringslovens § 87 for svigagtigt eller uagtsomt forhold  

 over for kassen i forbindelse med modtagelsen af ydelsen.
 Medlemmet kan således blive udelukket fra retten til orlovsydelse,  

 dagpenge m.v. i en periode eller miste sit medlemskab af kassen.
VIII Kasseansvar I tilfælde, hvor der er udbetalt orlovsydelse med urette, har kassen ikke  

 krav på refusion fra statskassen, og udbetalte refusionsbeløb skal  

 tilbagebetales, jf. arbejdsløshedsforsikringslovens § 86, stk. 4, jf. stk.  

 13.
 Kassen bevarer dog retten til refusion for fejludbetalte ydelser, hvis  

 fejludbetalingen skyldes medlemmets svigagtige forhold eller  

 Arbejdsformidlingen.
 De nærmere regler for kassernes ret til refusion findes i direktoratets  

 bekendtgørelse om arbejdsløshedskassernes ret til refusion fra statskassen  

 for fejludbetalte ydelser, der finder tilsvarende anvendelse på orlovsydelse.
IX Klageadgang Klage over en kasses afgørelse om ret til orlovsydelse, fradrag i ydelsen,  

 ydelsens størrelse, tilbagebetaling, sanktion m.v. kan af den, afgørelsen  

 vedrører, indbringes for Direktoratet for Arbejdsløshedsforsikringen inden 4  

 uger efter, at klageren har fået meddelelse om afgørelsen, og direktoratets  

 afgørelser vil kunne indbringes for Arbejdsmarkedets Ankenævn, jf.  

 arbejdsløshedsforsikringslovens § 98 og § 99.
 Derimod kan Arbejdsformidlingens afgørelser om orlovsydelse ikke  

 indbringes for anden administrativ myndighed.
