 En bådudlejningsvirksomhed, drevet i interessentskabsform af 2  

 politiassistenter, blev anset for erhvervsmæssigt drevet, bl.a. under  

 henvisning til, at interessenterne, der ikke var sejlkyndige, havde  

 fraskrevet sig retten til privat benyttelse, og at der i et enkelt år havde  

 været overskud på den primære drift.
 Politiassistent A klagede for indkomståret 1985 over, at de stedlige  

 skattemyndigheder ikke havde godkendt hans fradrag for underskudsandel (50%)  

 ved bådudlejning, 57.829 kr. inkl. kurstab vedrørende udlandslån, idet  

 bådudlejningsvirksomheden ikke var anset for erhvervsmæssigt drevet.
Det var oplyst, at klageren sammen med sin broder i marts 1984 havde  

 erhvervet en båd hos B-Yachting for en købesum af 417.000 kr., ekskl. moms,  

 med henblik på etablering af en bådudlejningsvirksomhed i  

 interessentskabsform.
Forud for erhvervelsen havde interessenterne rettet  

 henvendelse til en række bådudlejningsfirmaer og i denne forbindelse modtaget  

 budgetter, rentabilitetsanalyser m.v.
Ifølge det rekvirerede materiale  

 opererede samtlige firmaer med gennemsnitlige udlejningsperioder fra 16 til  

 20 uger pr. år.
Det var videre oplyst, at parterne samtidig med bådens erhvervelse havde  

 indgået en charteraftale med B-Yachting, som - udover salg af både - også  

 forestod bådudlejningsvirksomhed.
Denne aftale indebar, at firmaet skulle  

 have den fulde dispositionsret over båden i den indgåede udlejningsperiode.  

 Fra udlejningsfirmaets side var stillet krav om, at der for hvert enkelt år  

 blev indgået en ny aftale.
Det var endvidere oplyst, at båden i perioden 1984 til 1988 havde været  

 udlejet i henholdsvis 4 uger, 6 1/2 uge, 7 uger, 10 uger og 5 uger.
Bortset  

 fra indkomståret 1987, hvor der havde figureret overskud på den primære  

 drift, dvs. før renter og afskrivning, havde der for hvert af de øvrige år  

 været underskud på den primære drift.
De dårlige driftsresultater, som  

 skyldtes dårlige somre i 1984 og 1985, havde resulteret i, at klageren og  

 broderen fra og med indkomståret 1986 havde indgået en ændret  

 udlejningsaftale med B-Yachting, hvorefter de som ejere af båden samtidig med  

 bureauet havde mulighed for selv at skaffe lejere.
Dette havde været  

 medvirkende årsag til, at der for indkomståret 1987 var opnået et overskud på  

 den primære drift, idet halvdelen af lejerne var blevet fremskaffet af  

 interessenterne selv gennem annoncering i tyske aviser m.v.
I 1989 var båden,  

 som følge af økonomiske årsager, lagt på land.
De stedlige skattemyndigheder havde med henvisning til Højesterets dom af  

 18. juni 1984 ikke anset bådudlejningsvirksomheden for at være en  

 erhvervsmæssigt drevet virksomhed, idet klageren ikke ved udlejningen fandtes  

 at have haft nogen udsigt til at opnå indtægter, der stod i et rimeligt  

 forhold til størrelsen af den investerede kapital.
Endvidere var henvist til,  

 at der ikke fandtes at være en naturlig sammenhæng mellem interessenternes  

 erhverv som politiassistenter og udlejningsvirksomheden.
Klageren nedlagde påstand om, at bådudlejningsvirksomheden havde været  

 erhvervsmæssigt drevet.
Han henviste herunder bl.a. til, at den af  

 myndighederne påberåbte højesteretsdom ikke fandtes sammenlignelig med  

 heromhandlede tilfælde, idet klageren og hans broder - i modsætning til  

 skatteyderen i dommen - ikke på nogen måde var sejlkyndige og derfor ikke  

 havde haft en privat interesse i at erhverve en båd.
Endvidere anførtes, at  

 klagerens og broderens erhverv ikke fandtes at være uforeneligt med en  

 bådudlejningsvirksomhed.
 Efter de foreliggende oplysninger - herunder, at interessenterne forud for  

 erhvervelsen af båden havde foretaget markedsanalyser m.v., at der i et  

 efterfølgende indkomstår havde været et positivt driftsresultat, at  

 interessenterne havde fraskrevet sig dispositionsretten til båden,  

 sammenholdt med at interessenterne ikke var sejlkyndige, således at  

 formodningen for privat benyttelse måtte anses for afkræftet - fandt  

 Landsskatteretten, at den omhandlede bådudlejningsvirksomhed havde været  

 drevet erhvervsmæssigt.
 Den påklagede ansættelse blev herefter nedsat med 57.829 kr.
 LV 1988, C 1.1.
