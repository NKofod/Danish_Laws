Nr BTL 57 Betænkning over Forslag til lov om Folketingets Ombudsmand   

 Nr L 57 1995-96, 1. samling Afgivet af Retsudvalget Afgivet: 19960514 Udvalget har behandlet lovforslaget i nogle møder og har herunder stillet  

 spørgsmål til Folketingets Ombudsmand, indenrigsministeren og professor, dr.  

 jur.
Bent Christensen, som disse har besvaret skriftligt.
Professor Bent  

 Christensen har endvidere ydet udvalget ekspertbistand.
 Endvidere har udvalget modtaget to skriftlige henvendelser fra Dansk  

 Blindesamfund og Forbrugerrådet.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse med de stillede  

 ændringsforslag.
Flertallet finder det væsentligt at understrege, at kerneområdet for  

 ombudsmandens virksomhed til enhver tid skal være varetagelse af den enkelte  

 borgers interesser i forhold til de offentlige myndigheder.
Med andre ord  

 skal hovedparten af ombudsmandens ressourcer anvendes til behandling af  

 klager m.m. fra den enkelte borger over en offentlig myndighed og kun helt  

 undtagelsesvis til behandling af klage fra en myndighed over en anden.
Som allerede anført i Retsudvalgets beretning af 21. september 1995 over  

 lovforslag nr.
L 92, folketingsåret 1994-95, Folketingstidende tillæg B side  

 1128, lægger udvalget afgørende vægt på, at Folketingets Ombudsmand  

 personligt kan præge ombudsmandsinstitutionens virksomhed og i videst muligt  

 omfang have personligt kendskab til de udtalelser, der afgives.
Flertallet  

 finder derfor, at der kun bør være en ombudsmand.
 For i øvrigt at understrege denne helt særlige rolle, som Folketingets  

 Ombudsmand har, har flertallet stillet ændringsforslag om beskyttelse af  

 betegnelsen ombudsmand, således at det ikke længere skal være muligt for  

 andre klageinstanser og lignende at anvende den betegnelse, medmindre det er  

 besluttet af Folketinget.
Som det fremgår af lovforslagets almindelige bemærkninger, er dets  

 væsentligste spørgsmål ombudsmandens kompetence over for kommunerne.
Siden  

 ombudsmandsinstitutionens start er kommunalforvaltningens samlede vægt i den  

 offentlige forvaltning vokset kraftigt.
Flertallet lægger vægt på, at denne  

 decentralisering ikke skal medføre nogen forringet retsstilling for den  

 enkelte borger.
Flertallet kan derfor tilslutte sig den ændring af  

 ombudsmandens kompetence i forhold til kommunerne, som lovforslaget  

 indebærer.
Flertallet finder det dog vigtigt at understrege, at ombudsmanden allerede  

 i henhold til den gældende lov har kompetence til at tage kommunale sager op  

 af egen drift.
Det nye, som dette lovforslag indfører, er en udvidelse af  

 borgernes muligheder for at klage over en afgørelse truffet af en kommunal  

 myndighed.
Efter den gældende ombudsmandslov kan ombudsmanden kun behandle klager fra  

 borgerne over en kommunal afgørelse inden for de sagsområder, hvor der er  

 hjemmel for rekurs til en statsmyndighed.
Under henvisning til denne  

 bestemmelse har ombudsmanden måttet afvise at behandle en række klagesager,  

 idet de har ligget uden for ombudsmandens kompetence.
Disse sager har fordelt  

 sig over stort set alle kommunale forvaltningsgrene, men med en lille  

 overvægt på sager vedrørende socialforvaltninger og skattemyndigheder.  

 Endvidere har det været karakteristisk, at langt de fleste sager har drejet  

 sig om afgrænsede konflikter mellem kommunen og klageren.
Der har eksempelvis  

 været tale om klager over afskedigelser og ansættelser, klager over  

 afgørelser om parkeringsafgifter, klager over støj- og trafikproblemer og  

 klager over renovationsordninger.
De afviste klager har typisk ikke angået generelle spørgsmål om  

 ressourceforbruget i kommunen, men om konkrete forhold.
De fleste af sagerne  

 har endvidere omhandlet dagligdags forekommende spørgsmål, som må anses for  

 mindre væsentlige for myndighederne, men som typisk opfattes som væsentlige  

 af klagerne.
Med den nye bestemmelse i lovforslagets § 7, stk. 1, vil  

 ombudsmanden ikke længere være afskåret fra at behandle klager fra borgerne  

 over denne type afgørelser.
Flertallet finder det lige så vigtigt at betone, at ombudsmandens  

 behandling af klager over en kommunal afgørelse naturligvis må ske med fuld  

 respekt for det kommunale selvstyre.
Det vil sige, at ombudsmanden skal  

 respektere den kommunale budgetmagt, og at ombudsmanden skal lægge til grund,  

 at det er kommunalbestyrelsen, der med respekt af lovgivningsmæssige og  

 eventuelle andre forpligtelser fordeler kommunens ressourcer, og at  

 ombudsmanden således, hvor der er tale om skønsmæssige forvaltningsakter  

 eller lignende afgørelser, må respektere den lokalpolitiske afvejning og de  

 deraf følgende forskelle mellem kommunerne.
Hvad angår de kommunale afgørelser, hvor ombudsmanden har eller med  

 lovforslaget får tillagt en kompetence, bør ombudsmanden være sidste led i  

 kæden og f.eks. ikke behandle en sag, der er indbragt for tilsynsrådet, før  

 dettes afgørelse foreligger.
I øvrigt finder flertallet ikke anledning til  

 nærmere at regulere forholdet mellem ombudsmanden og kommunaltilsynet.
 På baggrund af ønskerne om, at ombudsmanden personligt kan præge  

 institutionen, jf. ovenfor, har flertallet været optaget af, hvordan man kan  

 sikre, at den udvidelse af sagsmængden, som lovforslaget indebærer, ikke  

 medfører, at ombudsmanden bliver afskåret fra at udøve dette personlige præg.  

 En af de ting, udvalget har overvejet, er, om og i givet fald på hvilke  

 områder man kan indskrænke/afskære ombudsmandens indseende og dermed  

 sagsmængden til gengæld for de nye områder, der tillægges institutionen.
Lovforslaget gentager i § 16, stk. 1, den gældende lovs bestemmelse om, at  

 det er ombudsmanden selv, der afgør, om han finder anledning til at behandle  

 en klage.
Flertallet har overvejet, om ombudsmanden skulle pålægges nogle  

 begrænsninger på dette felt f.eks. i form af indførelse af en bagatelgrænse  

 for, at en klage kan føre til en konkret behandling.
Flertallet forudsætter,  

 at sådanne overvejelser allerede i dag indgår i ombudsmandens vurdering af,  

 om en klage giver tilstrækkelig anledning til undersøgelse.
Desuden finder  

 flertallet det ikke muligt i selve loven at indføre en sådan grænse.  

 Flertallet vil derfor fortsat lade det være op til ombudsmandens skøn, om en  

 klage har en sådan betydning, at den bør føre til en undersøgelse.
En anden mulighed for at begrænse sagsmængden er at stille større krav til  

 de klageberettigede f.eks. således, at kun personer med en retlig interesse i  

 en sags afgørelse kan indbringe den for ombudsmanden.
Lovforslaget gentager i  

 § 13, stk. 1, den gældende ombudsmandslovs bestemmelse om, at klager kan  

 »indgives til ombudsmanden af enhver«.
Adgang for enhver til at  

 klage over forvaltningen er ikke det sædvanlige.
Den borger, der vil anfægte  

 en forvaltningsafgørelse ved at gå til domstolene eller ved at klage til et  

 ankenævn, en styrelse, en minister osv., skal have en retlig interesse i  

 sagens afgørelse.
Det vil sige, at klageren i alle andre situationer end i  

 forholdet til ombudsmanden skal have en kvalificeret tilknytning til sagen.  

 Det sagsforhold, som klagen angår, skal berøre klageren mere end så mange  

 andre, og eventuelle følger for klageren skal have en vis vægt.
Uanset disse kvalifikationskrav, som normalt stilles til den person, der  

 vil klage over en afgørelse, finder flertallet dog, at adgangen for enhver  

 til at klage til ombudsmanden er et vigtigt særkende for hele  

 ombudsmandsinstitutionen og -begrebet.
Som indledningsvis påpeget  

 understreger det netop, hvad der er ombudsmandens kerneområde, nemlig  

 varetagelsen af den enkelte borgers interesser i forhold til den offentlige  

 forvaltning i en sådan grad, at denne adgang bør opretholdes.
Bestemmelsen  

 har i øvrigt stået uændret siden den første ombudsmandslov fra 1954.
Denne klageadgang må ses i sammenhæng med bestemmelsen i lovforslagets §  

 16, stk. 1, der giver ombudsmanden ret til at afvise klager, selv om de  

 almindelige forudsætninger for at indgive klage i øvrigt måtte være opfyldt.  

 Denne bestemmelse kan føre til, at klager fra personer, der savner retlig  

 interesse, ikke realitetsbehandles.
Ombudsmanden har oplyst, at hvis en  

 klager savner konkret interesse i en sag, kan dette forhold føre til, at  

 ombudsmanden under henvisning til denne bestemmelse afviser at behandle  

 sagen.
Dette gælder især henvendelser fra udenforstående om sager af helt  

 personlig karakter f.eks. om bistandshjælp og arbejdsskader eller  

 tvangsfjernelse af børn.
Som en tredje mulighed for at begrænse sagsmængden for ombudsmanden har  

 flertallet overvejet, om man bør afskære ombudsmandens kompetence i forhold  

 til afgørelser truffet af domstolslignende nævn.
Afgørende er, om  

 retsgarantierne for visse af disse nævns vedkommende er så gode, at det er  

 forsvarligt at afskære borgernes adgang til at klage til ombudsmanden over  

 afgørelser truffet af vedkommende nævn.
Disse retsgarantier består bl.a. i,  

 at nævnene er uafhængige og ikke kan modtage tjenestebefalinger om  

 behandlingen og udfaldet af den enkelte klagesag.
Desuden har disse nævn en  

 domstolslignende procesform f.eks. omfattende mundtlig procedure og  

 partsafhøring og med mulighed for klageren for at møde med en advokat.  

 Endelig får alle nævnsmedlemmer forelagt alt skriftligt materiale og altså  

 ikke blot sagsresumeer udarbejdet af forvaltningen, og de overværer  

 proceduren og træffer selv afgørelse i sagen.
Selv om man fjerner eller indskrænker borgernes mulighed for at klage til  

 ombudsmanden over afgørelser truffet af disse domstolslignende nævn, bør  

 ombudsmandens mulighed for at tage sager op af egen drift bibeholdes også for  

 disse nævns vedkommende.
Herved sikres det, at ombudsmanden som udgangspunkt  

 vil kunne tage konkrete sager op, såfremt de rejser principielle spørgsmål,  

 eller hvis der kan være tale om grove forseelser.
Ved ombudsmandens vurdering  

 af, om en sag bør tages op af egen drift, skal ombudsmanden endvidere som  

 efter hidtidig praksis lægge afgørende vægt på, om sagen har væsentlig  

 betydning for en eller flere borgere.
Spørgsmålet om eventuelle egen  

 drift-undersøgelser i henhold til lovforslagets § 17, stk. 2, over for denne  

 type nævn kan næppe eller kun rent undtagelsesvis forventes.
Kun hvis det  

 over for ombudsmanden sandsynliggøres, at der i forbindelse med nævnets  

 administration er begået systemfejl, som har ført til, at et større antal  

 sager er blevet fejlbehandlet, vil en mere systematisk egen  

 drift-undersøgelse kunne komme på tale.
 Ved afgørelsen af, hvilke af disse nævn der skal undtages fra  

 ombudsmandens indseende, har flertallet lagt vægt på, om nævnets afgørelser  

 træffes under ledelse af en dommer og eventuelt med flere dommeres medvirken,  

 med umiddelbar sagsfremstilling direkte for dommerne og under iagttagelse af  

 det kontradiktoriske princip, hvilket vil sige, at parterne tilvejebringer  

 oplysningerne i sagen og har mulighed for at kommentere den anden parts  

 påstande.
Flygtningenævnet er et organ, der i sin sagsbehandling er meget  

 domstolslignende.
Samtidig vil det betyde en ikke ubetydelig nedsættelse af  

 sagsmængden hos ombudsmanden, hvis man fjerner muligheden for at klage til  

 ombudsmanden over afgørelser truffet af Flygtningenævnet.
Ombudsmanden har  

 oplyst, at der i 1993 blev indgivet 285 klager over Flygtningenævnets  

 afgørelser, hvoraf 3 førte til kritik og/eller henstilling.
I 1994 var  

 klagetallet 380, hvoraf 15 førte til kritik og/eller henstilling, og i 1995  

 var de tilsvarende tal henholdsvis 240 og 5. I 1993 har ombudsmanden ikke  

 rejst sager af egen drift over for Flygtningenævnet, mens det skete en gang i  

 1994 og en gang i 1995.
 Som det fremgår allerede af lovforslagets almindelige bemærkninger punkt  

 2. c) om ombudsmandens forhold til domstolene og domstolslignende nævn, har  

 udvalget, der udarbejdede betænkning nr. 1272/1994, der ligger til grund for  

 lovforslaget, peget på det nærliggende i at undtage nævn, der arbejder under  

 domstolslignende procesformer, det vil sige nævn med kontradiktorisk proces,  

 mulighed for mundtlighed, besigtigelse m.v., fra ombudsmandens indseende.
 Udvalgets overvejelser førte ikke til nogen præcis afgrænsning af  

 ombudsmandens kompetence, men man pegede i stedet på den løsning, at  

 lovgivningsmagten for hvert enkelt domstolslignende nævn som f.eks.  

 Flygtningenævnet i vedkommende lov skulle træffe bestemmelse om, hvorvidt  

 nævnet skulle være under ombudsmandens indseende eller ikke.
Med hensyn til om klageadgangen til ombudsmanden skal afskæres i  

 ombudsmandsloven eller i den lovgivning, der i øvrigt regulerer det  

 pågældende nævns virksomhedsområde, finder flertallet det rigtigst, at  

 bestemmelser herom findes i den pågældende særlovgivning.
Såfremt sådanne  

 bestemmelser skulle optages i ombudsmandsloven, ville det indebære, at  

 ombudsmandsloven skulle ændres, hver gang et nyt domstolslignende nævn blev  

 oprettet og eventuelt ønskedes undtaget.
 På den baggrund foreslår flertallet nu en ændring i udlændingeloven, som  

 undtager ombudsmandens indseende med Flygtningenævnet.
 Flertallet vil være meget opmærksom på og følge nøje med i, om de  

 retsgarantier, som i dag findes i forbindelse med behandlingen i  

 Flygtningenævnet, og som har været medvirkende årsag til, at man har fundet  

 at kunne undtage Flygtningenævnets afgørelser fra klageadgang til  

 ombudsmanden, bliver iagttaget, således at forudsætningerne ikke brister på  

 dette punkt.
 Flertallet forudsætter endvidere, at Folketinget ved kommende revision af  

 lovgivning, der omfatter domstolslignende nævn, ved en konkret vurdering  

 tager stilling til disse nævns forhold til ombudsmanden.
For så vidt angår mere generelle spørgsmål om ombudsmandens virke, har det  

 været inde i flertallets overvejelser, om man burde begrænse embedsperioden  

 for fremtidige ombudsmænd.
Flertallet har dog ikke ment det nødvendigt at  

 stille forslag herom, idet det fremgår af lovforslagets § 1, stk. 1, at  

 ombudsmanden skal vælges efter hvert folketingsvalg.
 På et andet generelt punkt er flertallets overvejelser endt med et  

 ændringsforslag gående ud på, at ombudsmanden i særlige tilfælde midlertidigt  

 kan undtage foreløbige redegørelser m.v. fra offentlighed.
Et mindretal (Enhedslistens medlem af udvalget) vil begære  

 afstemning om ændringsforslag nr. 4, idet mindretallet under ingen  

 omstændigheder vil deltage i den fortsatte forringelse af asylansøgeres  

 retsstilling i Danmark.
Mindretallet er derfor imod ændringsforslaget om, at  

 Folketingets Ombudsmands virksomhed ikke længere skal omfatte  

 Flygtningenævnet.
Mindretallet vil redegøre for sin stilling til lovforslaget  

 ved 3. behandling.
 ÆndringsforslagAf et flertal (udvalget med undtagelse af EL):
 Til § 20 1) Efter stk. 1 indsættes som nyt stykke:
»Stk. 2. Ombudsmanden kan bestemme, at en høringsskrivelse,  

 en foreløbig udtalelse, en foreløbig redegørelse eller en foreløbig rapport  

 vedrørende et projekt, som ombudsmanden har taget op af egen drift, jf. § 17,  

 stk. 2, ikke er undergivet aktindsigt efter offentlighedsloven og  

 forvaltningsloven, førend vedkommende myndighed har haft lejlighed til at  

 udtale sig herom.« Ny paragraf 2) Efter § 29 indsættes i kapitel 8 som ny  

 paragraf:
»§ 01. Betegnelsen ombudsmand eller anden betegnelse, der er  

 egnet til forveksling hermed, må ikke benyttes, medmindre det er hjemlet i en  

 af Folketinget vedtaget lov.« Til § 30 3) I stk. 1 ændres »1. juli 1996« til:  

 »1. januar 1997«.
 Ny paragraf 4) Efter § 30 indsættes som ny paragraf:
 »§ 02. I udlændingeloven, jf. lovbekendtgørelse nr. 562 af  

 30. juni 1995, som ændret ved § 1 i lov nr. 290 af 24. april 1996, foretages  

 følgende ændringer:
 1. § 33, stk. 5, 1. pkt., ophæves.
 2. Efter § 58 indsættes i kapitel 8 som ny paragraf:
»§ 58 a.
Folketingets Ombudsmands virksomhed omfatter ikke  

 Flygtningenævnet, jf. dog § 17 i lov om Folketingets Ombudsmand.« Stk. 2. Klager over Flygtningenævnets afgørelser, der er indgivet  

 til Folketingets Ombudsmand inden lovens ikrafttræden, behandles efter de  

 hidtil gældende bestemmelser.' Bemærkninger Til nr. 1 Særligt i visse større og mere komplicerede sager samt i  

 projekter, som ombudsmanden tager op af egen drift, anvendes i ombudsmandens  

 praksis den fremgangsmåde at forelægge de involverede forvaltningsmyndigheder  

 en foreløbig udtalelse eller redegørelse.
Denne fremgangsmåde er efter  

 omstændighederne meget velegnet, idet den giver det bedst mulige grundlag for  

 forvaltningsmyndighedernes stillingtagen.
 Fremgangsmåden kan dog være mindre hensigtsmæssig og efter  

 omstændighederne heller ikke helt rimelig over for den pågældende  

 forvaltningsmyndighed eller af hensyn til enkeltpersoners retssikkerhed,  

 dersom ombudsmandens foreløbige redegørelse m.v. offentliggøres, særligt hvis  

 der måtte være væsentlige ændringer mellem den foreløbige og den endelige  

 redegørelse m.v.
Den gældende retstilstand indebærer, at en borger ikke kan kræve, at  

 ombudsmanden udleverer en foreløbig redegørelse m.v.
Hvis først en foreløbig  

 redegørelse m.v. er afgivet, kan ombudsmanden derimod ikke forhindre  

 myndigheden, klageren eller andre i at offentliggøre denne.
Hvis ombudsmanden  

 mener, at det konkret vil være uhensigtsmæssigt eller mindre rimeligt over  

 for myndighederne, at en foreløbig redegørelse m.v. offentliggøres, vil  

 ombudsmanden kunne undlade at gøre en klager bekendt med den foreløbige  

 redegørelse m.v.
Derimod er ombudsmanden ikke herre over, om en  

 forvaltningsmyndighed vil skulle udlevere den foreløbige redegørelse m.v.  

 efter offentlighedsloven eller forvaltningsloven, eller om myndigheden  

 beslutter af egen drift at offentliggøre den foreløbige redegørelse m.v.
En begrænsning af offentlighedens adgang til indsigt i ombudsmandens  

 foreløbige redegørelser m.v. må have undtagelsens karakter, idet der i langt  

 hovedparten af de sager, som er eller har været under behandling hos  

 ombudsmanden, ikke med rimelighed kan påvises noget påtrængende behov for, at  

 offentlighedens indsigt i ombudsmandens foreløbige redegørelser m.v.  

 begrænses.
En generel regel, der bestemmer, at offentlighedens adgang til  

 indsigt i ombudsmandens foreløbige redegørelser m.v. i almindelighed skulle  

 begrænses, ville derfor være unødigt vidtgående.
Hovedhensynet bag en regel om begrænsning af offentlighedens adgang til  

 indsigt i ombudsmandens foreløbige redegørelser m.v. er hensynet til de  

 involverede myndigheders og enkeltpersoners retssikkerhed.
Dette taler for at  

 lade ombudsmanden træffe konkret beslutning om eventuelle begrænsninger i  

 offentlighedens adgang til indsigt i ombudsmandens foreløbige redegørelser  

 m.v.
Derfor foreslås en regel, hvorefter Folketingets Ombudsmand i konkrete  

 tilfælde kan beslutte en midlertidig undtagelse af ombudsmandens foreløbige  

 redegørelser m.v. fra offentlighed efter offentlighedsloven og  

 forvaltningsloven.
Den konkrete beslutning træffes af ombudsmanden alene,  

 idet ombudsmanden ikke som vedkommende forvaltningsmyndighed vil komme til at  

 stå i et dårligt lys ved at træffe afgørelse om begrænsning af  

 offentligheden.
Til nr. 2 Flertallet finder, at det er vigtigt at dæmme op for den  

 inflation, der efterhånden er gået i betegnelsen ombudsmand.
Der er behov for  

 en beskyttelse af denne titel, så den kun kan anvendes i de tilfælde, hvor  

 Folketinget udtrykkeligt i en lov har vedtaget det på samme måde, som f.eks.  

 retsplejelovens § 120, stk. 1, beskytter betegnelsen advokat.
 Den foreslåede bestemmelse er ikke til hinder for, at betegnelsen  

 ombudsmand/ombudsmænd anvendes, såfremt der er tale om en fast indarbejdet  

 betegnelse, som har været anvendt i en længere årrække forud for lovens  

 vedtagelse, således som det f.eks. har været tilfældet inden for rammerne af  

 Dansk Politiforbund.
 Til nr. 3 Det foreslås, at lovens ikrafttræden udskydes fra den 1. juli  

 1996 til den 1. januar 1997, således at der bliver tilstrækkelig tid til at  

 forberede ændringerne.
Til nr. 4 Som det fremgår af lovforslagets almindelige bemærkninger punkt  

 2. c) om ombudsmandens forhold til domstolene og domstolslignende nævn, har  

 udvalget, der udarbejdede betænkning nr. 1272/1994, der ligger til grund for  

 lovforslaget, peget på det nærliggende i at undtage nævn, der arbejder under  

 domstolslignende procesformer som f.eks.
Flygtningenævnet, fra ombudsmandens  

 indseende.
 Ændringsforslaget skal ses på denne baggrund og under henvisning til de  

 overvejelser herom, som fremgår af betænkningens indledende bemærkninger.
 Som en konsekvens af forslaget om, at Flygtningenævnets afgørelser m.v.  

 ikke skal kunne indbringes for Folketingets Ombudsmand, foreslås det at  

 ophæve bestemmelsen i udlændingelovens § 33, stk. 5, 1. pkt., om  

 betingelserne for opsættende virkning med hensyn til en fastsat udrejsefrist  

 i forbindelse med en klage over Flygtningenævnet til ombudsmanden.
 Ændringsforslaget om en ny § 58 a i udlændingeloven indebærer, at  

 Folketingets Ombudsmand ikke kan behandle klager over Flygtningenævnet.
 Bestemmelsen omfatter klager over afgørelser vedrørende en sags udfald  

 eller behandling, som Flygtningenævnet, nævnets koordinationsudvalg eller  

 Flygtningenævnets formand eller den, formanden bemyndiger hertil, træffer  

 efter udlændingeloven.
 Bestemmelsen omfatter således bl.a. klager over de i §§ 30, stk. 3, 33, 53  

 a, stk. 1, 53 b, 54, 2. pkt., 55 og 56 nævnte afgørelser og klager over  

 nævnets udtalelser efter § 57, stk. 1. Bestemmelsen omfatter ligeledes klager  

 over en beslutning truffet af nævnets formand eller den, formanden bemyndiger  

 hertil om henvisning af en sag til behandling efter de nærmere regler i § 56.
Ombudsmanden vil dog fortsat have mulighed for af egen drift at tage sager  

 vedrørende Flygtningenævnet op.
Disse egen drift-undersøgelser kan såvel  

 dreje sig om konkrete afgørelser som om Flygtningenævnets generelle  

 behandling af sager, jf. lovforslagets § 17.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Lene Espersen (KF) Tom Behnke (FP) Dansk Folkeparti havde ikke medlemmer i udvalget.
