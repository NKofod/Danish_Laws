Fremsat den 00. oktober 2015-16 af Pelle Dragsted (EL), Maria Reumert Gjerding (EL), Søren Egge Rasmussen (EL), Christian Juhl (EL), Jakob Sølvhøj (EL), Søren Søndergaard (EL) og Finn Sørensen (EL) Forslag til folketingsbeslutning om oprettelse af en it-portal for alle statslige puljer Folketinget pålægger regeringen at oprette en brugervenlig statslig it-portal omfattende alle statslige puljer, som kan søges af borgere, foreninger, virksomheder m.m., uanset om der foretages en afgrænsning af ansøgerkredsen eller om puljen er åben for alle.
Såfremt puljen er afgrænset, skal der nærmere være redegjort herfor på portalen.
En første version af portalen skal være offentlig tilgængelig i første halvår af 2016.
Bemærkninger til forslaget Gennem finanslove og andre aftaler oprettes løbende nye puljer eller pengekasser, som ministerier administrerer, og som har til formål at yde støtte til aktiviteter udført af borgere, foreninger, virksomheder m.m.
Det er i dag meget forskelligt, hvorledes og hvor aktivt disse puljer markedsføres over for potentielle ansøgere, og som det fremgår af Statsrevisorernes beretning nr. 21/2014 om ansøgningspuljer med en afgrænset ansøgerkreds, jf.
FIU alm. del  bilag 14, 2014-15 (2. samling), findes der blandt puljerne 300, hvor tilskudsyder har afgrænset ansøgerkredsen.
De 300 puljers økonomiske omfang var ca. 5,8 mia. kr. ved seneste ansøgningsrunde.
Rigsrevisionen konkluderer i beretningen, »at det i mange tilfælde er tvivlsomt, om ministerierne efterlever principperne for god tilskudsforvaltning, når ansøgerkredsen for ansøgningspuljer afgrænses administrativt.
Dette skyldes, at grundlaget for afgrænsningen i mange tilfælde ikke er dokumenteret.
Det er derved ikke klart, om tilskudsyder har sikret, at de bedst kvalificerede ansøgere har mulighed for at søge om midler fra puljen.
Dette finder Rigsrevisionen ikke tilfredsstillende.« Rigsrevisionen påpeger ligeledes, at det ikke er helt tilfredsstillende, at godt en femtedel af ansøgningspuljerne ikke bliver annonceret af tilskudsyderne.
Rigsrevisionen konstaterer endvidere, »at nogle ministerier har puljer, der udelukkende fordeles på baggrund af uopfordrede ansøgninger.
Rigsrevisionen anser denne praksis for uheldig, fordi den manglende gennemsigtighed betyder, at potentielle ansøgere ikke får kendskab til tilskudsmidlerne.« Rigsrevisionen lægger vægt på, »at det bør være gennemsigtigt, hvilke overvejelser der ligger til grund for ministeriernes og andres afgrænsninger af ansøgerkredsen.
Ligeledes er det væsentligt, at formålet med en afgrænsning fremgår af tilskudssagen, herunder fx om afgrænsningen er foretaget for at bidrage til at opnå den bedste effekt af det statslige tilskud.« Rigsrevisionen anbefaler, »at der etableres et samlet overblik over statens ansøgningspuljer, fx ved at etablere en fællesstatslig puljeportal i samarbejde med ministerierne.
En puljeportal kan bidrage til, at ansøgerne får lettere adgang til at søge om tilskudsmidlerne.« Formålet med dette beslutningsforslag er at få oprettet en sådan portal.
Portalen skal være opbygget brugervenligt, så det er enkelt og hurtigt at finde frem til relevante puljer for en potentiel ansøger.
Ved puljer, der af forskellige årsager er afgrænset til særlige ansøgerkredse, skal der klart argumenteres for baggrunden herfor.
Skriftlig fremsættelse Pelle Dragsted (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af en it-portal for alle statslige puljer.
(Beslutningsforslag nr.
B 2) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
