En virksomhed, der ikke var godkendt, og som ikke kunne godkendes som  

 uddannelsessted, indgik aftale med en elev om uddannelse.
Der blev ikke  

 oprettet skriftlig aftale, og eleven kom ikke på skole.
Anset bevist, at der  

 var indgået en aftale.
Virksomheden pålagt at betale en erstatning på 45.000  

 kr. for ikke opfyldelse af aftalen.
I nævnet til behandling af tvistigheder mellem efg-elever og  

 praktikvirksomheder er der den 31. maj 1989 i sag nr. 25/1988: efg-elev A mod  

 B (jordbrugsområdet - planteskolegartneri) afsagt følgende KENDELSE: Mellem klageren, efg-elev A, adr., x-by, født den 10. april  

 1969, og indklagede, B, adr., y-by, er der opstået uoverenstemmelse i  

 anledning af, at indklagede den 23. august 1988 opsagde klageren til  

 fratræden.
 Ved klageskrift af 16. oktober 1988 har klageren ved sin faglige  

 organisation, Specialarbejderforbundet i Danmark, påstået indklagede  

 tilpligtet at betale en erstatning på 71.554,20 kr.
 Indklagede, der ikke har afgivet svarskrift, har under personligt møde for  

 nævnet påstået frifindelse.
 Der er ikke fremlagt uddannelsesaftale mellem parterne.
Det fremgår af sagen, at Det faglige Fællesudvalg for Gartneri efter  

 anmodning fra indklagede den 28. august 1987 besigtigede virksomheden med  

 henblik på godkendelse som praktikplads/lærested inden for  

 planteskolegartneri.
På baggrund af denne besigtigelse nægtede det faglige  

 udvalg at godkende indklagedes virksomhed som praktikplads/lærested.
Denne  

 afgørelse blev senere stadfæstet af Ankenævnet vedrørende læresteder og  

 praktikvirksomheder.
 Klageren tiltrådte hos indklagede i begyndelsen af august 1987. Efter hans  

 egen forklaring blev der kort tid senere underskrevet en uddannelsesaftale  

 inden for planteskolegartneri, som dog ikke ses indsendt til  

 Arbejdsformidlingen, ligesom klageren ikke er anmeldt til fagskolen.
 Den 18. august 1988 sendte Specialarbejderforbundet i Danmark følgende  

 skrivelse til indklagede:
»Vedr.
A Gennem vor ... afdeling er vi gjort bekendt med, at De på trods af  

 manglende godkendelse har beskæftiget en efg-elev i Deres virksomhed siden 1.  

 august 1987.
 Vi er endvidere gjort bekendt med, at der nok er underskrevet en  

 uddannelsesaftale, men at denne aldrig er blevet registreret på  

 Arbejdsformidlingskontoret.
 Dette forhold har vi indberettet til Det faglige Fællesudvalg for  

 Gartneri, men vi vil ikke undlade at gøre opmærksom på, at forholdet er  

 stridende mod efg-lovens § 10, og at vi i tilfælde, hvor der skal ske en  

 forlængelse af A's uddannelsestid, vil drage Dem til ansvar ved over for  

 Tvistighedsnævnet at kræve Dem idømt at betale faglært løn til A i den tid,  

 han har været beskæftiget hos Dem.
Dette brev sendes både anbefalet og som almindeligt brev ....« Den 23. august 1988 sendte indklagede herefter følgende brev til klageren:  

 »Jeg sender hermed en ophævelse af praktikplads, da Din kommune ikke  

 ville være med til en Paragraf 12-undersøgelse, og Dit fravær har været så  

 stort, at du ligger langt over 120 dages-reglen med sygedage.
 Derfor er det umuligt at gennemføre en almindelig praktikperiode da Du jo  

 aldrig trods udtrykkelige ønsker har afleveret en eneste sygeseddel og heller  

 ikke har været flink til at melde om udeblivelse på grund af sygdom, men vi  

 selv har været nødsaget til at ringe til Din mor, som har svaret, at hun har  

 haft for travlt til at ringe og melde Dig syg.
 Engang imellem har det virket meget ligegyldigt.
 Dine feriepenge fra optjent i 1988 bliver henvist til L.D.A«.
 Klageren underrettede straks sin faglige organisation og skrev følgende  

 redegørelse om det passerede:
»Jeg er utilfreds med grundlaget for min opsigelse, da jeg hver gang  

 har ringet ved sygdom, med undtagelse af en gang hvor min mor ville gøre det,  

 men da hun selv stod og skulle på arbejde, glemte det.
Den pågældende dag  

 blev vi ringet op, og min mor forklarede, at hun havde glemt det, hun var på  

 vej ud ad døren.
Det skal bemærkes, at jeg har to mindre søskende på 13 og 6  

 år, som også skulle ud ad døren til henholdsvis skole og børnehave.
Jeg bad om at holde ferie i ugerne 30 og 31 ca. tre uger forinden, det var  

 i orden svarede B, men da jeg kom tilbage efter ferien, spurgte han, hvorfor  

 jeg ikke havde ringet, og om jeg havde været syg.
Han ville ikke godkende  

 aftalen om min ferie, han ville have mig til at skrive under på et  

 dagpengeskema, at jeg havde været syg.
Det ville jeg ikke.
Jeg fik først min  

 løn 5 dage senere end jeg skulle, og det var efter min mor havde ringet og  

 talt med ham.
Han gav mig en check samme dag.
I uge 33 spurgte B mig, om jeg ville holde ferie i uge 34, jeg spurgte  

 hvorfor, og han svarede, at det synes han bare jeg skulle.
Jeg har derfor  

 holdt ferie i denne uge, og i dag torsdag modtog jeg min opsigelse fra B, det  

 finder jeg meget dårligt fra hans side.......« Indklagede har under personligt fremmøde for nævnet bl.a. forklaret, at  

 klageren har været fraværende i alt 142 dage.
Indklagede har tit bedt om en  

 lægeattest, men har aldrig fået den.
Han havde aftalt med klageren, at han  

 skulle i lære som anlægsgartner, og ikke som planteskolegartner.
Indklagedes  

 virksomhed er godkendt som uddannelsessted for 4  

 anlægsgartnerelever/lærlinge.
Han var kommet i forbindelse med klageren  

 gennem en annonce, som klageren havde indrykket i Gartneritidende efter en  

 læreplads som planteskolegartner.
Han har ikke på noget tidspunkt oprettet en  

 uddannelsesaftale med klageren.
Klageren har under personligt fremmøde for nævnet bl.a. forklaret, at han  

 ved sin tiltræden aftalte med indklagede, at han skulle være efg-elev inden  

 for planteskolegartneri.
Han har da også i hele sin tid arbejdet på  

 indklagedes planteskole.
Kun ved 2 lejligheder har han deltaget i  

 anlægsgartnerarbejde.
Han underskrev uddannelsesaftalen efter ca. 1-2  

 måneders ansættelse, men han fik ingen kopi heraf.
Han har været en del  

 fraværende på grund af sygdom, men bortset fra en enkelt gang er der altid  

 blevet ringet til indklagede herom.
 Tvistighedsnævnet skal udtale:
Nævnet lægger til grund, at der mellem klageren og indklagede er truffet  

 aftale om, at klageren skulle uddannes inden for planteskolegartneri.
Der er  

 herved lagt vægt på oplysningerne om, hvorledes parterne kom i forbindelse  

 med hinanden og på klagerens forklaring om hans arbejde hos indklagede.  

 Indklagede har ikke draget omsorg for, at hans virksomhed blev godkendt som  

 uddannelsessted for denne uddannelse, men han har desuagtet beholdt  

 indklagede i virksomheden uden at underrette ham om den manglende  

 godkendelse.
 Som en konsekvens af den manglende godkendelse har klageren heller ikke  

 været på det i uddannelsesreglerne forudsatte skoleophold.
 Nævnet finder ikke at kunne tillægge indklagedes udokumenterede forklaring  

 om omfanget af klagerens sygefravær nogen betydning.
 Den erstatning, der herefter tilkommer klageren, fastsættes dels under  

 hensyn til grovheden af de af indklagede udviste forhold i forbindelse med  

 den manglende godkendelse af virksomheden, dels under hensyn til den forløbne  

 tid, skønsmæssigt til i alt 45.000 kr., således at der ikke herudover skal  

 beregnes feriegodtgørelse af dette beløb.
 THI BESTEMMES:
 Indklagede B betaler inden 14 dage 45.000 kr. til klageren, efg-elev A.
 Hver part bærer sine omkostninger.
