Nr BTL 303 Betænkning over Forslag til lov om afgift af ledningsført vand   

 Nr L 303 1992-93, 1. samling Afgivet af Skatteudvalget Afgivet: 19930618 Udvalget har behandlet lovforslaget i en række møder og har herunder  

 stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
Finansrådet, bilagsnr. 12, Fællesrepræsentationen for Private Vandværker i Danmark, bilagsnr. 26, Kommunernes Landsforening, bilagsnr. 49, Nysted Kommune, bilagsnr. 48 og Stubbekøbing Kommune, bilagsnr. 54.
 Nogle af udvalgets spørgsmål til skatteministeren og dennes svar herpå  

 tilligemed nogle af ministerens kommentarer til skriftlige henvendelser er  

 optrykt som bilag til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet anfører, at i regeringsgrundlaget »En ny start« blev  

 det fastslået, at beskæftigelsen skal øges, og at der skulle gennemføres en  

 skatteomlægning, der skal nedbringe skatten af arbejdsindkomst.
 Samtidig afstak regeringen en række retningslinier for skatteomlægningen:
 - Det samlede økonomiske grundlag for de enkelte familier i egen bolig  

 måtte ikke forringes.
 - Den samlede omlægning skulle sikre balance - socialt og mellem de  

 forskellige boligformer.
 - Der skulle skabes sammenhæng i skattesystemet, så forskellige indkomster  

 blev beskattet ensartet, således at omgåelsesmuligheder blev imødegået,  

 således at der skabtes større enkelhed og således, at der sikredes en bedre  

 fordeling af skattebyrden, samtidig med at retssikkerheden prioriteredes  

 højt.
 - Vægten i beskatningen skulle forskydes fra indkomstbeskatning til  

 miljøskatter.
Flertallet konstaterer, at disse krav er opfyldt med de fremsatte  

 lovforslag til omlægning af skattesystemet.
Samtidig styrkes erhvervenes  

 konkurrenceevne.
 Med de fremsatte lovforslag tilvejebringes et skattesystem, som sikrer  

 markant lavere skatteprocenter på alle indkomstniveauer.
 Grundlaget for sænkningen af skatteprocenterne er bl.a. tilvejebragt  

 gennem en ensartet beskatning af forskellige typer af indkomster.
 Samtidig betyder den lavere, men ensartede beskatning, at bæredygtige og  

 fornuftige investeringer, der skaber vækst og beskæftigelse, begunstiges på  

 bekostning af ufrugtbare og rent skattemæssigt begrundede transaktioner, der  

 alene bygger på og bæres af det tidligere skattesystems mangler og manglende  

 sammenhæng.
 Med skatteomlægningen er grundlaget skabt for et skattesystem, der skaber  

 og understøtter forudsætningerne for ny vækst og dynamik i samfundet, hvor vi  

 hidtil har levet med en samfundsudvikling, der i væsentlig grad var afstemt  

 efter uhensigtsmæssige og skadelige skattemæssige overvejelser og  

 kalkulationer.
 Skatteomlægningen er både økonomisk og socialt nøje afbalanceret.
 Provenuet til de markant lavere trækprocenter på alle indkomstniveauer er  

 tilvejebragt ved hjælp af indførelse af nye grønne afgifter, ved hjælp af  

 øremærkede arbejdsmarkedsbidrag og gennem en eliminering af misforhold og  

 misvækster, der har muliggjort, at grupper af skattepligtige har haft  

 mulighed for en lav skattebelastning i skærende kontrast til deres  

 forbrugsmuligheder.
 Indførelse af grønne afgifter er fulgt op af skattelettelser for  

 lavindkomster kombineret med en forhøjelse af børnefamilieydelsen, således at  

 de grupper, der belastes forholdsmæssig hårdest af de grønne afgifter,  

 kompenseres.
 De helt nødvendige sænkninger af skatteprocenterne er fulgt op af en  

 normal beskatning af hidtil skattefri eller lavt beskattede indkomster.
 Med de øremærkede arbejdsmarkedsbidrag er der skabt synlighed i  

 finansieringen af præcist angivne udgiftsformål på arbejdsmarkedet.
Regeringens helt nødvendige krav om sikring af boligejernes økonomiske  

 vilkår er indfriet.
Rentefradragets værdi følger sænkningen af  

 skatteprocenterne, og sideløbende hermed nedsættes lejeværdien.
Hertil kommer  

 mulighederne for gennem konvertering af realkreditlån at tilpasse sig det  

 ændrede renteniveau.
 Personskattelettelserne er gennemført, uden at erhvervslivets omkostninger  

 herved er forøget.
På denne baggrund skal flertallet konkludere, at der ved gennemførelse af  

 skatteomlægningen er sikret - væsentlige reduktioner af skatteprocenterne af arbejdsindkomst, - øget miljøansvarlighed i beskatningen, - et skattesystem, der er tilpasset verden omkring os, både hvad struktur  

 og beskatningsprocenter angår, - et beskatningssystem, som tilvejebringer grundlaget for en ny vækst og  

 dynamik i samfundet, - en beskatning, som sikrer boligejernes økonomiske situation, - og et skattesystem, som skaber sikkerhed for skatternes udvikling i de  

 kommende år.
 Flertallet opfordrer Folketingets øvrige partier, erhvervslivet,  

 arbejdsmarkedets parter, kommuner og amter samt alle øvrige gode kræfter i  

 det danske samfund til at deltage i det store, vanskelige og spændende  

 projekt, det er at få skabt øget beskæftigelse, ny fremgang og dermed en  

 »Ny kurs mod bedre tider« for alle danskere.
De grønne afgifter og erhvervslivet På længere sigt er det afgørende for en optimal miljøeffekt, at  

 erhvervslivet i større udstrækning omfattes af miljø- og energiafgifter.
 Hvis erhvervslivet ikke gives tilstrækkeligt incitament til miljørigtig  

 ressourceanvendelse, vil det betyde, at relativt billige sparemuligheder i  

 erhvervene ikke udnyttes, mens husholdningerne må gennemføre stadig dyrere  

 miljøtiltag.
 Regeringen vil derfor tage initiativ til i efteråret 1993 at forhandle med  

 erhvervslivet om gradvis indfasning af miljø- og energiafgifterne på  

 erhvervslivet.
 Forudsætningen for disse forhandlinger skal være, at erhvervslivet får  

 mulighed for at gennemføre de nødvendige miljømæssige omstillinger, men  

 samtidig må yde sit forholdsmæssige bidrag til et bedre miljø.
Miljø- og energiafgifter fra erhvervene skal ikke forbedre statens  

 finanser og indfases under hensyntagen til, at konkurrenceevnen ikke  

 forringes.
Provenuet fra disse afgifter skal tilbageføres til erhvervslivet,  

 f.eks. til miljøinvesteringer eller til oprensning efter fortidens synder  

 (f.eks. giftgrunde). Ud fra hensynet til adfærdsregulering skal  

 tilbageføringen så vidt muligt ske til de virksomheder, som aktivt investerer  

 i miljømæssige forbedringer af produktionen.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af lovforslagene har  

 partierne ved tidligere lejligheder selv fremlagt, men i helt andre  

 sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Sammenfattende kan det om skatteforslagene konkluderes, at skattereformen  

 bl.a. rammer den private ejendomsret, erhvervslivet, ejerboligerne og  

 pensionsopsparingen.
Dertil kommer, at skattetrykket hurtigt vil stige som  

 følge af de voksende offentlige udgifter.
Mindretallet opfatter lovforslagene som et ideologisk angreb på den  

 private ejendomsret.
Balancen i ejerforholdene i dansk erhvervsliv vil blive  

 forrykket fra individuel privateje til dominans fra store fonde.
Hertil  

 bidrager især lovforslagene om beskatning af aktie- og ejendomsavancer samt  

 beskatning af goodwill.
Regeringens ændringsforslag ændrer ikke afgørende på  

 dette forhold.
 Den private ejendomsret er selve livsnerven i det privatkapitalistiske  

 system, som har vist sig at være alle andre systemer overlegent med hensyn  

 til at sikre størst velfærd og velstand for hele samfundet og dets borgere.
Lovforslagene om beskatning af aktieavancer, ejendomsavancer og goodwill  

 vil formindske enkeltpersoners lyst til at løbe en risiko og investere i  

 erhvervsvirksomheder.
I stedet vil man foretrække passive investeringer med  

 betydelig mindre risiko.
Det privatkapitalistiske system bygger i  

 allerhøjeste grad på, at man, hvis man løber en risiko, til gengæld har  

 mulighed for at opnå en økonomisk gevinst.
Fjerner man de økonomiske  

 incitamenter, herunder muligheden for formuedannelse, slår man dynamikken i  

 samfundet i stykker med tab af velstand og velfærd til følge.
Mindretallet vender sig endvidere imod den progressive beskatning af  

 kapitalindkomst.
Gennemføres regeringens lovforslag, vil der ikke længere  

 være symmetri mellem beskatning af renteindtægter og renteudgifter, hvilket  

 forekommer uheldigt og ulogisk.
 Mindretallet er enig med Ligestillingsrådet, når dette i et svar til  

 Skatteudvalget (L 283, spørgsmål 26) kritiserer reglen om, at begge  

 ægtefællers kapitalindkomst beregnes på toppen af beregningsgrundlaget hos  

 den ægtefælle, der har den højeste personlige indkomst.
Der er uenighed mellem regeringen og erhvervslivets organisationer om  

 størrelsen af erhvervsbelastningen i lovforslagene, men der er ingen tvivl  

 om, at virksomhederne bliver stærkt belastet til skade for konkurrenceevnen.  

 Det vil trække i den forkerte retning med hensyn til beskæftigelse og  

 arbejdsløshed.
Mindretallet peger i den forbindelse især på lovforslagene om  

 afskaffelse af udlandslempelse, varelagernedskrivning og adgangen til at  

 henlægge til investeringsfonds samt nedsættelse af nedskrivningsprocenten  

 efter husdyrbesætningsloven.
Desuden vil nogle af de grønne afgifter belaste  

 erhvervenes omkostninger, hvilket også i allerhøjeste grad gælder den  

 skærpede beskatning af personalegoder samt de stærkt forringede muligheder  

 for fradrag for befordringsudgifter.
 I stedet for at stoppe for adgangen til at henlægge til investeringsfonds  

 bør ordningen udbygges til en egentlig konjunkturudligningsfond som foreslået  

 af mindretallet i et konkret lovforslag, der for øjeblikket er til behandling  

 i Folketinget.
Herved løses det problem, som mange erhvervsdrivende har med svingende  

 indtægter.
Er der ikke gode muligheder for at udjævne de svingende indtægter  

 over årene, kommer de erhvervsdrivende til at betale en højere skat, end hvis  

 indtægten var jævnt fordelt, hvilket naturligvis opleves som en stor  

 uretfærdighed.
 Et særligt problem er erhvervenes bidrag til de tre arbejdsmarkedsfonde  

 specielt efter 1997.
 Den kraftige erhvervsbelastning kan kun undgå at skade virksomhedernes  

 konkurrenceevne, hvis der gennemføres en sænkning af lønniveauet, men det har  

 ikke været muligt at formå regeringen til at erkende dette faktum.
Mindretallet vender sig stærkt imod den nye skat, som regeringen kalder  

 øremærkede arbejdsmarkedsbidrag.
I realiteten er det den gamle  

 socialdemokratiske ide om en bruttoskat, der optræder under denne betegnelse.  

 Bruttoskatten rammer pensionsopsparingen, selv om en sådan opsparing i  

 allerhøjeste grad er samfundsgavnlig.
Lønmodtagerne vil opleve, at der vil  

 blive opkrævet bruttoskat også af beløb, som arbejdsgiveren indbetaler til  

 aftalte pensionsordninger, og som lønmodtageren derfor ikke selv får  

 udbetalt.
Dette forhold medfører i øvrigt en klar forskelsbehandling mellem  

 lønmodtagere med private pensionsordninger i forhold til lønmodtagere med ret  

 til tjenestemandspension.
Regeringens forsøg på at rette op på dette  

 misforhold ved at foreslå en nedsættelse af tjenestemandspensionen virker  

 krampagtigt og vil give anledning til berettiget harme i tjenestemandskredse.
De, der sparer op til kapitalpension, bliver særlig hårdt ramt.  

 Fradragsværdien begrænses, og det indbetalte beløb bruttobeskattes, samtidig  

 med at skatten på udbetalingerne bevares uændret på 40 pct.
Et helt specielt  

 problem vil opstå for de personer, som har en ordning, hvor arbejdsgiveren  

 indbetaler til kapitalpensionen.
Disse personer vil efter regeringens forslag  

 ikke netto kunne indbetale et beløb helt op til det fastlagte loft over den  

 årlige indbetaling til kapitalpension (i 1993 30.000 kr.), idet  

 forsikringsselskabet skal indbetale bruttoskatten, uden at lønmodtageren får  

 mulighed for at »fylde op« til loftet.
Dette problem eksisterer  

 ikke for personer, der selv indbetaler til kapitalpensionen.
 Mindretallet finder det endvidere stærkt betænkeligt, at der med  

 bruttoskatten introduceres en ny skatteskrue, som kan anvendes til yderligere  

 forhøjelser af skatten på et senere tidspunkt.
Trods talrige løfter fra regeringen om det modsatte belaster  

 skattereformen boligejerne.
Nedsættelsen af lejeværdien kan slet ikke  

 kompensere for den reducerede skattemæssige værdi af rentefradraget.  

 Forskellen er i et svar til Skatteudvalget af skatteministeren selv opgjort  

 til en belastning af boligejerne på 2,6 mia. kr., når reformen er fuldt  

 gennemført.
 Ejere af sommerhuse og pensionister i ejerboliger får en særlig følelig  

 belastning, idet disse ikke får del i den i øvrigt særdeles beskedne  

 nedsættelse af lejeværdien.
Ejerboliger kan derudover i fremtiden forvente yderligere  

 skatteforhøjelser, hvis rentefaldet slår igennem og bevirker højere  

 ejendomsvurderinger.
Det fører til højere ejendomsskatter og en højere  

 lejeværdi.
Unge med særlig stor gæld i forbindelse med uddannelseslån rammes hårdt af  

 rentefradragsrettens forringelse.
Regeringens henvisning til en  

 bistandsordning for unge med store lån og lille eller ingen indtægt vil ikke  

 komme den store del af ungdommen med det omtalte problem til gode.
 Forringelsen af befordringsfradraget kombineret med forhøjelsen af  

 benzinafgiften rammer bilisterne og skader mobiliteten på arbejdsmarkedet.  

 Handelsrejsende og andre, der er afhængige af firmabil, rammes særlig hårdt.  

 Forringelserne er så markante, at også bilbranchen vil blive hårdt ramt.
 De ganske mange mennesker, der i forbindelse med en skilsmisse er pålagt  

 børne- eller underholdsbidrag, rammes hårdt af begrænsningen af  

 fradragsværdien af de nævnte bidrag.
Da familier med kun een indkomst ikke har mulighed for at overføre det  

 uudnyttede bundfradrag i den foreslåede topskat mellem ægtefællerne, vil  

 disse familier skulle betale mere i skat end familier med to indkomster.  

 Dette problem, som også findes i dag, vil blive forværret af regeringens  

 forslag.
Regeringens ændringsforslag vil yderligere forstærke problemet.
Mindretallet er enig med regeringen i behovet for markante lettelser i  

 beskatningen af arbejdsindkomster, som er særdeles høj i Danmark sammenlignet  

 med andre lande.
Men mindretallet er uenig med regeringen i valg af metode  

 til at nå dette mål.
Som beskrevet i ovenstående flytter regeringens forslag  

 en lang række skattepolitiske hegnspæle i socialdemokratisk og centralistisk  

 retning og altså væk fra, hvad mindretallet finder ret og rimeligt.
Derfor  

 afviser mindretallet regeringens skattereform og indstiller alle 23  

 lovforslag i reformen til forkastelse.
 Mindretallet er enig i synspunktet om, at miljøvenlig teknologi og lavere  

 ressourceforbrug yderligere må fremmes og er også enig i, at afgifter kan  

 være hensigtsmæssige for ændring af adfærd.
 Mindretallet finder det dog stærkt betænkeligt, at lovforslagene om  

 miljøafgifter mere er fiskalt end miljømæssigt begrundet og over årene fører  

 til en stor økonomisk belastning af den enkelte husholdning og dermed til  

 opretholdelse af et højt samlet skattetryk.
 Det er samtidig mindretallets opfattelse, at en række af lovforslagene vil  

 føre til en forringelse af erhvervslivets konkurrenceevne ved ensidigt at  

 pålægge danske virksomheder nye omkostninger, som i modsætning til  

 regeringens forventninger vil føre til mindre beskæftigelse.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
Mindretallet kan tiltræde det af flertallet under overskriften De  

 grønne afgifter og erhvervslivet anførte og bemærker i øvrigt, at SF har  

 noteret sig, at regeringen i efteråret 1993 vil tage fat på arbejdet med at  

 få erhvervslivet omfattet af miljøafgifterne.
SF anser dette for helt  

 afgørende nødvendigt for at fremme afgifternes miljøformål.
SF havde  

 foretrukket, at et flertal allerede nu fastlagde, at erhvervslivet senest i  

 1998 skulle være fuldt omfattet af miljøafgifterne.
 SF er i den sammenhæng helt enig med regeringen i, at provenuet skal  

 tilbageføres til erhvervslivet efter de retningslinier, der er angivet i det  

 fælles betænkningsbidrag.
 SF håber, at det i efteråret 1993 lykkes at komme langt i en proces, der  

 resulterer i, at erhvervslivet i løbet af kort tid kan blive omfattet af  

 miljøafgifterne med modifikationer der, hvor miljøeffekterne med sikkerhed  

 kan opnås på anden vis.
SF vil i forbindelse med behandlingen af de grønne afgifter generelt pege  

 på, at regeringens pakke ikke er tilstrækkelig.
Vedrørende flere af de  

 foreslåede afgifter, f.eks. benzin og diesel, gås der langsommere frem, end  

 der er økologisk brug for.
Samtidig er flere oplagte afgiftsområder slet ikke  

 inddraget.
Det gælder f.eks. emballage, reklamer, kunstgødning, fosfor og  

 sprøjtemidler.
SF har ikke været inddraget i den detaljerede udformning af de  

 foreliggende lovforslag og finder dem ikke i alle detaljer perfekte.
SF skal  

 i den sammenhæng beklage, at den meget forcerede proces i forbindelse med  

 vedtagelsen af skattereformen har gjort det sværere at sikre en høj kvalitet  

 i lovgivningsarbejdet.
Den nøjere udformning af lovforslagene er derfor alene  

 sket på regeringens ansvar.
SF har valgt at stemme for for at tilkendegive, at SF er klare tilhængere  

 af, at der lægges øget vægt på miljøafgifter.
Regeringens forslag er generelt  

 et skridt i den rigtige retning i en proces, som det er vigtigt at komme  

 endnu videre med i de kommende år.
 Til de af ministeren stillede ændringsforslag forholder SF sig således:
Nr. 1-8: For.
SF har under 1. behandling og under udvalgsbehandlingen i  

 særlig grad interesseret sig for golfbaner m.v.
Disse inddrages nu under  

 afgiften.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf skatteministeren , tiltrådt af et flertal  

 (S, SF, CD, RV og KRF):
 Til § 2 1) Stk. 1 affattes således:
»Afgift betales af registrerede virsomheder.« Til § 4 2) Efter stk. 1 indsættes som nyt stykke:
»Stk. 2. Virksomheder, der leverer ydelser omfattet af  

 bilaget til nærværende lov, og virksomheder og institutioner m.v., der  

 leverer ydelser omfattet af § 2, stk. 3, i merværdiafgiftsloven, og som i  

 forbindelse med deres levering af disse ydelser forbruger ledningsført vand  

 fra andre anlæg end almene vandforsyningsanlæg, skal anmelde sig til  

 registrering hos de statslige told- og skattemyndigheder, såfremt det nævnte  

 vandforbrug overstiger 1000 m3 årligt.« Stk. 2 og 3 bliver herefter stk. 3 og 4.
 Til § 5 3) Ordene »Registrerede virksomheder« udgår, og i  

 stedet indsættes: »Virksomheder registreret efter § 4, stk. 1,».
 Til § 7 4) Paragraffen affattes således:
 »§ 7. For virkomheder registreret efter § 4, stk. 1, er den  

 afgiftspligtige mængde i en afgiftsperiode de leverancer, for hvilke der er  

 udstedt fakturaer, herunder acontoopkrævninger, i den pågældende periode, jf.  

 dog stk. 2.
 Stk. 2. Den samlede afgiftspligtige mængde for et år udgør dog  

 mindst den modtagne mængde, der er faktureret til virksomheden fra andre  

 registrerede virksomheder og fra udlandet, fratrukket den mængde, der er  

 faktureret til andre registrerede virksomheder og til udlandet, og tillagt 90  

 pct. af den fremstillede mængde.
 Stk. 3. Den afgiftspligtige mængde for vand, der forbruges efter §  

 4, stk. 2, er den del af dette forbrug, der overstiger 1000 m3 årligt.
Stk. 4. For den, der er afgiftspligtig i henhold til § 2, stk. 2,  

 er den afgiftspligtige mængde 170 m3 årligt pr. helårsboligenhed og 70 m3  

 årligt pr. boligenhed, der ikke er en helårsbolig.« Til § 12 5) I stk. 1 ændres »og indvindingen« til:  

 », fremstillingen eller forbruget«.
 Til § 14 6) Efter stk. 1 indsættes som nyt stykke:
»Stk. 2. Virksomhederne skal sammen med indbetalingerne for  

 oktober kvartal foretage eventuelle indbetalinger efter bestemmelsen i § 7,  

 stk. 2.« Stk. 2-4 bliver herefter stk. 3-5.
 Til § 20 7) I stk. 1, nr. 2 , ændres »§ 4, stk. 1 eller  

 3,» til: »§ 4, stk. 1, 2 eller 4,».
 Til § 27 8) Stk. 3 affattes således:
»Stk. 3. Virkomheder, der skal registreres efter § 4, stk. 1,  

 skal anmelde sig til registrering senest den 10. september 1993. Tilsvarende  

 gælder for virksomheder og institutioner m.v., der forventer, at deres  

 forbrug af vand efter § 4, stk. 2, vil overstige 1000 m3 for 1994.« Bemærkninger Til nr. 1-8 Det foreslås, at virksomheder og institutioner, der får vand  

 fra lokale boringer, og som ikke er berettiget til at få tilbagebetalt  

 afgiften af deres forbrug af vand (virksomheder omfattet af bilaget til loven  

 og momsfri virksomheder og institutioner) skal anmelde sig til registrering  

 og betale afgift, ligesom hvis virksomheden havde fået leveret vand fra  

 almene værker.
Af administrative grunde foreslås det dog, at registrering  

 først skal ske, hvis virksomheder m.v. har et årligt forbrug fra lokale  

 boringer på over 1000 m3 i forbindelse med deres levering af momsfri ydelser  

 eller ydelser omfattet af bilaget til loven.
Der kan f.eks. være tale om  

 golfbaner, forlystelsesparker eller offentlige institutioner, der forsynes  

 fra egen boring.
Forbruget opgøres efter måler i den registrerede virksomhed  

 eller eventuelt, i tilfælde af, at virksomheden deler vandet fra boringen med  

 andre forbrugere, på grundlag af det målte oppumpede vand, omkostnings- og  

 forbrugsfordeling m.v.
Den afgiftspligtige mængde vand for disse virksomheder m.v. udgøres af den  

 mængde, der forbruges i virksomheden, og som overstiger 1000 m3 årligt.
Hvis  

 der er en boligenhed på ejendommen, skal der uafhængigt heraf betales afgift  

 af et standardforbrug for boligenheden, jf. bestemmelsens stk. 4. Dette  

 forbrug indgår ikke i de 1000 m3.
 Det skønnes, at det er et begrænset antal virksomheder og institutioner  

 m.v., der vil blive omfattet af denne bestemmelse, med tilsvarende begrænsede  

 administrative og provenumæssige virkninger.
Der foreslås desuden en ændring af opgørelsen af den afgiftspligtige  

 mængde for almene vandforsyningsanlæg, således at opgørelsen baseres på den  

 fremstillede mængde i anlægget i stedet for den indvundne.
Ved den  

 fremstillede mængde forstås den mængde vand, der er indvundet og renset af  

 anlægget med henblik på forbrug.
Baggrunden for ændringen er, at det  

 indvundne vand normalt først måles efter rensningen.
Dette vil kunne bevirke  

 en mindre nedgang i den afgiftspligtige mængde.
Der betales afgift af de mængder vand, vandværkets kunder tilfaktureres.  

 For at modvirke et for stort vandspild i ledningsnettet skal der dog mindst  

 betales afgift af 90 pct. af det fremstillede vand.
Bestemmelsen herom er  

 konsekvensændret og præciseret.
 Endelig er det præciseret, at betaling af afgift af vandspild ud over de  

 første afgiftsfrie 10 pct. skal foretages en gang om året.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Jens Thoft (SF) Bente  

 Juncker (CD) Aagaard (KF) fmd.
Kirkegaard (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Glønborg (KRF) Bilag Nogle af udvalgets spørgsmål til skatteministeren og dennes svar herpå og  

 en skriftlig henvendelse til udvalget samt skatteministerens kommentar hertil Spørgsmål 5:
 Det bedes oplyst, hvor stor en del af den opkrævede samlede vandafgift der  

 forventes tilbagebetalt efter bestemmelsen i lovforslagets § 9.
 Svar:
I nedenstående oversigt er vist vandindvindingerne og vandforbruget  

 fordelt på hovedanvendelsesformål.
Opgørelsen er behæftet med nogen  

 usikkerhed også ud over variationer fra år til år.
Opgørelse af vandforbruget Spørgsmål 26:
 Skal de kommunale brandvæsener betale afgift af de meget store mængder  

 ledningsført vand, der anvendes ved øvelser og ved brandslukning, hvordan  

 sker afgiftsberegningen ellers, i benægtende fald, hvem skal betale afgiften  

 af de pågældende vandmængder? I denne forbindelse bedes tillige oversendt et  

 overslag over størrelsen af de vandmængder, der medgår til sådanne formål.
 Svar:
De kommunale brandvæsener skal kun betale afgift af det vand, der  

 faktureres til dem fra vandværket.
Efter de foreliggende oplysninger tages  

 vand til brandslukningsøvelser direkte fra hovedledninger og tilfaktureres  

 derfor ikke brandvæsenet.
Forbruget vil derfor være afgiftsfrit, såfremt det  

 rummes inden for de 10 pct. vandspild m.v., som vandværket ikke skal betale  

 afgift af, jf. lovforslagets § 7, stk. 2.
 Hvis vand til brandslukning m.v. sammen med vandspildet overstiger 10 pct.  

 af den indvundne mængde, skal vandværket belastes med afgiften, på samme måde  

 som ved stort ledningsspild.
 For så vidt angår det udbedte overslag over størrelsen af de vandmængder,  

 der medgår til brandslukning m.v., har jeg fra Miljøministeriet modtaget  

 følgende, hvortil jeg kan henholde mig:
»Miljøstyrelsen har ikke kendskab til, hvor store mængder der  

 anvendes til brandslukning, men styrelsen skønner, at det årligt er ca. 2-4  

 mio. m3. Brandslukningsvand opgøres normalt under vandværkernes  

 ledningstab.« Spørgsmål 43:
Er det korrekt at vandpriserne i Danmark allerede i dag er højere end i de  

 fleste andre EF-lande? Svar:
 Spørgsmålet har været forelagt Miljøministeriet, der har oplyst følgende:
»Der henvises til Miljøstyrelsens bemærkninger til spørgsmål 19, idet  

 det dog bemærkes, at hvis man lægger prisen for afledning af spildevand til  

 prisen for det rene vand, er den samlede vandpris blandt de høje vandpriser i  

 Europa.« Jeg kan henholde mig hertil.
 Spørgsmål 46:
Foreligger der fra lægelig eller anden side vurderinger af øgede  

 vandprisers betydning for den personlige hygiejnestandard? Svar:
 Jeg har fra Sundhedsstyrelsen modtaget følgende, hvortil jeg kan henholde  

 mig:
»Sundhedsstyrelsen har ved gennemgang af den medicinske litteratur  

 fundet en enkelt undersøgelse fra Sudan, som vedlægges i ekstrakt.
Den viser,  

 at vandforbruget er uafhængigt af prisen i slumområder i et udviklingsland.  

 Den kan dog næppe bruges som udgangspunkt for en vurdering i Danmark, da  

 forholdene langt fra er sammenlignelige.
 Dog kan man i undersøgelsen fra Sudan se, at en stigning i prisen på vand  

 kan have indflydelse på en befolknings levestandard generelt.
Der foreligger således ikke i den medicinske litteratur vurderinger, som  

 kan besvare spørgsmålet.
En generel vurdering er imidlertid, at  

 hygiejnestandarden formentlig afhænger af andre forhold, som køn, alder,  

 faciliteter og sociale forhold i øvrigt.
Men også denne sammenhæng er dårligt  

 belyst.« MEDLINE (R) 1992 TI: Elasticity of demand for water in Khartoum, Sudan.
AU: Cairncross-S; Kinnear-J AD: London School of Hygiene and Tropical Medicine, U.K.
SO: Soc-Sci-Med. 1992 Jan; 34(2): 183-9 ISSN: 0277-9536 PY: 1992 LA: ENGLISH CP: ENGLAND AB: A survey og the quantities of water purchased from vendors in the the  

 squatter areas of Khartoum, Sudan, was used to assess the effect of the price  

 charged for water and of household income on domestic water consumption.  

 Households in two squatter communities - - Meiyo and Karton Kassala - - were  

 studied by observatio and by interview.
In spite of the substantially higher  

 charges, water consumption in Karton Kassala was as high as that in Meiyo.  

 Households within these communities showed no tendency to use less water when  

 paying a higher price for it, or when their income was below average.
In  

 other words, no price elasticity or income elasticity was detectable.
This  

 was all the more striking in view of the high proportion of income that was  

 spent on water; 17% in Meiyo and 56% in Karton Kassala.
One consequence of  

 this lack of elasticity is that the poorest households devote the greatest  

 percentage of their income to the purchase of water, although the only major  

 item in their household budget which can be sacrificed to make this possible  

 is food.
The high price of water in urban Sudan is probably a major cause of  

 the malnutrition prevalent in the squatter areas.
Another consequence is that  

 a low-income household's consumer surplus for domestic water is very high,  

 amounting to a substantial proportion of its total income.
This has important  

 consequences for the economic appraisal of urban water supply schemes.
It  

 also follows that wealthier households with private connections would be  

 willing to pay at least as much for water as that currently paid by the poor.
MESH: Costs-and-Cost-analysis; Data-Collection; Economics-;  

 Socioeconomic-Factors; Sudan-; Water-Supply-statistics-and-numerical-data MESH: *Income-; *Poverty-; *Water-Supply-economics TG: Human-; Support,-Non-U.S.-Gov't PT: JOURNAL-ARTICLE AN: 92151122 UD: 9205 Spørgsmål 48:
Hvilke skøn foreligger der, som belyser de samlede mængder vand, der i dag  

 fjernes ved grundvandssænkninger? Er disse vandmængder omfattet af den  

 foreslåede vandafgift, og hvor stort et afgiftsprovenu vil der opnås, hvis  

 dette er tilfældet? Svar:
 Spørgsmålet har været forelagt Miljøministeriet, der har oplyst følgende:
»Miljøstyrelsen har ikke kendskab til, hvor store mængder grundvand  

 der i dag fjernes ved grundvandssænkninger, men de væsentligste  

 grundvandssænkninger sker formentlig ved indvinding af råstoffer under  

 grundvandsspejlet.« Hertil kan tilføjes, at de vandmængder, der fjernes ved  

 grundvandssænkningen f.eks. i forbindelse med råstofudvinding, ikke vil være  

 afgiftspligtige.
Jeg kan i øvrigt henholde mig til Miljøstyrelsens udtalelse.
 Spørgsmål 53:
Hvordan skal afgiften opgøres for forbrugere, der både råder over privat  

 brønd og samtidig er tilsluttet det offentlige vandledningsnet? Svar:
 For forbrugere, der både råder over en privat brønd og samtidig får  

 leveret vand fra et alment vandforsyningsanlæg, opgøres afgiften ud fra den  

 mængde vand, der leveres fra vandforsyningsanlægget.
 Spørgsmål 57:
Hvilket vandforbrug er de provenumæssige beregninger for 1994-1999 baseret  

 på? Svar:
 Der er en række grunde til, at der i lovforslaget er regnet med uændret  

 adfærd og dermed stort set uændret vandforbrug.
Udenlandske undersøgelser af priselasticiteten har vist, at elasticiteten  

 på kort sigt er relativ lille.
Omlægninger af forbruget og besparelser er  

 ofte knyttet til investeringer med relativ lang levetid, hvilket taler for,  

 at priselasticiteten på længere sigt er højere.
Dette taler for, at  

 vandforbruget i hvert fald på længere sigt skulle falde som følge af  

 vandafgiften.
Imidlertid har vandforbruget i Danmark som nævnt i lovforslaget været  

 stagnerende siden 1970'erne.
I den samme periode er den reelle forbrugerpris  

 for vand, det vil sige prisen for vand plus vandafledningsafgift, steget  

 kraftigt.
Selv om der således på længere sigt isoleret set må regnes med et  

 mindre vandforbrug som følge af priselasticiteten, er der andre faktorer, der  

 også spiller ind.
Den generelle forbedring af boligkvaliteten både i  

 nybygninger og ved renovering af ældre byggeri vil ofte indebære flere  

 vandforbrugende installationer f.eks. i form af baderum m.v.
Ligeledes er  

 besiddelsen af vandforbrugende husholdningsmaskiner som vaske- og  

 opvaskemaskiner blevet mere og mere almindelig.
Endelig må det antages, at den adfærdsændrende effekt af en miljøafgift  

 også afhænger af afgiftens størrelse.
Det må derfor antages, at den gradvise  

 indførelse af vandafgiften mindsker dens adfærdsvirkninger i forhold til  

 indførelse af afgiften med slutvirkningen på 5 kr./m3 allerede fra 1994. Den  

 gradvise indførelse af vandafgiften er imidlertid begrundet bl.a. i den  

 tidsprofil, der er lagt til grund for den samlede skatteomlægning.  

 Nedsættelsen af personskatterne sker gradvist og følges af den gradvise  

 introduktion af flere miljøafgifter.
Hvis priselasticiteten var på f.eks. 1/3, ville forslaget medføre et fald  

 i forbruget på ca. 10 pct. i 1998. Elasticitetsvirkningen kan imidlertid  

 antages alene at være virksom, såfremt husstanden har vandmåler eller  

 afregnes efter måler.
Et meget stort antal husstande er ikke forsynet med  

 vandmåler i dag.
Der regnes dog med, at antallet af husstande, der får  

 vandmåler, vil stige over årene og også efter 1998. Efterhånden som der  

 kommer flere vandmålere, vil det ikke være urealistisk at regne med et fald i  

 forbruget på i sidste ende 10 pct.
De miljømæssige fordele ved vandmålere bør  

 i øvrigt sammenholdes med udgifter til tilsyn og vedligeholdelse af  

 vandmålere, der især i visse boligformer er kostbar.
 I betragtning af den usikkerhed der hersker om vandforbrugets størrelse og  

 ikke mindst priselasticiteter, er det fundet mest forsvarligt ikke at  

 foretage skøn over udviklingen i vandforbruget fra i dag og 5 år frem, men  

 ved provenuoverslaget at lægge skøn over det nuværende vandforbrug til grund.  

 Dette må dog ikke tolkes som om, der ikke forventes et fald i vandforbruget.
 Med nogen usikkerhed er der i lovforslaget regnet med et afgiftspligtigt  

 vandforbrug på ca. 450 mio. m3 årligt.
For en oversigt over estimerede priselasticiteter henvises til besvarelsen  

 af spørgsmål 28 i udvalgets skrivelse af 4. juni 1993 (L 303 - bilag 9). Det  

 kan oplyses, at bl.a.
Frankrig og Holland har indført vandafgifter.
 Spørgsmål 60:
Hvad er begrundelsen for at lægge afgift på vand fra egen boring? Svar:
 Vand fra egen boring bliver afgiftsbelagt med henblik på at ligestille  

 husstande, der forsynes fra alment vandværk, med husstande med egen boring.
 Spørgsmål 66:
 I forlængelse af svar på spørgsmål 1, jf. bilag 8, bedes ministeren  

 besvare følgende:
Hvorledes begrænses den påvirkning af miljøet, der sker gennem industriens  

 og andre momsregistrerede virksomheders vandforbrug, når disse de facto ikke  

 pålægges afgift? Spørgsmål 67:
Der bedes givet en samlet oversigt over miljøeffekten af indførelsen af  

 vandafledningsafgift, når industriens og andre momsregistrerede virksomheders  

 vandforbrug de facto ikke pålægges vandafgift? Svar:
 Som det fremgår af bemærkningerne til lovforslaget er forslagets  

 udformning bl.a. et resultat af en afvejning mellem hensynet til miljøet og  

 hensynet til erhvervslivets konkurrenceevne.
Danmark kan generelt karakteriseres som velforsynet med grundvand af  

 tilfredsstillende kvalitet, om end der er regionale og lokale forskelle.
Ud  

 fra en rent miljømæssig synsvinkel ville en vandafgift således hovedsageligt  

 gavne miljøet som følge af mindre udledning af spildevand.
Samtidig er der  

 som nævnt i bemærkningerne til forslaget meget, der taler for, at den  

 nuværende prisfastsættelse for levering og afledning af vand ikke er  

 samfundsøkonomisk korrekt med hensyn til fordelingen af omkostningerne på  

 brugerne.
Meget tyder på, at det nuværende finansieringssystem favoriserer  

 forbrugere med et begrænset vandforbrug på bekostning af større  

 forbrugsenheder typisk virksomheder.
 I den nuværende situation med en alt for høj arbejdsløshed har regeringen  

 fundet det rigtigt, at hensynet til konkurrenceevnen vejer tungest.
På længere sigt må også virksomhedernes udledning af spildevand mindskes.  

 Regeringen vil derfor senere fremsætte forslag om en spildevandsafgift, der  

 skal træde i kraft 1. januar 1997. Det er tanken, at spildevandsafgiften skal  

 omfatte både virksomheder og husholdninger.
Spildevandsafgiften er annonceret  

 i god tid for at give virksomheder og husstande mulighed til at tilpasse sig.  

 Hermed minimeres bl.a. den negative virkning på konkurrenceevnen.
 Spørgsmål 68:
Hvorledes sikres kontrolfunktionen, der i Skattepolitisk redegørelse,  

 august 1992, kædes sammen med administrationskravet? Svar:
Administration og kontrol i henhold til lovforslaget varetages af de  

 statslige told- og skattemyndigheder.
Vandafgiften er udformet som en  

 punktafgift og told- og skattemyndiehederne vil varetage administration og  

 kontrol på samme måde, som den allerede foregår for andre punktafgifter.  

 Kontrolbestemmelserne i forslaget er udformet i lighed med, hvad der kendes  

 fra andre afgiftslove.
 Spørgsmål 70:
 Ministeren bedes give en oversigt over forskellene i effektivitet til  

 begrænsning af eventuelle skader på miljøet mellem de påtænkte afgifter og de  

 nævnte omsættelige forureningstilladelser.
 Spørgsmål 71:
Ministeren bedes oplyse, i hvilken forstand man kan opfatte afgifter som  

 omsættelige forureningstilladelser med staten som eneste udbyder på  

 »markedet«, når formålet med afgifter decideret er at animere til  

 et begrænset forbrug, mens omsættelige forureningstilladelser på forhånd har  

 fastsat en maksimal forureningsmængde? Svar:
 Hvis forbruget af den miljøbelastende vare er fuldt kendt uden usikkerhed,  

 og hvis der er meget faste holdepunkter for at beregne prisfølsomheden, kan  

 man gøre brug af to markedskonforme styringsmidler til opnåelse af samme  

 miljømål.
 Hvis priselasticiteten er kendt og f.eks. -1, vil en afgift på 10 pct. af  

 varens værdi medføre en nedsættelse af forureningen med 10 pct.
 Man kunne i stedet indføre omsættelige forureningstilladelser på 90 pct.  

 af det tidligere forbrug.
 Man kan altså nå samme miljømål.
Hvis markedet fungerede, ville de omsættelige forureningstilladelser få en  

 værdi på 10 pct. af varens værdi.
Det ville i begge tilfælde være marginalt  

 lige så dyrt at forurene, og forureningen ville i begge tilfælde blive  

 begrænset de samme steder, nemlig der, hvor omkostningerne ved nedbringelse  

 af forureningen er under 10 pct. af varens værdi.
Der er flere måder, hvorpå man kan fordele kvoterne.
En metode er, at  

 staten beholder alle kvoterne selv med henblik på salg (er eneste udbyder på  

 markedet). Staten vil i så fald få samme indtægt fra salget af kvoterne som  

 fra afgiften, og kvoterne vil blive solgt til samme virksomhedskreds.
På  

 denne måde er en afgift en omsættelig forureningstilladelse med fast pris og  

 staten som eneste udbyder.
Den samlede mængde kan dog ikke bestemmes med 100  

 pct. nøjagtighed, medmindre man har meget sikre oplysninger om elasticitetens  

 størrelse.
 Man kan så spørge, hvorfor man ikke laver et sådan system, da dette både  

 tjener fiskale interesser samtidig med, at det giver sikkerhed for en ønsket  

 nedsættelse af forureningen.
 Ønskerne for en given nedsættelse af forureningen vil dog sandsynligvis  

 ikke være uanhængig af omkostningerne herved.
Hvis ønskerne om en reduktion i forureningen er begrundet i, at man  

 finder, at andre i samfundet bliver generet svarende til 10 pct. af varens  

 pris, vil en afgift på 10 pct. af varens pris være optimal.
Hvis man under  

 det fejlagtige indtryk, at elasticiteten er -1, indfører en fast kvote på 90  

 pct., og det viser sig, at elasticiteten var f.eks. -0,2, ville tilladelserne  

 komme til at koste 50 pct. af varens pris. (10 pct. mængdeændring: 50 pct.  

 prisændring = 0,2). På marginalen ville virksomhederne og samfundet anvende  

 150 pct. af varens oprindelige pris til omkostninger til at fremstille varen  

 og nedsætte forureningen med 10 pct., men befolkningen værdsatte kun denne  

 aktivitet med 110 pct. af varens oprindelige pris.
I dette tilfælde er  

 nedsættelsen af forureningen for dyrt købt.
Konklusionen er, at afgifter er at foretrække, hvis forureningens karakter  

 er i form af overskuelige større eller mindre gener, der stort set er  

 proportionale med forureningsomfanget, mens kvoter er at foretrække, hvis  

 forureningen medfører meget store gener ved overskridelse af en kritisk  

 værdi.
Man kan ikke afgøre om kvoter eller afgifter vil være mest effektive  

 til begrænsning af skader på miljøet.
 Den anden måde til fordeling af kvoterne er at tildele disse til de  

 forurenende virksomheder og husholdninger og tillade, at disse kan handles  

 indbyrdes.
I dette tilfælde vil staten ikke opnå noget provenu, men det vil være lige  

 så dyrt for virksomhederne og borgerne at forurene som ved afgifter.  

 Virksomhederne og borgerne vil dog ikke blive belastet af den del af  

 forureningen, der ikke inden for rimelige omkostninger lader sig begrænse.  

 Dette kunne synes meget rimeligt.
Men man kan modsat fremføre det synspunkt,  

 at man opnår en mere rimelig fordeling af skattebyrden ved at lade denne  

 ligge på de virksomheder og borgere, der ved forurening påfører samfundet  

 flere omkostninger end gevinster ved aktiviteten end ved at lægge  

 skattebyrden på arbejde, hvor samfundet gives flere gevinster og fordele, end  

 det den arbejdende selv opnår.
Regeringen går klart ind for det sidste  

 synspunkt.
Afgifterne belaster dog virksomhedernes omkostninger og kan dermed  

 forringe konkurrenceevnen.
På længere sigt vil omkostningerne blive væltet  

 tilbage i faktoraflønningen, men denne tilbagevæltningsproces kan være  

 omkostningsfuld, hvis den forudsætter en vis periode med arbejdsløshed.
Dette  

 kan gøre tanken om omsættelige forureningstilladelser interessant, hvis de  

 ikke er for administrationskrævende.
 Man skal imidlertid være meget opmærksom på, at de omsættelige  

 forureningstilladelser giver de samme stigninger i de marginale omkostninger  

 som en tilsvarende afgift, der bringer forureningen ned på samme niveau, da  

 ekstra produktion vil fordre køb af flere tilladelser til samme pris som den  

 alternative afgiftssats.
Konkurrencevirkningen er således principielt den samme, og der vil også  

 skulle ske tilbagevæltning i faktoraflønningen.
Forskellen er, at de  

 virksomheder, der tidligere har forurenet og derfor har fået tildelt store  

 kvoter, får en større kapitalgevinst, da der sker nedsættelser af  

 faktoraflønningen.
Dette vil næppe blive fundet særligt rimeligt af dem, der  

 oppebærer faktoraflønningen, og som må bære en nedgang i levestandarden, mens  

 de, der forurenede, opnår en gevinst, medmindre der er tale om samme person,  

 som opnår kapitalgevinsten, og som også må bære faldet i faktoraflønningen.  

 Denne kombination vil i visse tilfælde findes i landbrugserhvervet, hvis  

 landmanden selv ejer produktionsfaktoren jord.
Den samlede konklusion er, at afgifter og omsættelige  

 forureningstilladelser kan være lige gode til at opnå en bestemt nedbringelse  

 af forureningen og har samme virkning på konkurrenceevnen.
Forskellen er, at  

 omsættelige forureningstilladelser ofte vil være mere kostbare i  

 administration for den private sektor end afgifter og ikke mindst, at der vil  

 være afgørende forskelle i fordelingsvirkningerne.
Ved afgifter overføres der  

 midler fra dem, der ved deres handlinger skader mere end de gavner, til dem,  

 der ved deres handlinger gavner mere, end de skader.
 Regeringen vil dog ikke afvise, at der kan være tilfælde, hvor omsættelige  

 forureningstilladelser kan være hensigtsmæssige.
Kommunernes Landsforening Den 16. juni 1993 Regeringens forslag om en ny vandafgift Skatteministeren fremlagde i forbindelse med regeringens skattereform den  

 19. maj lovforslag om afgift af ledningsført vand.
Den foreslåede vandafgift  

 indebærer en afgift på vandforbruget i 1994 på 1 kr. pr. (m3) stigende til 5  

 kr. i 1998. Afgiften skal afkræves af Told- og Skattestyrelsen og af  

 kommunerne.
 I tilknytning til lovforslaget skal landsforeningen fremføre følgende  

 synspunkter.
Ønsket om at sikre den fremtidige forsyning af rent grundvand angives i  

 lovforslaget som baggrund for afgiften.
Imidlertid er det landsforeningens  

 vurdering, at vandforsyningsproblemerne varierer meget fra område til område.  

 Der findes egne i Danmark med rigeligt og godt grundvand, hvorimod der andre  

 steder kan være problemer med at skaffe de tilstrækkelige mængder og/eller  

 den rigtige kvalitet.
Desuden er det ifølge forslaget kun husholdningerne,  

 som på nuværende tidspunkt bruger knap 1/3 af det samlede vandforbrug, der  

 skal betale afgiften.
Det er således landsforeningens vurdering, at der reelt er tale om en skat  

 på husholdninger.
Den miljømæssige effekt må forudses at blive begrænset ved  

 kun at pålægge husholdnigerne afgiften.
Det er landsforeningens generelle holdning, at en øget anvendelse af  

 økonomiske styringsmidler på miljøområdet kan medvirke til at styre  

 produktion og forbrugsmønster i en mindre forurenende og ressourceforbrugende  

 retning.
For at vandafgiften kan komme miljøet tilgode, bør den derfor  

 fastsættes lokalt i overensstemmelse med de lokale vandforhold, eller ved at  

 dele af provenuet tilbageføres til fremme af de i lovforslaget angivne  

 miljømæssige formål.
 For de vandforbrugere, der forsynes med vand fra private brønde eller fra  

 mindre vandværker med færre end 10 tilsluttede forbrugere, bliver det  

 kommunernes opgave at opkræve afgiften og derefter afregne denne til Told- og  

 Skattestyrelsen.
For denne del af afgiften er der i loven en særregel, hvorefter der årligt  

 skal opkræves afgift for 170 (m3) pr. helårsbolig og 70 (m3) pr. boligenhed,  

 der ikke er helårsbolig.
Dette uanset, om de omfattede helårsboliger og  

 boligenheder i øvrigt opkræves betaling for vand efter det målte faktiske  

 forbrug.
For de øvrige afgiftsbelagte vandforbrugere forudsættes det, at der  

 betales afgift af den vandmængde, der i øvrigt udskrives regning på, dvs. som  

 oftest i overensstemmelse med det målte forbrug.
Denne metode, som allerede  

 anvendes for langt størsteparten af almene vandværker, vil som følge af  

 afgiften uden tvivl i løbet af få år blive reglen for alle almene vandværker.
 Landsforeningen finder det i strid med lovens miljømæssige formål, at en  

 mindre gruppe husholdninger fuldstændig fratages det økonomiske incitament  

 til at spare på vandet.
 Skattemæssigt finder landsforeningen det ubegrundet og stridende mod  

 princippet om lighed for loven at belaste en i beskatningsmæssig sammenhæng  

 tilfældig udvalgt gruppe husholdninger alene af hensyn til at begrænse de  

 administrative udgifter.
 En skat, som i 1998 vil give et samlet provenu på ca. 2.800 mio., og som  

 for en gennemsnitshusholdning vil koste over 1.000,- kr. om året, må kunne  

 bære udgiften til en administration, der sikrer lighed for de berørte  

 grupper.
 Landsforeningen tager sammenfattende kraftigt afstand fra særreglen for de  

 opkrævninger, som kommunerne skal stå for, og anmoder om, at udvalget  

 medvirker til, at det berørte mindretal af vandforbrugere ligestilles med  

 flertallet.
 Landsforeningen er p.t. ikke i besiddelse af nøjagtige oplysninger om  

 antallet af husholdninger, som berøres af den foreslåede særregel, men der er  

 formentlig tale om ca. 230.000.
 Landsforeningen forventer desuden, at kommunerne kompenseres for de nye  

 opgaver i forbindelse med udpegningen af de relevante forbrugere og med  

 opkrævning og kontrol.
Skatteministeriet Den 18. juni 1993 Kommunernes Landsforening (KL) har i en henvendelse af 16. juni fremført  

 en række synspunkter på regeringens forslag om afgift af ledningsført vand.
 KL skriver, at det er ønsket om at sikre den fremtidige forsyning af rent  

 grundvand, der i bemærkningerne er angivet som baggrund for forslaget, men at  

 det er KL's vurdering, at der er tale om regionale forskelle i  

 grundvandssituationen snarere end mangel på godt grundvand.
Endvidere anfører KL, at den miljømæssige effekt af afgiften begrænses af,  

 at kun husholdninger omfattes af forslaget.
Samtidigt foreslås det, at  

 afgiften skal fastsættes i overensstemmelse med lokale forhold.
Endelig finder KL det problematisk, at vandafgiften for den del af  

 forbrugerne, der forsynes med vand fra egne boringer eller mindre vandværker,  

 opkræves på basis af et i loven fastsat forbrug.
KL finder denne  

 fremgangsmåde problematisk af to hovedårsager.
For det første fordi en sådan  

 opkrævning ikke giver noget incitament til vandbesparelser.
For det andet  

 fordi hensynet til administrative omkostninger ikke bør legitimere  

 forskelsbehandling af et mindre antal borgere.
Til dette synspunkt føjer KL,  

 at ordningen vil medføre forøget arbejde og omkostninger for kommunerne, der  

 i disse tilfælde skal stå for opkrævningen.
Kommentar I bemærkningerne til forslaget anføres det: »Danmark kan generelt  

 karakteriseres som velforsynet med grundvand af tilfredsstillende kvalitet,  

 om end der er regionale og lokale forskelle.« Der synes altså ikke at  

 være større forskel mellem KL's og regeringens opfattelse af  

 grundvandssituationen.
Regeringen er opmærksom på, at miljøeffekten af vandafgiften ville være  

 større, hvis også erhvervslivet blev inddraget under afgiften.
Dette fremgår  

 også af bemærkningerne, ligesom regeringens begrundelse for at friholde  

 erhvervslivets konkurrenceevne fremgår.
Det er imidlertid regeringens  

 hensigt, at erhvervslivet fremover i højere grad skal betale grønne afgifter.  

 Regeringen vil derfor optage forhandlinger med erhvervslivet med henblik på,  

 at dette kan ske på den mest hensigtsmæssige måde, sådan at konkurrenceevnen  

 og beskæftigelsen belastes mindst muligt.
En geografisk differentiering af vandafgiften vil være uhensigtsmæssig af  

 flere årsager.
For det første er der ofte ikke geografisk sammenfald mellem  

 indvindingssted og forbrugssted.
Dette gælder f.eks. byer, der ofte indvinder  

 vand i det åbne landskab, hvor problemerne så optræder f.eks. i form af  

 mindsket vandføring i vandløbene.
I tilfælde, hvor der lokalt er  

 vanskeligheder med tilstrækkelig forsyning, kan vandværker endvidere indføre  

 vand fra andre egne af landet eller fra udlandet.
Desuden kan differentierede  

 vandafgifter føre til en uhensigtsmæssig udbygning af ledningsnettet, idet  

 egne med meget dyrt vand vil være tilbageholdende med at udbygge  

 ledningsnettet.
Samtidig kan vand fra samme grundvandsbassin blive belastet  

 med forskellige afgifter, idet grundvandsbassiner kan strække sig under flere  

 amts- og kommunegrænser.
For det andet er den væsentligste miljømæssige  

 virkning af en vandafgift en formindskelse af spildevandsmængderne.  

 Spildevand tilføres i sidste ende ferske søer og vandløb eller havene omkring  

 Danmark.
Forureningen af disse vande er ikke kun et lokalt problem, men  

 berører hele regionen.
Som nævnt i bemærkningerne til forslaget vil det medføre uforholdsmæssigt  

 store administrative omkostninger at måle det faktiske forbrug i tilfælde,  

 hvor forbrugeren forsynes fra egen boring eller mindre vandværk, hvor  

 indvindingsmængden normalt ikke måles.
Omkostningerne ved at pålægge disse  

 indvindinger pligt til måler samt kontrollen hermed vurderes ikke at stå i  

 rimeligt forhold til det provenu, disse foranstaltninger ville indbringe,  

 eller den nedsættelse af miljøbelastningen, der ville være resultatet.
Jeg er  

 imidlertid villig til at overveje, at enkeltboringer m.v. kan betale afgift  

 efter måler, såfremt disse måtte ønske det.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder modtaget  

 en henvendelse fra Nysted Kommune.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse i den affattelse,  

 hvori lovforslaget foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse .
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori  

 lovforslaget foreligger efter 2. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse .
Mindretallet mener, at skatter fratager mennesker den personlige frihed,  

 jo større og flere skatter, jo mindre personlig frihed.
Idet  

 Fremskridtspartiet ønsker størst mulig personlig frihed, ønsker  

 Fremskridtspartiet at reducere samtlige skatter mest muligt.
Fremskridtspartiet mener, at skattepolitikken skal sikre, at den kraftigt  

 reducerede offentlige sektor kan finansieres med færrest mulige  

 tvangsopkrævede skatter og brugerbetaling.
Men målet må også være, at de få  

 nødvendige offentlige udgifter i størst muligt omfang finansieres gennem  

 frivillige bidrag.
Det er nødvendigt, at staten opkræver skatter eller afgifter til  

 finansiering af de politisk bestemte opgaver, som staten og det offentlige  

 skal udføre.
Betingelsen for kraftige skattelettelser er derfor politisk  

 vilje til at nedbringe de offentlige udgifter tilsvarende.
Men selv om der er  

 tale om politisk bestemte opgaver, der dermed skal finansieres over de  

 offentlige budgetter med skatteindtægter, er det ikke nødvendigt, at de  

 organer og institutioner, der skal udføre opgaverne, er offentlige.
Der kan i  

 meget vid udstrækning udliciteres opgaver fra det offentlige til privat  

 varetagelse.
Skatter ødelægger samfundsøkonomien og de enkeltes privatøkonomi, da  

 skatterne virker som tyveri fra den enkeltes privatøkonomi.
Hvis  

 samfundsøkonomien skal forbedres, er det nødvendigt at reducere skatterne  

 mest muligt.
Spørgsmålet om skattelettelser er snævert forbundet med den offentlige  

 sektors udgiftsbehov.
Jo større de offentlige udgifter er, jo større må  

 indtægterne (skatterne) nødvendigvis være.
Fremskridtspartiet accepterer ikke  

 større skattelettelser, uden at de ledsages af modsvarende reduktioner i de  

 offentlige udgifter, ellers opnås bare store underskud.
Jo færre opgaver, det politisk bestemmes at det offentlige skal udføre, jo  

 færre penge skal der opkræves i skatter og afgifter.
Derfor er det både  

 nødvendigt med omfattende privatiseringer, rationaliseringer og beskæringer  

 af den offentlige sektor.
Regeringen med embedsmandsapparatet i ryggen vil med den foreliggende  

 skattereform forsøge det umulige: Man vil beskatte danskerne og gennem  

 beskatningen skabe vækst og velfærdsfremgang.
Det er umuligt.
Visse enkeltelementer i lovforslagene indeholder dog gode ideer, men  

 desværre betyder helheden, at de positive elementer undergraves og i værste  

 fald gøres decideret negative.
I forbindelse med omlægningen af  

 skatteskalaerne for personlig indkomst er det glædeligt, at regeringen har  

 indset nødvendigheden af at nedsætte skatterne.
I en situation med voksende  

 behov for international handel kædet sammen med den øgede internationale  

 mobilitet for såvel arbejdskraft, varer, serviceydelser som kapital og ikke  

 mindst med Danmarks forhold set i EF-sammenhæng er det en tvingende  

 nødvendighed at se på blandt andet skatteforholdene.
 Fremskridtspartiet har i adskillige år plæderet for lavere skatter.  

 Regeringens lovforslag er udarbejdet med baggrund i den særlige danske  

 skattetradition, hvor skattelettelser reelt kun består af skatteomlægninger.
Fremskridtspartiet ønsker derimod, at skattelettelser skal udformes med et  

 særligt strategisk sigte, der både tager højde for den nuværende  

 ledighedsudvikling og de langsigtede muligheder for at påvirke danskernes  

 adfærdsmønster, der i dag er forvredet af det høje skatteniveau.
Mindretallet  

 vil derfor foreslå, at skattelettelserne i stedet sammensættes på en sådan  

 måde, at de tilgodeser en række kortsigtede såvel som langsigtede  

 målsætninger.
Lovforslaget er endnu et af de grønne afgiftsforslag, der dels har til  

 hensigt at sætte vandforbruget ned, dels samtidig at finansiere  

 skattelettelser på andre områder.
Der budgetteres således reelt stadig med en  

 forøgelse af forbruget.
Fremskridtspartiet kan acceptere, at der som et led i markante  

 personskattelettelser indføres miljøafgifter.
Det er rimeligt, at personer  

 eller institutioner, der forringer eller ødelægger miljøet, kompenserer og  

 erstatter dette tab gennem miljøafgifter.
Men det er vigtigt at bemærke, at miljøafgifter er en erstatning og ikke  

 et supplement.
Miljøafgifter kan og skal derfor ikke indføres, før de fleste  

 af de nuværende eksisterende skatter og afgifter er reduceret markant.
 Samtidig er det Fremskridtspartiets opfattelse, at miljøafgifter eller  

 grønne afgifter bør leve op til de krav til miljøafgifter, der er nævnt i  

 »Skattepolitisk redegørelse«, august 1992, side 107:
 - Effektkravet: Miljøafgifter skal være den mest hensigtsmæssige måde at  

 løse et givent eksternalitetsproblem på. (Der skal i den forbindelse lægges  

 vægt på, om afgifterne kan skabe en større markedskonformitet).
 - Adfærdskravet: Afgifterne skal kunne virke positivt på miljøet. (Dvs.,  

 at husholdningerne og virksomhederne i praksis skal kunne reducere  

 afgiftsbetalingen mærkbart ved at ændre adfærd).
- Skattetrykskravet: Indførelse af nye miljøafgifter må ikke øge det  

 samlede skattetryk. (Provenuet fra miljøafgifter skal ikke være en særlig  

 finansieringskilde til øgede miljøudgifter.
Tværtimod kan miljøafgifter  

 aflaste udgifter til direkte regulering m.v.
Provenuet skal, som anbefalet af  

 blandt andet OECD, anvendes til at sænke skatter med stort forvridningstab,  

 herunder især de personlige marginalskatter).
 - Konkurrenceevnekravet: Miljøafgifter skal være forenelige med en fortsat  

 forbedring af konkurrenceevnen og dermed af beskæftigelsen.
 - Administrationskravet: Afgifterne skal kunne administreres og  

 kontrolleres.
- Koordinationskravet: Miljøafgifter bør koordineres internationalt,  

 således at de får reel effekt på miljøtilstanden. (Der må ikke indføres  

 afgifter, som blot flytter emissionsstedet til andre lande, eller som  

 risikerer at lede til øgede samlede miljøproblemer.
Afgifterne skal desuden  

 være EF- og GATT-medholdelige).
 Det er ikke Fremskridtspartiets opfattelse, at de fremsatte  

 »grønne« lovforslag lever op til disse krav.
