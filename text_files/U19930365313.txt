 Frigørelseskonflikt lovligt iværksat.
Et selskab S1 købte i 1990 selskabet S2, der ikke var medlem af DA,  

 men som havde overenskomst med klageren.
Denne overenskomst bestemte bl. a.,  

 at den efter opsigelse løb videre, indtil ny overenskomst var indgået eller  

 konflikt »etableret efter gældende regler«.
Ved skrivelse af  

 27/11-90 opsagde S1 overenskomsten og meddelte samtidig, at man havde  

 besluttet sig til at søge medlemskab i Vagt- og Alarmbranchens  

 arbejdsgiverforening under DA. 29/11-90 opsagde også klageren overenskomsten.  

 6/4-92 sendte DA lock-outvarsel til klageren. 10/4-92 protesterede klageren  

 mod varslet, der var afgivet efter Hovedaftalens regler, idet man gjorde  

 gældende, at dette ikke var lovligt. 28/10-92 tilbagekaldte DA varslet og  

 varslede samme dag påny lock-out pr. 1/5-93, nu således, at man sendte en  

 opsigelse til alle medarbejdere, der var omfattet af lock-outen, under  

 iagttagelse af de individuelle opsigelsesvarsler.
For Arbejdsretten nedlagde  

 klageren påstand om, at lock-outen ikke var lovligt varslet, idet  

 arbejdsgiveren ikke havde iagttaget §§23 b-c i  

 arbejdsløshedsforsikringsloven.
Klageren gjorde endvidere gældende, at lock-outen ikke havde været  

 effektiv, idet en del af de lock-outede medarbejdere efter den 30/4-93 var  

 blevet genansat.
Arbejdsretten fastslog, at der var tale om en kollektiv  

 arbejdskonflikt, som i følge arbejdsløshedsforsikringslovens §23a, stk. 5  

 ikke er omfattet af bestemmelserne i lovens § kapitel 5a, og dette ændredes  

 ikke af, at indklagede - efter ønske fra klageren - havde meddelt hver enkelt  

 medarbejder opsigelse med det længste varsel.
Arbejdsretten udtalte  

 endvidere, at ansættelsesforholdet ophørte for alle medarbejdere, der var  

 omfattet af overenskomsten, ved opsigelserne i oktober 1992, og de pågældende  

 medarbejdere fratrådte også reelt inden udløbet af døgnet 30/4-93, idet  

 virksomhedens udførelse af vagtarbejdet derefter skete ved hjælp af  

 konkurrerende virksomheder og af nye og tidligere medarbejdere, efterhånden  

 som de blev ansat.
Desuden blev de 29 tidligere medarbejdere ansat på andre  

 vilkår og uden overførsel af anciennitet.
Under disse omstændigheder fandtes  

 indklagede ved en lovligt varslet frigørelseskonflikt at have frigjort sig  

 fra overenskomsten med klageren.
 Sagens problem er, om vagtselskabet Cerberus A/S gyldigt har frigjort sig  

 fra en overenskomst med Dansk Vagt-Forbund gennem en frigørelseskonflikt.
 PÅSTANDE:
 Klageren, Dansk Vagt-Forbund har nedlagt påstand om, at indklagede Dansk  

 Arbejdsgiverforening for Vagt- og Alarmbranchens Arbejdsgiverforening for  

 Cerberus A/S, skal anerkende, at den pr. 1. maj 1993 varslede lockout ikke er  

 lovligt etableret og at den mellem parterne d. 11. maj 1989 indgåede  

 overenskomst fortsat er gældende.
 Endvidere skal indklagede tilpligtes at betale en alvorlig bod til  

 klageren.
 Indklagede, har påstået frifindelse.
 SAGSFREMSTILLING:
I 1990 købte det indklagede selskab Alarmgruppens Vagtselskab A/S, der  

 ikke var medlem af Dansk Arbejdsgiverforening, men som havde en overenskomst  

 med klageren.
I overenskomsten hed det blandt andet:
»§ 1 OVERENSKOMSTOMRÅDE Overenskomsten omfatter al vagt- og sikkerhedsarbejde i firmaet.
Herunder  

 alarmstationsarbejde og udkørsel til alarmer i funktion.
Arbejde på dette overenskomstområde, kan alene udføres af andre end dem i  

 par. 2.2. nævnte, ved skriftlig aftale mellem overenskomstparterne.
Dette  

 gælder også ved brug af andre vagtvirksomheder.« Ifølge overenskomstens § 2, stk. 2, skulle de ansatte være medlem af Vagt-  

 og Sikkerhedsfunktionærernes Fagforening (en fagforening under Dansk  

 Vagt-Forbund), og ifølge § 2, stk. 5, skulle selskabets opsigelse af en  

 medarbejder ske med 5 måneders varsel, hvis den pågældendes anciennitet var 8  

 år og 7 måneder, og med 6 måneders varsel, hvis ancienniteten var højere.
 I § 22 hed det:
»Denne overenskomst træder i kraft 1. marts 1989 og er gældende indtil en af parterne, i henhold til de til enhver tid gældende  

 regler, opsiges til ophør, dog tidligst til 1. marts 1991.
Overenskomsten løber videre indtil ny er underskrevet af begge parter,  

 eller konflikt er etableret efter gældende regler.« Ved skrivelse af 27. november 1990 til klageren opsagde indklagede  

 overenskomsten, idet det i skrivelsen tilføjedes, at indklagede havde  

 besluttet at søge medlemskab i Vagt- og Alarmbranchens Arbejdsgiverforening.
Ved skrivelse af 29. november 1990 opsagde også klageren overenskomsten.
I  

 skrivelsen hed det:
 »I henhold til overenskomstens regler, opsiges den hermed med 3  

 måneders varsel, med virkning fra den 28.02.1991.
 Ændringsforslag til fornyelse af overenskomsten m.v. vil blive fremsendt  

 efter aftale.
Forhandlingsmøde kan aftales med vort kontor.« Overenskomsten blev ikke genforhandlet under overenskomstforhandlingerne i  

 1991, hvorfor den løb videre i henhold til § 22. Den 6. april 1992 sendte  

 Dansk Arbejdsgiverforening følgende lockoutvarsel til klageren:
»For at opnå en forenkling af overenskomstforholdene for virksomheden  

 Cerberus A/S, der er medlem af Vagt- og Alarmbranchens Arbejdsgiverforening,  

 skal vi meddele, at Dansk Arbejdsgiverforening til varetagelse af sit medlems  

 interesser agter at forelægge en kompetent forsamling forslag om  

 iværksættelse af arbejdsstandsning over for medlemmer af Dansk Vagtforbund i  

 det omfang og fra det tidspunkt, som vor kompetente forsamling måtte  

 beslutte.« Den 10. april 1992 protesterede klageren mod varslet under henvisning til  

 arbejdsretslovens § 9, og efter at sagen havde været drøftet på et møde  

 mellem parterne den 15. juni 1992, tilbagekaldte indklagede varslet ved  

 skrivelse af 28. oktober 1992. I skrivelsen hed det:
 »På et møde den 15. juni 1992 i Dansk Arbejdsgiverforening drøftedes  

 lovligheden af et af DA den 6. april 1992 afsendt 1. lockoutvarsel vedrørende  

 medlemmer af Dansk Vagt-Forbund ansat hos Cerberus A/S.
 På mødet, hvor der ikke opnåedes enighed, anførte De, at overenskomsten  

 mellem Dansk Vagt-Forbund og Cerberus A/S ikke kunne anses for omfattet af  

 Hovedaftalen, og at varsling af lockout derfor ikke lovligt kunne ske i  

 henhold til Hovedaftalens regler.
 DA fastholdt derimod, at afgivelsen af lockoutvarslet kunne ske i henhold  

 til Hovedaftalens regler.
 Dansk Vagt-Forbund har tidligere i forbindelse med et møde den 30. april  

 1992 i AHTS gjort gældende, at overenskomstens § 22, hvoraf det fremgår, at  

 »overenskomsten løber videre, indtil ny er underskrevet af begge parter,  

 eller konflikt er etableret efter gældende regler«, må forstås således  

 at frigørelseskonflikt skal varsles under respekt af de individuelle  

 opsigelsesvarsler.
Uanset at vi fortsat er af den opfattelse, at DA lovligt vil kunne varsle  

 konflikt efter Hovedaftalens regler, har vi besluttet at handle i  

 overensstemmelse med Dansk Vagt-Forbunds opfattelse, jf. ovenfor.
Vi skal  

 således ved nærværende skrivelse tilbagekalde det den 6. april 1992  

 fremsendte 1. lockoutvarsel.
En frigørende konflikt vil herefter blive  

 varslet under respekt af de individuelle opsigelsesvarsler, jf. skrivelse af  

 d.d.' Samme dag sendte indklagede et nyt lockoutvarsel til klageren.
I denne  

 skrivelse hed det blandt andet:
 »...... at vi ønsker frigørelse fra nævnte overenskomst og samtlige  

 dertil knyttede aftaler.
Med henblik herpå varsles der herved lockout over for samtlige medlemmer  

 af Dansk Vagt-Forbund beskæftiget hos Cerberus A/S og omfattet af  

 overenskomsten mellem virksomheden og Dansk Vagt-Forbund til ikrafttræden den  

 1. maj 1993 ved døgnets begyndelse.« Den følgende dag sendte indklagede en opsigelse til alle medarbejdere, der  

 var omfattet af lockouten.
I opsigelsen henvistes til, at indklagede havde  

 besluttet at respektere klagerens krav om, at en lockout skulle varsles med  

 respekt af de individuelle opsigelsesvarsler, og det blev understreget, at de  

 af lockouten omfattede medarbejderes ansættelsesforhold blev varslet til  

 endeligt ophør med udgangen af april 1993, idet lockouten trådte i kraft den  

 1. maj ved døgnets begyndelse.
 I en efterfølgende orientering til medlemmerne skrev Vagtfunktionærernes  

 Faglige Klub blandt andet:
 »Efter flere forgæves forsøg, sidst ved at forsøge at »snyde sig  

 til det«, har CERBERUS/DA nu besluttet sig for ikke at fortsætte efter  

 Hovedaftalen, men efter de regler som forbundet hele tiden har fortalt var de  

 rigtige.
 Det betyder, at DA har trukket det oprindelige lockoutvarsel tilbage, og i  

 stedet sendt et nyt lockoutvarsel hvor de meddeler, at de vil opsige alle de  

 ansatte vagtfunktionærer til udløbet af april 1993.
 Der er samtidig fra firmaet sendt opsigelse til hver enkelt, hvor man  

 bliver opsagt med virkning fra udløbet af april måned 1993.
At benytte denne fremgangsmåde er den korrekte, hvorfor der ikke kan siges  

 noget til den, bortset fra, at man også har opsagt tillidsmand, stedfortræder  

 og sikkerhedsrepræsentanterne, hvilket ikke kan lade sig gøre, da de alle er  

 uopsigelige i.h.t. tillidsmandsbeskyttelsen i overenskomsten.
Forbundet vil  

 derfor protestere over disse opsigelser.' Den 25. april 1993 indrykkede indklagede en annonce i Søndagsavisen, hvori  

 der søgtes vagtfunktionærer til omgående tiltrædelse med løn i henhold til  

 overenskomst mellem Dansk Funktionærforbund og VABA (Vagt- og Alarmbranchens  

 Arbejdsgiverforening), og i dagene fra den 2. til den 19. maj 1993 ansatte  

 indklagede 45 medarbejdere.
Heraf havde 29 været ansat under den tidligere  

 overenskomst, og af disse blev 1 ansat den 2. maj, 28 den 3. maj og 1 den 4.  

 maj.
 Forinden havde der den 30. april 1993 været afholdt et kort møde i  

 Forligsinstitutionen, hvorunder klageren tilkendegav, at overenskomstens  

 regler for varsling af lockout havde været overholdt bortset fra, at også  

 tillidsmænd, stedfortrædere og sikkerhedsrepræsentanter var blevet opsagt.
 FORKLARINGER:
Henrik Falshøj, der er salgsdirektør i Cerberus, har forklaret, at  

 Cerberus inden købet af Alarmgruppens Alarmselskab havde købt et andet  

 vagtselskab, der var medlem af VABA og dermed af DA.
Ledelsen ønskede derfor,  

 at også det nye selskab skulle omfattes af brancheoverenskomsten med Dansk  

 Funktionærforbund.
Det var indklagedes opfattelse, at varsling af lockout  

 skulle ske i overensstemmelse med Hovedaftalens regler, men da klageren  

 fastholdt, at overenskomsten ikke var omfattet af Hovedaftalen, og at varslet  

 skulle ske med respekt af de individuelle opsigelsesvarsler, opsagde  

 indklagede for en sikkerheds skyld alle medarbejderne med 6 måneders varsel,  

 også selv om kun få havde krav på et så langt varsel.
Steffen Stello, der er teknisk chef hos indklagede, har forklaret, at der  

 var over 200, der reflekterede på annoncen i Søndagsavisen.
Samtalerne med  

 ansøgerne begyndte lørdag den 1. maj, og de første, der blev ansat, var  

 ansøgere, der ikke havde været ansat under den gamle overenskomst.
Grunden  

 hertil var blandt andet, at de gamle medarbejdere først indgav deres  

 ansøgninger den 1. maj og senere.
Der skete helt ny ansættelse af alle  

 ansøgere, og de gamle medarbejdere førte ikke anciennitet, der var oparbejdet  

 under den gamle overenskomst, med sig over i den nye ansættelse.
Inden opsigelsesperiodens udløb blev alle de opsagte medarbejdere  

 informeret om, at de skulle aflevere alt materiel senest 1 time før  

 arbejdstids ophør den 30. april 1993, og denne besked blev også fulgt.
Ved  

 døgnets begyndelse den 1. maj 1993 var ingen af de opsagte medarbejdere på  

 arbejde i virksomheden.
For at kunne opfylde de kontraktsmæssige  

 forpligtelser over for forbundene, måtte indklagede derfor trække på bistand  

 fra konkurrerende vagtvirksomheder, der i dagene op til den 1. maj havde  

 erklæret sig indforstået med at træde til, når der opstod problemer.
Den  

 gamle overenskomst var udløbet, hvorfor dens forbud mod anvendelse af andre  

 vagtvirksomheder uden skriftlig aftale ikke gjaldt længere.
 PARTERNES ARGUMENTER:
Klageren har gjort gældende, at indklagede ikke gyldigt har frigjort sig  

 fra den gamle overenskomst, fordi lockouten ikke var gyldigt varslet.  

 Henvisningen i overenskomstens § 22 til »de til enhver tid gældende  

 regler« indebærer, at Hovedaftalen ikke gælder, og at en  

 »lockout« derfor kun kan etableres ved, at der sker en gyldig  

 individuel opsigelse af hver enkelt medarbejder.
Uanset at alle medarbejdere  

 har fået 6 måneders opsigelsesvarsel, er en sådan gyldig opsigelse ikke sket,  

 fordi indklagede ikke har iagttaget bestemmelserne i §§ 23 b-c i lov om  

 arbejdsformidling og arbejdsløshedsforsikring.
Ifølge disse bestemmelser skal  

 der inden en vis frist gives vedkommende arbejdsmarkedsnævn underretning om  

 påtænkte afskedigelser af større omfang.
Baggrunden herfor er blandt andet,  

 at virksomheder af en vis størrelse, som påregner sådanne afskedigelser, skal  

 indlede forhandlinger med repræsentanter for lønmodtagerne på virksomheden,  

 og at den offentlige myndighed skal kunne benytte varslingsfristen til at  

 søge løsninger på de problemer, som afskedigelserne rejser.
Klageren har endvidere gjort gældende, at lockouten ikke på noget  

 tidspunkt har været effektiv.
Indklagede havde allerede før  

 opsigelsesperiodens udløb indgået aftale med andre vagtvirksomheder om  

 udførelse af arbejdet, og efter den 30. april 1993 genansatte indklagede en  

 meget stor del af de tidligere medarbejdere.
Ikke mindst takket være  

 genansættelserne gik indklagede forberedt ind i konflikten, der derved ikke  

 blev mærkbar eller indebar nogen risiko for indklagede.
Hvis en arbejdsgiver  

 kan frigøre sig fra en overenskomst ved en sådan fremgangsmåde, vil  

 overenskomstsystemet blive undergravet.
Indklagede har gjort gældende, at varslingen af lockoutet var gyldig.  

 Overenskomstens § 22 indebar, at indklagede kunne komme ud af  

 overenskomstforholdet ved en frigørelseskonflikt, jf.
Hovedaftalens § 7, stk.  

 2. Der var ikke tale om individuelle opsigelser, der forudsatte overholdelse  

 af alle regler herom, men om opsigelser, der i overensstemmelse med klagerens  

 ønske skete med respekt af de individuelle opsigelsesvarsler.
Bestemmelserne  

 i kapitel 5a i lov om arbejdsformidling og arbejdsløshedsforsikring finder  

 derfor ikke anvendelse, jf. lovens § 23a, stk. 5. Hertil kommer, at klageren  

 ikke på noget tidspunkt i varslingsperioden på 6 måneder bestred lovligheden  

 af lockoutvarslet.
Indklagede har således ikke overholdt protestfristen i  

 arbejdsretslovens § 9, stk. 1, nr. 3, og har derfor fortabt retten til at  

 bestride varslingens gyldighed.
For så vidt angår spørgsmålet, om lockouten var effektiv, har indklagede  

 anført, at samtlige 61 medarbejdere blev opsagt og også reelt var fratrådt,  

 da overenskomsten bortfaldt ved døgnets udløb den 30. april 1993.  

 Annonceringen efter medarbejdere den 25. april 1993 resulterede i ca. 200  

 ansøgninger fra såvel kendte som ukendte arbejdstagere, og indklagede var  

 således ikke henvist til at anvende nogen af de tidligere medarbejdere.
På  

 nær en enkelt blev tidligere medarbejdere først ansat den 3. maj og senere,  

 og det skete gennem nyansættelser på ændrede vilkår og uden overførsel af  

 anciennitet.
I tiden umiddelbart efter overenskomstens bortfald var  

 indklagede nødt til at lade arbejdet udføre af ledende medarbejdere og - i et  

 vist omfang - af konkurrerende selskaber og underentreprenører.
Også dette  

 illustrerer, at lockouten var effektiv, idet indklagede risikerede dels, at  

 virksomheden ikke kunne overholde sine kontraktslige forpligtelser, dels at  

 miste kunder til andre virksomheder.
 ARBEJDSRETTENS BEMÆRKNINGER:
Ifølge overenskomstens § 22 kunne overenskomsten opsiges i henhold til de  

 til enhver tid gældende regler, og den løb ikke videre efter etableringen af  

 en konflikt efter gældende regler.
Der er enighed mellem parterne om, at  

 indklagede kun kunne komme ud af overenskomsten med klageren ved en  

 frigørelseskonflikt.
Der er således tale om en kollektiv arbejdskonflikt, der  

 ifølge arbejdsløshedsforsikringslovens § 23a, stk. 5, ikke er omfattet af  

 bestemmelserne i lovens kapitel 5a, og dette ændres ikke af, at indklagede -  

 efter ønske fra klageren - har meddelt hver enkelt medarbejder opsigelse med  

 det længste varsel.
Ved indklagedes opsigelser i oktober 1992 ophørte ansættelsesforholdet for  

 alle medarbejdere, der var omfattet af overenskomsten med klageren, og de  

 pågældende medarbejdere fratrådte også reelt inden udløbet af døgnet den 30.  

 april 1993, idet virksomhedens udførelse af vagtarbejdet derefter skete ved  

 hjælp af konkurrerende virksomheder og af nye og tidligere medarbejdere,  

 efterhånden som de blev ansat.
Desuden blev de 29 tidligere medarbejdere  

 ansat på andre vilkår og uden overførsel af anciennitet.
Under disse  

 omstændigheder må der gives indklagede medhold i, at indklagede ved en  

 lovligt varslet frigørelseskonflikt har frigjort sig fra overenskomsten med  

 klageren.
 Indklagedes frifindelsespåstand tages herefter til følge.
 T h i k e n d e s f o r r e t :
 Indklagede, Dansk Arbejdsgiverforening for Vagt- og Alarmbranchens  

 Arbejdsgiverforening for Cerberus A/S, frifindes.
 Klageren, Dansk Vagt-Forbund, skal betale 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.119 ff.
