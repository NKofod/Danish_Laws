Nr LSF 215 Forslag til Lov om ændring af lov om støtte til forbedring af strukturen  

 og effektiviteten i jordbruget (Socio-strukturelle foranstaltninger m.v.) Fremsat af landbrugsministeren (Tørnæs) den 18. februar 1988 § 1 I lov nr. 198 af 9. april 1986 om støtte til forbedring af strukturen og effektiviteten i jordbruget foretages følgende ændringer:
 1. I § 1 indsættes efter stk. 1 som nyt stykke:
»Stk. 2. Landbrugsministeren kan fastsætte regler om tilskud til skovtilplantning på andre betingelser end dem, der følger af de i stk. 1 nævnte forordninger.« Stk. 2 bliver herefter stk. 3.
2. I overskriften til kapitel 7 ændres  

 »skovbrugsforanstaltninger« til: »skovtilplantning«.
 3. § 19 affattes således:
» § 19. Landbrugsministeren kan yde tilskud til tilplantning  

 med skov på arealer, hvorpå der kan tinglyses fredskovspligt, 1) på jordbrugsbedrifter omfattet af § 1, stk. 1, 2) inden for skovrejsningsområder, jf. stk. 5, og 3) med henblik på en forbedring af eksisterende fredskoves arrondering.
Stk. 2. Tilskud efter stk. 1, nr. 1, kan ydes 1) til foranstaltninger, der gennemføres på jordbrugsbedrifter, hvor ejeren eller forpagteren har jordbrug som hovederhverv, jf. § 3, stk. 1, nr. 1 og 2, og § 4, og 2) til foranstaltninger, der gennemføres på arealer, hvortil ejeren eller forpagteren modtager tilskud til nedbringelse af produktionen i medfør af reglerne i § 20 c.
Stk. 3. Tilskud efter stk. 1 kan ikke ydes til arbejder, som ejeren er forpligtet til at udføre over for offentlige myndigheder.
Stk. 4. Landbrugsministeren kan fastsætte nærmere regler om udbetaling af tilskud til sammenslutninger af jordbrugere, der gennemfører de af stk. 1, nr. 1, omfattede tilplantninger.
Stk. 5. Amtsrådet, i hovedstadsområdet Hovedstadsrådet, udpeger efter forhandling med kommunalbestyrelsen de i stk. 1, nr. 2, nævnte skovrejsningsområder, der endeligt fastlægges som led i lands- og regionplanlægningen.
Stk. 6. Landbrugsministeren fastsætter nærmere regler om udpegning af områder efter stk. 1, nr. 2, om adgangen til tilskud, om de tilskudsberettigede foranstaltninger efter stk. 1 samt om størrelse og ydelse af tilskud.«.
 4. Efter kapitel 7 indsættes:
»Kapitel 7a Tilskud til jordbrugsdrift i miljøfølsomme områder § 20a.
Landbrugsministeren fastsætter regler om, at amtsrådet eller kommunalbestyrelsen kan yde tilskud til ejere og forpagtere af jordbrugsbedrifter i miljøfølsomme områder.
Ejere og forpagtere skal inden for rammerne af et særligt program for området i en periode på mindst 5 år over for amtsrådet eller kommunalbestyrelsen forpligte sig til at indføre eller opretholde produktionsmetoder i jordbruget, der er forenelige med kravet om beskyttelse af miljøet og naturressourcerne eller kravet om bevaring af naturen og landskabet.
Stk. 2. Amtsrådet udpeger efter forhandling med kommunalbestyrelsen de i stk. 1 nævnte miljøfølsomme områder, der endeligt fastlægges som led i lands- og regionplanlægningen.
Stk. 3. Landbrugsministeren fastsætter nærmere regler om udpegning af områder efter stk. 2, om de tilskudsberettigede foranstaltninger efter stk. 1, samt om størrelse og ydelse af tilskud.
Stk. 4. Udgifterne til tilskud efter stk. 1 afholdes af staten og amtsrådet.
Amtsrådet afholder 15 pct. af tilskuddene efter stk.
1. Amtsrådet eller kommunalbestyrelsen kan herudover yde et supplerende tilskud for at fremme indgåelse af forpligtelser efter stk. 1. Udgifterne til de supplerende tilskud afholdes af amtsrådet, henholdsvis kommunalbestyrelsen.
Stk. 5. Landbrugsministeren fastsætter den beløbsramme, inden for hvilken det enkelte amtsråd kan give tilsagn om tilskud efter stk. 1. Kommunalbestyrelsen giver tilsagn inden for det pågældende amtsråds beløbsramme.
Stk. 6. I hovedstadsområdet indtræder Hovedstadsrådet i amtskommunernes rettigheder og pligter efter bestemmelserne i denne paragraf.
§ 20b.
Tilsagn om statstilskud efter § 20a, stk. 1, kan gives inden for et beløb, der fastsættes på de årlige finanslove.
Kapitel 7b Tilskud til nedsættelse eller omstilling af jordbrugsproduktion § 20c.
Landbrugsministeren kan yde tilskud til ejere og forpagtere af jordbrugsbedrifter til nedsættelse af produktionen af jordbrugsprodukter.
Stk. 2. Landbrugsministeren fastsætter regler om, hvilke produkter der er omfattet af tilskudsmuligheden efter stk. 1.
Stk. 3. Tilsagn om tilskud efter stk. 1 er betinget af, at ansøgeren forpligter sig til i en periode på mindst 5 år at nedsætte produktionen af det pågældende produkt med mindst 20 pct.
Ved forpagtning skal såvel ejer som forpagter forpligte sig.
Stk. 4. Landbrugsministeren kan fastsætte nærmere regler om beregning af produktionsnedsættelsen i stk. 3 og om størrelse og ydelse af tilskud.
Stk. 5. Landbrugsministeren kan fastsætte regler om, i hvilket omfang støtte til omlægning, nedsættelse eller ophør af produktionen efter andre regler skal medføre reduktion af tilskud efter denne lov.
§ 20d.
Landbrugsministeren kan yde tilskud til ejere og forpagtere af jordbrugsbedrifter, der omstiller produktionen fra overskudsprodukter til ikke-overskudsprodukter.
Stk. 2. Landbrugsministeren kan fastsætte regler om, hvilke foranstaltninger der er tilskudsberettigede efter stk. 1.
Stk. 3. Landbrugsministeren kan fastsætte nærmere regler om størrelse og ydelse af tilskud.
§ 20e.
Tilsagn om tilskud efter dette kapitel kan gives inden for et beløb, der fastsættes på de årlige finanslove.«.
 5. I § 21, stk. 1, udgår »efter kapitel 2 og 3«.
 6. § 21, stk. 2, affattes således:
» Stk. 2. Landbrugsministeren kan efter indhentet udtalelse  

 fra De danske Landboforeninger, Danske Husmandsforeninger, Dansk Erhvervsgartnerforening, Dansk Erhvervsfrugtavl, Dansk Skovforening, De danske Skovdyrkerforeninger og Det danske Hedeselskab godkende personer til at bistå med at udfærdige ansøgninger m.v.
Landbrugsministeren kan fastsætte antallet af personer, der kan godkendes, og hvilke opgaver disse personer kan bistå med.«.
 7. I § 22 ændres »arbejder« til:  

 »foranstaltninger«.
 8. I § 26 indsættes efter stk. 2 som nyt stykke:
» Stk. 3. Støtte efter kapitlerne 7, 7a og 7b bortfalder  

 desuden, 1) hvis brugerforholdene på den bedrift, hvortil der er ydet støtte, ændres, 2) hvis foranstaltninger efter § 19 viser sig at lide af væsentlige fejl eller mangler, 3) hvis forpligtelsen i § 20a til at opretholde eller indføre de omhandlede produktionsmetoder ikke opfyldes, 4) hvis produktionen ikke nedsættes, jf. § 20c, eller 5) hvis omstillingen ikke gennemføres, jf. § 20d.« Stk. 3 og 4 bliver herefter stk. 4 og 5.
 9. I § 26, stk. 3, der bliver stk. 4, ændres »stk. 1 og  

 2« til:
 »stk. 1, 2 og 3«.
 10. I § 26, stk. 4, der bliver stk. 5, ændres »stk. 1 og  

 2« til:
 »stk. 1, 2 og 3«.
§ 2 Tidspunktet for lovens ikrafttræden fastsættes af landbrugsministeren.
Bemærkninger til lovforslaget Almindelige bemærkninger 1. Baggrund Med lovforslaget tilsigtes en gennemførelse i Danmark af de af Rådet for De Europæiske Fællesskaber den 15. juni 1987 vedtagne ændringer af forordningen om forbedring af landbrugsstrukturernes effektivitet, samt, som led i opfølgningen af regeringens skovpolitiske redegørelse, en udbygning af de i forbedringsloven indeholdte muligheder for at yde støtte til tilplantning med skov.
Rådet har den 15. juni 1987 vedtaget forordning (EØF) nr. 1760/87 om ændring af forordning (EØF) nr. 797/85, (EØF) nr. 270/79, (EØF) nr. 1360/78 og (EØF) nr. 355/77 for så vidt angår landbrugsstrukturerne og tilpasningen af landbruget til den nye markedssituation samt bevaringen af landskabet (ændringsforordningen om de socio-strukturelle foranstaltninger).1) Med ændringsforordningen er foretaget en tilpasning af den fælles landbrugsstrukturpolitik i form af en række foranstaltninger, der sigter mod begrænsning og omlægning af landbrugsproduktionen, opretholdelse af landbrugsindkomsterne, fremme af miljøvenlige produktionsformer og øget tilplantning af landbrugsarealer med skov.
Medlemsstaterne skal inden den 29. marts 1988 gennemføre ændringsforordningens obligatoriske bestemmelser.
Formålet med lovforslaget er bl.a. at fastsætte de hovedbestemmelser, der er nødvendige for forordningens anvendelse i Danmark.
Kommissionen har i januar forelagt Rådet yderligere ændringer af rådsforordning 797/85. Der er tale om en braklægningsordning, ændringer af forordningens bestemmelser om en ekstensiveringsordning og ændringer af bestemmelserne om en omstillingsordning.
Da ændringerne ikke er vedtaget, har de ikke kunnet indarbejdes i nærværende lovforslag.
Hovedparten af foranstaltningerne i den oprindelige rådsforordning 797/85 blev gennemført i Danmark ved lov nr. 198 af 9. april 1986 om støtte til forbedring af strukturen og effektiviteten i jordbruget (forbedringsloven), som derfor nu foreslås ændret til også at omfatte en række af de foranstaltninger, der er indeholdt i ændringsforordningen, ligesom mulighederne for at yde støtte til tilplantning med skov foreslås udbygget.
Om Folketingets behandling af lov nr. 198 af 9. april 1986 henvises til Folketingstidende 1985-86: Forh.sp. 74, 511, 7697 og 9117, A.
 sp. 483, B. sp. 939 og 1261 og C. sp. 441.
2. Rådets forordning (EØF) nr. 1760/87 om de socio-strukturelle foranstaltninger Ved ændringsforordningen er Rådets forordning (EØF) 797/85 om forbedring af landbrugsstrukturernes effektivitet udbygget.
De væsentligste ændringer er følgende:
a.
Omstillings- og ekstensiveringsstøtte Der skal indføres en støtteordning, der skal tilskynde landbrugerne, herunder deltidslandmænd, til omstilling og ekstensivering af produktionen.
Medlemsstaterne er forpligtede til at gennemføre denne ordning.
Omstillingsordningen omfatter støtte til omstilling af produktionen fra overskuds- til ikke-overskudsprodukter.
Ændringsforordningen indeholder blot en programerklæring vedrørende omstillingsordningen.
Ifølge forordningen skal Rådet inden den 31. december 1987 på forslag af Kommissionen fastsætte en liste over de produkter, til hvilke en omstilling kan tillades samt betingelserne og de nærmere bestemmelser for ydelse af støtten.
 Kommissionen har endnu ikke fremlagt forslag til denne liste.
Ekstensiveringsordningen omfatter støtte til nedsættelse af produktionen af overskudsprodukter.
Det er en forudsætning for støtten, at produktionen på den enkelte bedrift i en periode på mindst 5 år hvert år er nedsat med mindst 20 pct., uden at kapaciteten for anden overskudsproduktion forøges.
Som overskudsprodukter betragtes produkter, der ikke til stadighed kan afsættes normalt på fællesskabsplan uden støtteordninger.
Kommissionen kan dog give en medlemsstat tilladelse til ikke at anvende ordningen i områder, hvor naturforholdene eller risikoen for affolkning taler imod en produktionsnedsættelse.
Indtil udgangen af 1989 er ordningen alene obligatorisk for korn, oksekød og vin.
Medlemsstaterne kan herudover vælge at yde støtte til ekstensivering af andre overskudsprodukter.
Produktionsnedsættelsen kan, afhængig af produktionens art, gennemføres ved formindskelse med mindst 20 pct. af - arealet for korn, - antallet af dyr, for så vidt angår oksekød, - udbyttet pr. ha for vin.
Kommissionen kan dog give en medlemsstat tilladelse til at anvende andre regler for nedsættelse af produktionen.
Såfremt produktionen nedbringes ved at undlade at anvende landbrugsarealer til landbrugsproduktion, kan disse arealer lægges brak med mulighed for omdrift, tilplantes med skov eller anvendes til ikke-landbrugsmæssige formål.
Støttens størrelse vil afhænge af de forpligtelser, modtageren har indgået, samt af indtægtstabene.
Den maksimale refusionsberettigede støtte vil blive fastlagt af Kommissionen som led i gennemførelsesbestemmelserne og vil blive baseret på bl.a. interventionsprisen for korn.
Udkast til gennemførelsesbestemmelser foreligger endnu ikke.
EUGFL (EF's landbrugsfond) refunderer for Danmarks vedkommende 25 pct. af udgifterne.
Ekstensiveringsordningen gælder for en forsøgsperiode på 3 år fra den 29. juni 1987, hvilket indebærer, at der i en periode på 3 år vil kunne gives tilsagn om ekstensiveringsstøtte for en støtteperiode på mindst 5 år.
b.
Støtte i miljøfølsomme områder Der kan indføres en ordning med tilskud til landbrugere, herunder deltidslandmænd, i områder, der er følsomme med hensyn til beskyttelse af miljøet og naturressourcerne eller bevaring af naturen og landskabet, med det formål at fremme indførelsen eller opretholdelsen af produktionsmetoder, som er forenelige med kravet om beskyttelse af miljøet og naturressourcerne eller med kravet om bevaring af naturen og landskabet.
Der skal opstilles særlige programmer for mindst 5 år for hvert af de pågældende områder.
Inden for rammerne heraf kan landbrugeren forpligte sig til at indføre eller opretholde de nævnte produktionsmetoder.
 Det refusionsberettigede maksimumstilskud udgør 100 ECU pr. ha (ca.
850 kr.). Inden for dette maksimum refunderer EUGFL for Danmarks vedkommende 25 pct. af udgifterne.
Medlemsstaterne kan fastsætte højere arealpræmier.
Ordningen forudsætter ikke fastsættelse af gennemførelsesbestemmelser på EF-niveau.
Medlemsstaterne fastlægger de miljøfølsomme områder og de særlige programmer, som derefter skal godkendes af Kommissionen.
Ordningen vedrørende de miljøfølsomme områder gælder i lighed med ekstensiveringsordningen i en tre-årig forsøgsperiode.
c.
Skovbrugsforanstaltninger Efter rådsforordning 797/85 kan der ydes støtte til tilplantning med skov og til en række andre skovbrugsforanstaltninger.
Det er efter forordningen en forudsætning, at tilskudsmodtager har landbrug som hovederhverv.
For at fremskynde yderligere skovtilplantning er modtagerkredsen ved ændringsforordningen udvidet til også at omfatte landmænd, der modtager støtte efter ekstensiveringsordningen, uanset hovederhverv.
Samtidig er det refusionsberettigede maksimum ved tilplantning med skov forhøjet til 1.800 ECU (ca. 15.300 kr.) pr.
 hektar.
EUGFL refunderer for Danmarks vedkommende 25 pct. af udgifterne inden for visse grænser.
Denne ordning løber over samme periode som de øvrige foranstaltninger i rådsforordning 797/85, d.v.s. indtil udgangen af 1994.
d.
Støtte i bjergområder og ugunstigt stillede områder Som led i de socio-strukturelle foranstaltninger er der gennemført visse ændringer af ordningen vedrørende støtte i bjergområder og ugunstigt stillede områder.
Ordningen er ikke indført i Danmark.
3. Struktur- og Planudvalgets delbetænkning om gennemførelsen af de socio-strukturelle foranstaltninger Landbrugsministeren nedsatte den 25. marts 1987 Struktur- og Planudvalget, der bl.a. skulle udarbejde oplæg til gennemførelsen af EF's socio-strukturelle foranstaltninger i Danmark.
Udvalget har i september 1987 afgivet 1. delbetænkning (betænkning nr. 1122 om gennemførelsen af EF's socio-strukturelle foranstaltninger i Danmark).
a.
Omstillingsordning Allerede fordi der ikke foreligger forslag fra EF's side om udformningen af omstillingsordningen, har udvalget afstået fra at behandle gennemførelsen af en sådan ordning i Danmark.
b.
Ekstensiveringsordning for korn og oksekød Struktur- og Planudvalget har anbefalet, at ekstensiveringsordningen indføres uden nogen begrænsning i det geografiske anvendelsesområde.
Ordningen skal betragtes som et tilbud, der kan benyttes af alle jordbrugere.
Ekstensivering af kornproduktion foreslås baseret på en reduktion af det dyrkede areal, eventuelt med henblik på tilplantning, eller ved omlægning til økologisk jordbrugsproduktion.
Herudover har udvalget overvejet muligheden af ekstensivering på grundlag af begrænsninger i anvendelsen af produktionsfaktorer.
Udvalget har ikke stillet forslag herom, men har anbefalet, at der arbejdes videre med spørgsmålet.
Udvalget har endvidere overvejet at kombinere ekstensivering med omstilling til andre landbrugsmæssige formål.
Udvalget har imidlertid afstået fra at behandle en sådan ordning.
Udvalget har herefter anbefalet, at anvendelsen af ekstensiverede arealer begrænses til braklægning inden for eller uden for omdrift, skovtilplantning og sådanne ikke-landbrugsmæssige formål, som ikke udelukker eller begrænser mulighederne for atter at inddrage arealerne under landbrugsmæssig drift.
For så vidt angår braklægning inden for omdrift har udvalget anbefalet, at de braklagte arealer holdes dækkede med græsser eller græsmarksbælgplanter, forudsat at gødskning og udnyttelse af disse arealer ikke tillades.
Braklægning uden for omdrift har udvalget anset for en acceptabel og hensigtsmæssig anvendelse af de ekstensiverede arealer, og for at undgå tilgroning af sådanne arealer har man anbefalet, at arealpleje ved f.eks. græsningsdyr skal være tilladt under den forudsætning, at bedriftens oksekødproduktion ikke øges.
For så vidt angår beregning af støtten har udvalget anbefalet en ordning baseret på et sæt generelle støttesatser, der differentieres på grundlag af det tidligere udbytteniveau på de ekstensiverede arealer.
På oksekødsområdet har udvalget peget på, at oksekødsproduktionen i EF forventes begrænset i de kommende år på grund af Rådets beslutninger om begrænsninger i mælkeproduktionen.
Det forudses, at der uden ekstensivering vil være balance mellem produktion og forbrug omkring 1990. Det er udvalgets opfattelse, at de indførte begrænsninger i mælkeproduktionen vil medføre en relativ større reduktion af oksekødsproduktionen i Danmark end i EF som helhed.
På denne baggrund og på grund af usikkerheden om gennemførelsesbestemmelsernes indhold har udvalget ikke foreslået en konkret ekstensiveringsmetode for oksekødsproduktionen.
Udvalget har umiddelbart fundet, at en nedsættelse af antallet af de spæde tyrekalve, der indgår i produktionen, med 20 pct. vil kunne opfylde kravet om nedsættelse af antallet af dyr og dermed være en mulig, men ikke ideel ekstensiveringsmåde.
Udvalget har ligeledes overvejet omlægning af produktionen af ungtyrekød til kalvekødsproduktion som en mulig ekstensiveringsmåde, men har ikke fundet måden tilstrækkelig belyst på nuværende tidspunkt, især med hensyn til de markedsmæssige konsekvenser.
Overgang til ekstensiv studeproduktion betragtes som en hensigtsmæssig ekstensiveringsmåde - især under hensyn til naturplejeinteresser - men der er behov for belysning af de markedsmæssige konsekvenser.
Udvalget har dog samtidig gjort opmærksom på, at denne metode kun opfylder den krævede ekstensiveringsnorm, såfremt den anvendes i forbindelse med andre ekstensiveringsmetoder.
En ordning med overgang fra mælkeproduktion til oksekødsproduktion fra ammekøer med en samtidig reduktion af koantallet anbefales undersøgt nærmere.
Udvalget har på denne baggrund ikke ønsket at pege på konkrete ekstensiveringsmåder for oksekød, men har anbefalet, at der gives mulighed for at kombinere flere ekstensiveringsmåder på den enkelte bedrift.
c.
Støtte i miljøfølsomme områder Det har været Struktur- og Planudvalgets opfattelse, at ordningen skal anvendes i områder, hvor beskyttelsesinteresserne har en sådan karakter og prioriteres så højt, at det er ønskeligt at supplere eventuelle generelle reguleringer eller andre foranstaltninger med det særlige tilbud, som ordningen indeholder.
Grundlaget for ordningen er udpegning af områder og udarbejdelse af programmer for områdernes anvendelse, hvori det angives, hvilke særlige natur- og miljøinteresser, der skal tilgodeses.
Det har været udvalgets opfattelse, at den eksisterende planlægning er tilstrækkeligt grundlag for at gennemføre områdeudpegningen, og at amtsrådet efter forhandling med primærkommunerne skal stå for denne udpegning.
Amtsrådet kan prioritere de udpegede områder.
Udvalget har foreslået, at staten udstikker retningslinier for områdeudpegningen, men har fundet, at de enkelte amtsråd samtidig skal have mulighed for at tage hensyn til lokale og regionale forhold.
 Udvalget har konkret foreslået, at ordningen skal medvirke til:
- at bevare ekstensivt dyrkede arealer, f.eks. strandenge, overdrev og ferske enge, - at beskytte vandløbs- og sønære arealer, som er oplande til særligt følsomme recipienter og - at beskytte områder, der er særligt følsomme over for intensiv landbrugsdrift, f.eks. over visse særligt sårbare grundvandsressourcer, og at dette bør fremgå af de statslige udmeldinger.
Udvalget har foreslået, at den endelige afgrænsning af de miljøfølsomme områder fastlægges i et landsplandirektiv.
Det har været udvalgets opfattelse, at programmet for det enkelte område skal udgøre grundlaget for indgåelse af aftaler mellem det offentlige og den enkelte jordbruger eller sammenslutning af jordbrugere.
Programmerne, der udarbejdes af amtskommunen (eller primærkommunen) i snævert samarbejde med de berørte jordbrugere, skal kunne sætte den enkelte jordbruger i stand til at vurdere konsekvenserne af at indgå en aftale under programmet.
Det har været udvalgets opfattelse, at retningslinier for administrationen af ordningen for de udpegede miljøfølsomme områder, såvel som retningslinier for administrationen af tilsvarende aftaler om naturpleje inden for rammerne af en revideret lov om erhvervelse af fast ejendom til fritidsformål (lov 230), bør fastlægges i et samarbejde mellem Landbrugsministeriet og Miljøministeriet.
Udvalget har endelig anbefalet at lade amts- og/eller primærkommunerne deltage i støtteordningens finansiering.
d.
Skovbrugsforanstaltninger Udvalgets overvejelser om modeller for støtte til skovtilplantning i henhold til den reviderede rådsforordning 797/85 har været af foreløbig karakter og vil i udvalgets videre arbejde blive vurderet i sammenhæng med de overvejelser, der i øvrigt finder sted med henblik på fremme af skovtilplantning, herunder om en supplerende national støtteordning for privat skovtilplantning.
Det har været udvalgets opfattelse, at investering i skovtilplantning er en disposition, som kun er meningsfuld, såfremt tilplantningen får mulighed for at udvikle sig til egentlig skov.
Udvalget har derfor anbefalet, at der i forbindelse med udbetaling af tilskud til tilplantning stilles krav, som sikrer en langsigtet og stabil skovdrift på de tilplantede arealer under hensyntagen til miljø- og landskabsinteresser.
Udvalget har derfor også anbefalet, at der ikke ydes støtte til tilplantninger med henblik på produktion af pyntegrønt og juletræer.
4. Lovforslagets formål Med lovforslaget tilsigtes i Danmark at gennemføre EF's omstillings- og ekstensiveringsordning, ordningen vedrørende støtte i miljømæssigt følsomme områder og udbygningen af støtteordningen vedrørende skovbrugsforanstaltninger på jordbrugsbedrifter.
Forslaget tilsigter endvidere gennem en udbygning af mulighederne for at yde tilskud til privat tilplantning med skov at medvirke til en forøgelse af det samlede skovareal i Danmark.
Endelig foreslås lovens bestemmelser om støtte til forbedring af skovarealer udtaget, idet det er hensigten at samle reglerne om støtte til sådanne foranstaltninger i skovstøtteloven, der vil blive foreslået revideret.
Som anført under pkt. 1 har Kommissionen forelagt Rådet en braklægningsordning samt visse ændringer af bestemmelserne om ekstensiverings- og omstillingsordningerne.
Når disse forslag vedtages af Rådet, og deres endelige indhold er fastlagt, vil det være nødvendigt at gennemføre yderligere ændringer af forbedringsloven, dels for at inkorporere de nye forslag, dels for at sikre en koordineret anvendelse af de forskellige EF-ordninger i Danmark.
Ifølge præamblen til rådsforordning nr. 1760/87 er formålet med omstillings- og ekstensiveringsordningen først og fremmest at tilskynde landbrugerne til at gennemføre produktionsændringer, der kan bidrage til tilpasningen af de forskellige produktionssektorer til markedsbehovene, særlig sektorerne med overskudsproduktion.
Gennemførelsen af denne ordning vil imidlertid også kunne have en positiv miljømæssig effekt.
Ordningen vedrørende de miljømæssigt følsomme områder tilsigter først og fremmest at tilskynde landbrugerne til at indføre eller opretholde produktionsmetoder, som er forenelige med de øgede krav til miljøbeskyttelse eller bevarelse af naturen.
I begrundelsen for ordningen fremhæves imidlertid også, at ordningen vil kunne yde et bidrag til, at målene i den fælles landbrugspolitik nås med hensyn til genoprettelse af ligevægten på markedet for visse landbrugsprodukter.
I begrundelsen for skovbrugsforanstaltningerne i forordning 797/85 anføres det, at markedssituationen for landbrugsprodukter gør det nødvendigt, at landbrugsforanstaltningerne suppleres med visse særlige skovbrugsforanstaltninger.
Det fremhæves samtidig, at skovbrugsforanstaltninger kan bidrage til bevarelse og forbedring af jordbunden, dyrelivet og plantevæksten, samt overflade- og grundvandsystemet og til landbrugsarealernes produktivitet.
Ved tilrettelæggelsen af den danske gennemførelse af de nævnte ordninger søges den beskrevne dobbelte målsætning opnået, nemlig aflastningen af produktionen i sektorer, der er præget af overskudsproduktion, og varetagelsen af hensynet til det omgivende miljø.
Det bemærkes, at EF-Kommissionen som foran anført har fremlagt forslag til en braklægningsordning (»set-aside«), der primært tilsigter at reducere produktionen af korn og andre produkter under markedsordninger i Fællesskabet.
Ordningen forventes at bygge på betaling af en præmie, der inden for visse grænser fastsættes af de enkelte medlemslande, til landmænd, der udtager mindst 20 pct. af deres faktisk dyrkede areal af produktion.
Ordningen vil ved en kommende gennemførelse i Danmark kræve ændringer og suppleringer af forbedringsloven som foreslået ændret ved nærværende forslag.
Den vil på samme måde som ekstensiveringsordningen gennem braklægning af landbrugsarealer have en positiv miljømæssig effekt.
Lovforslaget må endvidere ses i sammenhæng med de initiativer, der i de seneste år er taget med henblik på beskyttelse af natur- og miljøinteresserne.
Handlingsplanen mod forureningen af det danske vandmiljø med næringssalte og den samlede strategi for marginaljorder henviser til EF's socio-strukturelle foranstaltninger som midler, der vil indgå i gennemførelsen af planerne.
Det må forventes, at de driftsomlægninger, der bliver en følge af gennemførelsen af ordningen vedrørende de miljømæssigt følsomme områder og ordningen vedrørende ekstensivering, vil medvirke til at nedbringe forbruget af kvælstof og bekæmpelsesmidler i jordbruget.
Det må endvidere forventes, at en betydelig del af de kommende marginale jorder vil opstå i områder, der kan forventes udpeget som miljømæssigt følsomme områder, ligesom der kan forventes et vist sammenfald mellem kommende marginaljorder og anvendelsen af lovforslagets skovtilplantningsforanstaltninger.
På denne baggrund er lovforslaget et væsentligt element i gennemførelsen af marginaljordsstrategien.
Det bemærkes herved, at ikke mindst de midler, herunder forvaltningskontrakten, som tænkes bragt i anvendelse inden for de miljømæssigt følsomme områder, vil kunne yde et væsentligt bidrag til bevarelsen og genopretningen af natur- og landskabstyper samt til beskyttelsen af vådområder.
Specielt for så vidt angår beskyttelsen af vådområderne bemærkes, at det er hensigten i forbindelse med udformningen af aftaler om ekstensivering at sikre iagttagelsen af de særlige krav til landbrugsdriften, der gør sig gældende inden for de af aftalerne omfattede bræmmer langs vandløb og omkring søer og moser.
Gennemførelsen af en braklægningsordning vil yderligere kunne medvirke til at fremme de anførte målsætninger.
Gennemførelsen af de foreslåede bestemmelser om støtte til skovtilplantning er endvidere et element i opfølgningen af skovpolitisk udvalgs betænkning (nr. 1090) »En fremtidig skovpolitik« og af den skovpolitiske redegørelse.
Det bemærkes herved, at forslaget som anført ikke blot tilsigter at gennemføre de ændrede bestemmelser vedrørende skovtilplantning i effektivitetsforordningen, men også at udbygge mulighederne for at yde støtte til tilplantninger med henblik på at øge skovarealet i Danmark.
Da tilplantninger inden for rammerne af effektivitetsforordningen er underkastet en række begrænsninger, og da der efter den gældende landbrugslovgivning eksisterer en række begrænsninger i adgangen til at erhverve tilplantningsegnede landbrugsarealer, må det antages, at gennemførelsen af større private tilplantninger forudsætter, at der skabes mulighed for at yde støtte til ejeren af de tilplantede arealer.
Dette er baggrunden for den foreslåede udbygning af tilplantningsbestemmelserne, idet det er fundet mest hensigtsmæssigt at samle reglerne om støtte til tilplantning i forbedringsloven.
Det tilføjes, at det er hensigten at fremsætte forslag til en skovstøttelov, der kan afløse lov nr. 476 af 14. september 1977 om tilskud til produktions-, beskæftigelses- og miljøfremmende foranstaltninger i det private skovbrug.
De hidtige bestemmelser i forbedringsloven om støtte til forbedring af skovarealer m.v., der endnu ikke er udmøntet, vil ved den lejlighed blive indarbejdet i skovstøtteloven.
Regeringen har i januar fremsat forslag om en skovlov.
Samtidig med fremsættelsen af nærværende lovforslag fremsættes forslag om lov om støtte til naturbevaring, naturgenopretning, statslig skovtilplantning og friluftsliv og om lov om ændring af lov om naturfredning.
Gennem denne række af lovforslag på Miljøministeriets og Landbrugsministeriets områder etableres et koordineret og indbyrdes afstemt retsgrundlag for en offentlig indsats med henblik på at fremme skovtilplantningen og forbedre skovarealets tilstand.
Private tilplantninger vil herefter kunne støttes gennem forbedringsloven.
Produktions-, miljøfremmende og andre forbedringsforanstaltninger i eksisterende skovarealer vil kunne støttes på grundlag af bestemmelserne i den kommende skovstøttelov.
Fremme af løvskovsarealet i forbindelse med genplantninger i eksisterende fredskovsområder vil kunne støttes på grundlag af bestemmelserne i skovloven, og offentlig skovrejsning vil kunne fremmes gennem loven om støtte til naturbevaring, naturgenopretning, statslig skovtilplantning og friluftsliv.
Hertil kommer, at småtilplantninger uden forstligt erhvervsmæssigt sigte vil kunne fremmes gennem Landbrugsministeriets vildtplantningsordning, at etableringen af læhegn, der også har betydning som levesteder for flora og fauna, vil blive fremmet gennem den reviderede læplantningslov, og at rådgivningsindsatsen inden for det private skovbrug vil blive styrket gennem det forslag til lov om tilskud til konsulentvirksomhed inden for skovbruget, som regeringen agter at fremsætte.
Lovforslaget er med enkelte præciseringer udformet i overensstemmelse med anbefalingerne i Struktur- og Planudvalgets første delbetænkning.
Hertil kommer indføjelsen af den supplerende skovtilplantningsstøtte i den foreslåede § 19, stk.
 1, nr. 2 og 3.
Da der er tale om at indføre ordninger, der ikke tidligere har været anvendt i Danmark, og da EF-Kommissionens gennemførelsesbestemmelser endnu ikke foreligger, har lovforslaget på en række punkter karakter af rammebestemmelser.
Det bemærkes i denne forbindelse, at det antages, at der kan opstå behov for løbende tilpasninger i den administrative gennemførelse af ordningerne i lyset af indvundne erfaringer, ligesom udviklingen i landbrugets pris- og omkostningsforhold kan gøre det nødvendigt at justere tilskudssatser m.m.
5. Lovforslagets statsfinansielle virkninger I tabel 1 er vist et skøn over udgifterne til tilskud ved gennemførelse af lovens foranstaltninger.
Valget af forudsætninger for skønnet er behæftet med stor usikkerhed, da der som ovenfor nævnt er tale om at indføre helt nye ordninger, hvor der ikke er erfaringer at bygge på.
a.
Ekstensiveringsordningen For støtte til produktionsnedsættelse af korn er beregningerne foretaget ud fra en forudsætning om, at 3 pct. af det korndyrkede areal, svarende til op imod 50.000 ha, i løbet af en overgangsfase gradvist vil blive ekstensiveret.
Støttesatserne vil primært blive fastlagt således, at de forholdsvis mindst dyrkningssikre og mindst dyrkningsegnede arealer udgår af produktionen.
Der er i beregningerne forudsat en gennemsnitlig støttesats på 1.500 kr. pr. ha kornareal.
For så vidt angår støtte til produktionsnedsættelse af oksekød er der som nævnt ovenfor i de almindelige bemærkninger om baggrunden for forslaget endnu ikke fastlagt et nøjagtigt indhold af ordningen.
De årlige præmier forudsættes fastsat i intervallet 500-1.000 kr. pr. dyr, som produktionen nedsættes med.
I beregningerne over udgifterne ved ordningen er anvendt en gennemsnitlig årlig præmie på 750 kr. pr. dyr.
I 1989 forventes udbetalt ca. 10.000 præmier og fra 1990 årligt ca. 20.000 præmier.
Det skal bemærkes, at det er forbundet med betydelig usikkerhed at skønne over ordningens anvendelse, da der ikke foreligger erfaringer i Danmark, og de udenlandske erfaringer ikke er umiddelbart anvendelige.
I forbindelse med ordningens gennemførelse kan det derfor ikke udelukkes, at der fastsættes støttesatser, der er højere end de anførte.
Det bemærkes, at ekstensiveringsstøtten udbetales årligt i den periode på mindst 5 år, hvor jordbrugeren har påtaget sig forpligtelsen til at nedsætte produktionen.
b.
Støtte i miljøfølsomme områder Det er ved beregningerne forudsat, at amtskommunerne udpeger ca. 4 pct. af landbrugsarealerne som miljøfølsomme områder.
Det forventes, at der vil blive indgået aftaler, der dækker 25 pct.
af disse arealer, svarende til 28.000 ha, der i løbet af en overgangsfase gradvis vil blive omfattet af ordningen.
 I beregningerne er der forudsat en præmiesats på 850 kr. pr. ha.
Denne sats svarer til det maksimale EF-refusionsberettigede beløb på 100 ECU pr. ha.
Af disse 850 kr. betaler amtskommunen 15 pct., EUGFL 25 pct. og staten 60 pct.
Herudover kan amtsrådene yde supplerende tilskud, jf. nedenfor.
c.
Skovtilplantning På længere sigt stiles mod en årlig nytilplantning af 2-3.000 ha skov - heraf 20 pct. med løvtræ - i privat regi, men da fornødent plantemateriale af tilfredsstillende kvalitet tidligst vil kunne fremskaffes i løbet af 2 til 3 år, er der i årene 1988, 1989 og 1990 kun regnet med en nytilplantning af henholdsvis 400, 1.000 og 2.000 ha.
For alle år forudsættes løvtræandelen at være 20 pct.
Tilplantninger med støtte efter den foreslåede § 19, stk. 1, nr. 2, forudsætter, at der i planlægningen udpeges særlige skovrejsningsområder.
Bl.a. af denne årsag og fordi en del af de tilplantninger, der vil kunne opnå støtte efter § 19, stk. 1, nr.
2 og 3, allerede vil kunne opnå støtte efter nr. 1, antages det, at omfanget af tilplantninger med støtte efter nr. 2 og 3 vil udgøre en mindre del af de samlede tilplantninger i årene 1988-1991. Det er således forudsat, at ca. 300 ha vil blive støttet efter nr. 2 og 3 i 1990 og ca. 500 ha i hvert af årene 1991 og 1992.
Ved beregningen af de statsfinansielle virkninger er det forudsat, at incitamentet til gennemførelse af tilplantninger i et sådant omfang vil kunne tilvejebringes med et tilskud på gennemsnitlig 8.000 kr. pr. ha, svarende til 60 pct. af tilplantningsomkostningerne, der skønsmæssigt vil andrage 10.000 kr. pr. ha for nåletræ- og 25.000 kr. pr. ha for løvtrætilplantninger.
Tilplantningsomkostningerne omfatter planteindkøb, fremmed arbejdsløn og maskinomkostninger m.v.
Som det fremgår af bemærkningerne til de enkelte bestemmelser, tænkes tilskuddet differentieret bl.a. under hensyn til tilplantningsformålet.
Skønnet over tilskudsordningernes effekt er forbundet med stor usikkerhed, men det antages, at incitamentet til at udnytte ordningen vil være særlig stort i den periode, hvor den kan kombineres med ekstensiveringsstøtte.
 Tabel 1. Udgifter til tilskud.
 I perioden 1993-95 forventes udgiftsniveauet at være som i 1992.
Hvis ekstensiveringsordningen forlænges efter udløbet af forsøgsperioden, må en udgiftsforøgelse påregnes, idet der i så fald formentlig vil blive inddraget nye arealer under ordningen.
EUGFL refunderer 25 pct. af udgifterne, dog ikke af udgifterne til national støtte til tilplantning med skov.
6. Lovforslagets administrative konsekvenser Administrationen af de socio-strukturelle foranstaltninger vil blive henlagt til Jordbrugsdirektoratet i samarbejde med Landbrugsministeriets departement.
Til de generelle opgaver i departementet omfattende alle 3 områder vil der medgå 1 årsværk (AC).
I tabel 2 er vist en oversigt over statens personalebehov ved administrationen af ordningerne.
De viste årsværk indgår på FL 1988 i bevillingslønramme øvrige.
Administrationens omfang og karakter nødvendiggør oprettelse af en stilling som kontorchef i bevillingslønramme 36 i Jordbrugsdirektoratet til at varetage overordnede og koordinerende opgaver.
Ekstensiveringsordningen EF's strukturstøtteordninger og erhvervsfremmeordninger administreres i dag af Jordbrugsdirektoratet, og det er hensigten, at administrationen af ekstensiveringsordningen skal koordineres med disse ordninger i Jordbrugsdirektoratet.
Ansøgninger og nødvendige erklæringer m.v. i henhold til ekstensiveringsordningen indhentes og udfyldes af jordbrugeren i samarbejde med jordbrugets konsulenter, hvorefter ansøgningen indsendes til Jordbrugsdirektoratet.
Til brug ved behandlingen af ansøgninger, bevilling og udbetaling af tilskud m.v. vil der medgå 6 årsværk (2 AC og 4 HK).
Kommuner og amtskommuner vil ikke blive inddraget i administrationen af ordningen, men skal underrettes om indgåede aftaler.
Skovtilplantning Det er hensigten, at tilskudsordningen vedrørende skovtilplantning skal administreres af Jordbrugsdirektoratet.
Ansøgning skal udarbejdes af jordbrugeren i samarbejde med særligt udpegede skovbrugskonsulenter.
Afgørelse om bevilling af støtte træffes af Jordbrugsdirektoratet.
Ansøgningen forelægges Skovtilsynet, idet det dog på grundlag af Struktur- og Planudvalgets videre arbejde vil blive overvejet, hvorvidt administrationen kan forenkles gennem fastlæggelse af generelle forstlige krav til tilplantningerne.
For så vidt angår tilplantning i henhold til den foreslåede § 19, stk. 1, nr. 1, vil administrationen iøvrigt blive tilrettelagt med henblik på at sikre, at tilplantning ikke sker i strid med lokal-, kommune- og regionplaner.
Til brug ved behandlingen af ansøgninger m.v. vil der medgå 3 årsværk (1 AC og 2 HK).
Miljøfølsomme områder Ordningen med tilskud til jordbrug i miljøfølsomme områder vil regionalt blive administreret af amtsrådene.
Disse skal efter forhandling med primærkommunerne udpege områder som potentielle tilskudsområder, indgå aftaler med ejere og forpagtere og udbetale tilskuddet.
Inden for den enkelte amtskommunes andel af den statslige bevilling kan endvidere primærkommunerne efter forhandling med amtsrådene indgå aftalerne og udbetale tilskuddet.
Den statslige refusion vil dog ske til amtskommunerne.
Den centrale administration af ordningen vedrørende miljøfølsomme områder vil ske i Jordbrugsdirektoratet, og til dette arbejde vil der medgå 2 årsværk (1 AC og 1 HK).
Informationsaktiviteter, statistisk og administrativ registrering Til brug ved administrationen af de 3 ordninger skal der opbygges et samlet EDB-register i Jordbrugsdirektoratet, jf. tabel 3.
Derudover er det tanken at iværksætte særlige initiativer med henblik på information til jordbrugerne om de nye tilbud.
Tabel 2. Statens personalebehov 1988 1989 1990 1991 1992 (BO1) (BO2) (BO3) Årsværk:
Departementet 1 1 1 1 1 Jordbrugsdirektoratet Ekstensivering 3 6 6 5 3 Skovtilplantning 1,5 3 3 3 3 Miljøfølsomme områder 2 2 2 1 1 Statslig ressourcebehov ialt (årsværk) 7,5 12 12 10 8 I tabel 3 er vist de statslige udgifter ved lovens administration.
Udgifterne skal afholdes udover de til loven afsatte tilskudsmidler.
Tabel 3. Statens udgifter til administration Mill. kr.
Udgiftsskønnene er baseret på, at ordningerne vedrørende ekstensivering og miljøfølsomme områder foreløbig begrænses til en 3-årig forsøgsperiode.
Forlænges ordningerne eller ændres de senere væsentligt, vil dette indebære tilsvarende ændringer for så vidt angår de administrative konsekvenser.
7. Lovforslagets konsekvenser for de kommunale myndigheder Amtskommunerne og kommunerne inddrages i ordningen vedrørende støtte i miljøfølsomme områder.
Amtskommunerne skal således afholde 15 pct. af de ordinære tilskud, jf. tabel 1.
Amtskommunerne vil endvidere have udgifter i det omfang, de vælger at yde supplerende tilskud.
Amtsrådsforeningen skønner, at amtskommunernes omkostninger til de supplerende tilskud i årene 1988-1992 vil udgøre henholdsvis 3,8, 13,8, 8,8 og 8,8 mill. kr.
Amtskommunernes administration af ordningen (incl. områdeudpegningen i 1988) skønnes af Amtsrådsforeningen at medføre et personalebehov på 7 sagsbehandlere pr. år i de første 4 år svarende til en årlig udgift på 2,6 mill. kr.
Amtskommunernes udgifter forudsættes kompenseret i overensstemmelse med det udvidede totalbalanceprincip.
8. Notifikation Lovforslaget skal notificeres for EF-Kommissionen.
9. Høring Lovforslaget har været forelagt for De danske Landboforeninger, Danske Husmandsforeninger, Tolvmandsforeningerne, Kødbranchens Fællesråd, Dansk Erhvervsgartnerforening, Dansk Erhvervsfrugtavl, Dansk Skovforening, De danske Skovdyrkerforeninger, Det danske Hedeselskab, Danmarks Naturfredningsforening, Kommunernes Landsforening, Amtsrådsforeningen i Danmark, Hovedstadsrådet, Landsforeningen Økologisk Jordbrug, Foreningen for Biodynamisk Jordbrug og Samarbejdsudvalget for Økologisk/Biodynamisk Jordbrug.
Bemærkninger til lovforslagets enkelte bestemmelser Til § 1, nr. 3 De gældende regler i kapitel 7 om tilskud til skovbrugsforanstaltninger er ikke blevet udmøntet i nærmere gennemførelsesbestemmelser, idet man har afventet overvejelserne fra det af landbrugsministeren nedsatte skovpolitiske udvalg, jf.
betænkning nr. 1090 »En fremtidig skovpolitik«, samt vedtagelsen af EF's socio-strukturelle foranstaltninger.
 Forslaget indeholder en 2-ledet støtteordning for skovtilplantning.
For det første foreslås de ændrede tilplantningsregler i EF's socio-strukturelle foranstaltninger gennemført, jf. § 19, stk. 1, nr. 1. Der åbnes herved mulighed for at yde støtte til skovtilplantning på visse jordbrug, der helt eller delvis overgår til skovdrift som alternativ til hidtidig produktion.
Med undtagelse af områder, der i henhold til lokal-, kommune- eller regionplanlægningen bør friholdes for skovtilplantning, har ordningen et generelt sigte.
I overensstemmelse med ændringen af artikel 20 i forordning 797/85 foreslås det herefter, at ejere eller forpagtere af jordbrugsejendomme ikke blot kan få støtte til tilplantning, hvis de har jordbrug som hovederhverv, men også hvis de i medfør af den foreslåede § 20 c modtager støtte til ekstensivering af de arealer, der tilplantes med skov.
Det bemærkes, at kravet om hovederhverv, der er fastlagt i forordning 797/85, ikke har betydning for anden lovgivning.
Ved ordningens administration er det tanken at fastlægge, at der skal kunne ydes tilplantningsstøtte til alle ejere eller forpagtere af jordbrugsbedrifter, der opfylder betingelserne i den foreslåede § 19, stk. 2, med mindre der er tale om områder, som efter lokal-, kommune- og regionplanlægningen bør friholdes for skovtilplantning.
Som anført under bemærkningerne om forslagets statsfinansielle konsekvenser, vil tilskuddet alene yde delvis dækning til tilplantningsomkostninger, og en tilplantning må derfor antages overvejende at blive gennemført, hvor den ud fra ejerens vurdering er et privatøkonomisk alternativ til anden jordbrugsmæssig anvendelse.
Selv i kombination med andre mulige støtteordninger, herunder navnlig ekstensiveringsordningen, må det antages, at tilplantningsstøtten først og fremmest vil være et incitament ved tilplantning på ringere jorder og kun i begrænset omfang vil fremme tilplantninger på de gode landbrugsjorder, som primært må forbeholdes egentlig jordbrugsdrift.
Udviklingen vil imidlertid blive fulgt nøje, således at der vil kunne gribes ind gennem justering af ordningens tilrettelæggelse, hvis disse forudsætninger viser sig ikke at holde stik.
For det andet foreslås - ud fra ønsket om en forøgelse af det danske skovareal også udover mulighederne i EF's socio-strukturelle foranstaltninger - indført en supplerende national ordning, jfr.
§ 19, stk. 1, nr. 2 og 3. Denne ordning vil kun blive anvendt, hvor betingelserne for støtte efter § 19, stk. 1, nr. 1, ikke er opfyldt.
Efter ordningen kan der ydes støtte til tilplantninger udover de af EF-ordningen fastlagte rammer dels inden for egentlige skovrejsningsområder, dels som led i forbedringen af eksisterende fredskoves arrondering.
Det forudsættes herved, at der, jf. i øvrigt bestemmelserne i §§ 26-27 i den foreslåede skovlov, gennem den sammenfattende fysiske planlægning udpeges skovrejsningsområder.
Bestemmelserne herom i § 19 skal ses i sammenhæng med § 7, stk. 1, nr. 6, i lands- og regionplanloven, § 2, stk. 1, nr. 7 i regionplanloven for Hovedstadsområdet samt § 3, stk. 2, nr. 8 i kommuneplanloven.
Det foreslås dog, jf. § 19, stk. 1, nr. 3, at der også uden for skovrejsningsområderne skal kunne ydes støtte til arronderingstilplantninger, som må antages at have en særlig værdi for bevarelsen og udnyttelsen af eksisterende skove.
Den planlægning, der skal ske i tilknytning til lovens gennemførelse, skal ske i sammenhæng med den planlægning, der gennemføres i medfør af landbrugslovens § 3 a.
Planlægningen vil ske i samarbejde med bl. a.
Miljøministeriet.
Det er tanken, at de foreslåede tilskudsmuligheder skal reserveres for skovtilplantning med henblik på egentlig langsigtet skovdrift.
Ved administrationen af ordningen vil der blive stillet krav om, at der efter skovlovens regler kan lyses fredskovspligt på det tilplantede areal for herigennem at sikre den langsigtede drift, og at støttemidlerne anvendes i overensstemmelse med det tilsigtede formål.
For så vidt angår støtte til tilplantninger efter § 19, stk. 1, nr. 1, er det dog hensigten at indføre en 10 års fortrydelsesret, således at en jordbruger inden for 10 år fra støttens udbetaling kan beslutte sig til at fjerne tilplantningen mod at tilbagebetale støtten.
Ved tilbagebetalingen må der i givet fald svares et rentetillæg for at undgå, at støtten anvendes som billig finansiering af tilplantninger i kort omdrift.
Det er i øvrigt ikke hensigten at støtte tilplantning med træarterne nordmannsgran og nobilis eller anden tilplantning med henblik på pyntegrønt- og juletræproduktion i kort omdrift.
Som vilkår for tilplantningsstøtten vil der blive stillet krav om, at tilplantning sker i overensstemmelse med en forstligt forsvarlig tilplantningsplan, der er udarbejdet i samarbejde med en efter § 21 udpeget særlig sagkyndig.
Planerne skal bl. a. indeholde oplysninger om arealstørrelse og placering, produktions- og miljøforhold, tidsfølge for tilplantningen samt træartsvalg og -sammensætning.
Der vil ikke blive ydet støtte til tilplantninger under 2 ha.
Ordningens administration vil blive endeligt tilrettelagt på baggrund af den kommende betænkning fra Struktur- og Planudvalget.
 Tilskuddets størrelse vil som udgangspunkt blive fastsat som 60 pct.
af tilplantningsomkostningerne, og tilskuddet vil derfor nominelt være højere ved tilplantning med løvtræer end ved tilplantning med nåletræer.
Tilskuddet vil blive differentieret, eksempelvis med henblik på at fremme tilplantningen i de særlige skovrejsningsområder eller med henblik på at fremme velarronderede tilplantninger, ligesom der ved fordelingen af støttemidlerne vil blive taget hensyn til ønsket om at fremme sådanne tilplantninger.
Inden for de særlige skovrejsningsområder er det endvidere hensigten i medfør af landbrugslovens § 7 a, stk. 3, at tillade tilplantning i videre omfang, herunder af hele ejendomme, end det, der følger af landbrugslovens generelle tilplantningsbestemmelser, som fastsætter en maksimal tilplantning på 25 pct., dog højst 25 ha, af den del af en ejendom, der ikke var tilplantet inden 1. august 1973, jfr. § 7 a, stk. 2, nr. 1.
I øvrigt vil der uden for skovrejsningsområderne være mulighed for i særlige tilfælde at dispensere fra ovennævnte tilplantningsregler, jfr. landbrugslovens § 7 a, stk. 4.
Til den foreslåede § 20 a Med forslaget søges muligheden for at yde en delvis EF-finansieret støtte til fremme af miljøvenlige jordbrugsproduktionsmetoder i miljøfølsomme områder udnyttet på en sådan måde, at der herigennem bidrages væsentligt til virkeliggørelsen af regeringens planer og strategier på området landbrug/miljø.
Med henblik på at sikre en snarlig anvendelse af den 3-årige forsøgsordning foreslås det, at udpegningen af de miljøfølsomme områder foretages som led i regionplanlægningen af amtsrådene efter forhandlig med primærkommunerne.
I overensstemmelse med indstillingen fra Struktur- og Planudvalget er det hensigten, at der ved udpegningen særligt skal sigtes på muligheden af at bevare ekstensivt dyrkede arealer, f.eks. strandenge, overdrev og ferske enge, at beskytte vandløbs- og sønære arealer, som er oplande til særligt følsomme recipienter og at beskytte områder, der er særligt følsomme over for intensiv jordbrugsdrift, f.eks.
områder beliggende over visse særligt sårbare grundvandsressourcer.
Endvidere vil det være muligt at fremme udnyttelsen af egnede områder til vildt- og jagtformål.
Den konkrete udpegning skal iøvrigt ske efter overordnede retningslinier omhandlende forslag til områdetyper, kriterier for områdernes omfang, tidsfrister for amtsrådenes områdeudpegning etc.
Retningslinierne udstedes af landbrugsministeren efter forhandling med miljøministeren.
De af amtsrådene udpegede miljøfølsomme områder indsendes til Miljøministeriet i henhold til lov om lands- og regionplanlægning.
De indkomne områdeudpegninger med tilhørende dokumentation for de enkelte områders miljøfølsomhed og forslag til overordnede programmer for områdernes anvendelse oversendes til Landbrugsministeriet, der forelægger områderne og programmerne for EF-Kommissionen med henblik på godkendelse af, at tilskud i områderne kan refunderes af EUGFL.
Den endelige afgrænsning af de områder, hvor støtteordningen kan bringes i anvendelse, fastlægges første gang i et landsplandirektiv efter lands- og regionplanlovens § 4 af miljøministeren efter forhandling med landbrugsministeren.
Inden for de således udpegede områder vil den enkelte jordbruger kunne indgå en forvaltningskontrakt med amtsrådet.
Efter aftale med amtsrådet vil primærkommunen kunne indgå kontrakten på amtsrådets vegne.
Ved forvaltningskontrakten forpligter den pågældende sig til i en periode på mindst 5 år at tilrettelægge driften i overensstemmelse med et detailprogram.
Ved forpagtning skal såvel ejer som forpagter forpligte sig hertil.
Til dækning af det indkomsttab, der måtte følge af de forpligtelser, den pågældende har påtaget sig, vil vedkommende modtage et tilskud.
Tilskuddets størrelse fastsættes af det enkelte amtsråd efter retningslinier fastsat af landbrugsministeren efter forhandling med miljøministeren.
Detailprogrammerne beskriver de mål, der skal opnås inden for rammerne af de overordnede programmer, samt midlerne til opnåelse heraf, herunder de betingelser som de enkelte driftsformer skal udøves under.
Som eksempel kan nævnes begrænsning af høslæt til bestemte perioder til sikring af særligt udryddelsestruede dyre- og plantearter.
Detailprogrammerne for de enkelte områder udarbejdes som hovedregel af de amtskommunale myndigheder i samarbejde med berørte lodsejere og primærkommuner.
Det foreslås, at udgifterne ved ordningen afholdes af staten og for 15 pct.s vedkommende af amtsrådet.
Vælger de kommunale myndigheder at udbetale en supplerende præmie som supplement til det normale tilskud med henblik på at fremme ordningens anvendelse, bærer amtsrådet (eller primærkommunen) udgiften til den supplerende præmie fuldt ud.
Tilskuddet til den enkelte ansøger udbetales af amtsrådet i henhold til indholdet af den konkrete forvaltningskontrakt.
I de tilfælde, hvor primærkommunen har indgået kontrakten, kan denne udbetale tilskuddet.
På baggrund af specificerede indberetninger fra de enkelte amtsråd om afholdte udgifter til tilskud udbetaler Landbrugsministeriet den statslige andel af tilskudsbeløbene til de pågældende myndigheder inden for rammerne af de enkelte amtsråds andele af de på finansloven afsatte statslige støttemidler.
Landbrugsministeren søger efterfølgende EF-refusion af de afholdte statslige udgifter.
Der vil blive stillet krav om, at amtsrådene som grundlag for den statslige refusion foretager indberetninger om ordningens administration i overensstemmelse med krav, der vil blive fastlagt af landbrugsministeren.
De af landsplandirektivet omfattede områder og fordelingen af disse områder amtskommunerne imellem danner udgangspunkt for fordelingen af de på finansloven afsatte statslige støttemidler.
Til den foreslåede § 20 c Som anført ovenfor i de almindelige bemærkninger er medlemsstaterne forpligtede til at indføre en støtteordning til ekstensivering for så vidt angår overskudsprodukter.
Ved gennemførelsen i Danmark er det hensigten at begrænse ordningen til korn og oksekød.
Da det senere kan komme på tale at udstrække ordningen til andre produkter, foreslås det i § 20c, stk. 2, at landbrugsministeren bemyndiges til at fastsætte hvilke produkter, der er omfattet af ordningen.
For så vidt angår korn tænkes ordningen tilrettelagt efter følgende retningslinier:
Ekstensiveringen skal resultere i en årlig produktionsnedsættelse på mindst 20 pct. på den enkelte bedrift.
Produktionsnedsættelsen opnås gennem reduktion af det dyrkede areal, idet arealet skal overgå til:
- braklægning i eller uden for omdriften, - skovtilplantning eller - ikke-landbrugsmæssig anvendelse.
Ved braklægning forstås det forhold, at arealet ikke dyrkes i en kortere eller længere periode, hvorefter det igen kan inddrages i dyrkningen.
Kravene med hensyn til braklægning vil blive fastlagt med henblik på også at opnå miljømæssige fordele.
Dette vil indebære, at arealerne ved braklægning inden for omdriften holdes dækkede med planter, f.eks. græsafgrøder og græsmarksbælgplanter, der i efteråret eller det følgende forår kan nedpløjes.
Ved braklægning uden for omdriften skal de braklagte arealer holdes dækket.
Tilplantning i form af spredte småbeplantninger eller mindre vildtremiser kan indgå i braklægning uden for omdriften.
Der vil blive fastlagt begrænsninger med hensyn til adgangen til at gødske, sprøjte og afgræsse for så vidt angår alle braklagte arealer.
Med hensyn til fastlæggelsen af begrænsninger inden for bræmmer langs vandløb og omkring søer og moser henvises til de almindelige bemærkninger, pkt. 4.
Ved tilplantning af de ekstensiverede arealer forudsættes en vedvarende skovtilplantning.
Tilplantning med henblik på juletræ- og pyntegrøntproduktion eller energiskov samt andre alternative anvendelser af hidtidige kornarealer kan mest hensigtsmæssigt indgå i den kommende udmøntning af omstillingsordningen, jf. § 20 d.
For så vidt angår den ikke-landbrugsmæssige anvendelse af de ekstensiverede arealer gælder det, at en sådan anvendelse ofte vil være forbundet med mulighed for at opnå indtægt eller godtgørelse for anvendelsen.
Af den årsag vil anvendelsen af ekstensiverede arealer til ikke-landbrugsmæssigt formål forudsætte en konkret tilladelse udover den tilladelse, der måtte kræves efter landbrugsloven og zoneloven, og det er i øvrigt hensigten i overensstemmelse med Struktur- og Planudvalgets indstilling at begrænse tilladelsen til tilfælde, hvor arealerne senere påny kan inddrages under jordbrugsmæssig drift, jf.
 landbrugslovens § 7a.
Efter rådsforordningen er der mulighed for, at Kommissionen kan godkende ekstensivering ved andre måder end arealreduktion.
Anvendelsen af andre ekstensiveringsmåder er forbundet med administrative kontrolmæssige vanskeligheder.
Det er hensigten at søge disse vanskeligheder afklaret og i lyset heraf eventuelt at åbne mulighed for med Kommissionens godkendelse at anvende andre ekstensiveringsmåder.
Det er endvidere hensigten at søge etableret en sammenkobling mellem omlægningsstøtten efter lov nr.
363 af 10. juni 1987 om økologisk jordbrugsproduktion og ekstensiveringsstøtten.
For så vidt angår oksekød kan tænkes forskellige metoder til ekstensivering, og Struktur- og Planudvalget har peget på tre modeller, som imidlertid alle er forbundet med administrative og kontrolmæssige problemer.
Der henvises herom til de almindelige bemærkninger.
Hertil kommer, at der endnu ikke foreligger klarhed med hensyn til Kommissionens gennemførelsesbestemmelser, hvorved det bemærkes, at der under de hidtidige drøftelser om ordningens gennemførelse har været tale om at begrænse den til handyr.
Af disse årsager vil retningslinierne for ordningens administration først kunne fastlægges, når der er skabt klarhed om indholdet af Kommissionens gennemførelsesbestemmelser.
Hertil kommer, at Kommissionens forslag om en braklægningsordning m.v. vil medføre behov for yderligere ændringer af forbedringsloven, når det er vedtaget af Rådet.
Til den foreslåede § 20c, stk. 4 Det er hensigten, at produktionsnedsættelsen beregnes på grundlag af et udbytteniveau, der for ikke at være afhængig af tilfældige udsving i udbyttet, beregnes som gennemsnittet af en flerårig periode.
Størrelsen af tilskuddet til nedsættelse af kornproduktionen skal ifølge forordningen afhænge af de forpligtelser, modtagerne indgår, samt af indtægtstabene ved produktionsnedsættelsen.
Tilskuddet tænkes baseret på et sæt generelle støttesatser, der gradueres efter det hidtidige udbytte på de ekstensiverede arealer, således at støtten først og fremmest er attraktiv for så vidt angår de mindst dyrkningssikre og -egnede arealer.
Tilskuddet fastlægges i øvrigt med udgangspunkt i standardberegninger af indtægtstabene ved ekstensivering samt på baggrund af det maksimale EF-refusionsberettigede beløb.
Til den foreslåede § 20d Bestemmelsen omfatter tilskud til omstilling fra overskuds- til ikke-overskudsproduktioner.
Da Rådet endnu ikke har fastsat listen over de produkter, der kan indgå i en omstillingsordning, har bestemmelsen alene karakter af en bemyndigelse, som gør det muligt at gennemføre ordningen i Danmark, når de nødvendige EF-regler er vedtaget.
Skulle det vise sig, at omstillingsordningen ikke kan vedtages, vil det blive overvejet at udbygge ekstensiveringsordningen, således at ekstensiverede arealer vil kunne anvendes til produktion af ikke-overskudsprodukter, idet der i givet fald må tages hensyn til indkomsten fra en sådan produktion ved beregningen af ekstensiveringsstøtten.
Til § 1, nr. 6 Ansøgninger efter forbedringsordningen skal udfærdiges i samarbejde med sagkyndige konsulenter, som er udpeget af landbrugsministeren (Jordbrugsdirektoratet). Ansøgninger om støtte til tilplantning skal på tilsvarende måde udfærdiges i samarbejde med konsulenter med forstlig ekspertise.
Det er derfor hensigten at udvide kredsen af særlige sagkyndige med skovkonsulenter indstillet af Dansk Skovforening, De danske Skovdyrkerforeninger og Det danske Hedeselskab.
Til § 1, nr. 8 Med ændringen udvides bestemmelserne vedrørende bortfald af støtte til også at omfatte tilskud efter de foreslåede bestemmelser.
1) EF-Tidende nr.
L 167 af 26. juni 1987, s. 1-8.
