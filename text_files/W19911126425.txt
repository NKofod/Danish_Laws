 Udtalt at man fandt det beklageligt, at der i en container fandtes  

 makulatur, hvoraf fremgik oplysninger om en kommunes borgere.
 Foranlediget af en række avisartikler, hvoraf fremgik, at der i en  

 container var fundet makulatur indeholdende navne og personnumre på borgere  

 i Ryslinge Kommune, anmodede Registertilsynet kommunen om en redegørelse.
 Kommunen oplyste herefter, at kommunekontorets affaldspapir blev makuleret  

 dagligt, samt at makulaturen bestod af strimler af ca. 1/2 cm.s bredde.
 Makulaturen anvendtes efterfølgende af et lokalt firma til indpakning i  

 forbindelse med forsendelse af varer.
 Ved at uheld var udskrifter blevet makuleret parallelt med  

 skriveretningen, og derved kunne der på et antal strimler læses navn og  

 personnummer.
Det blev endvidere oplyst, at makulaturen hidrørte fra en  

 fordelingsjournal fra skattevæsenet, samt at denne maksimalt kunne omfatte  

 200-300 personer i Ryslinge Kommune.
Fordelingsjournalen stammede fra Det  

 centrale Skatteyderregister-Ligningsdelen.
 Der forelå ikke oplysninger om antallet af læsbare strimler, der var  

 fundet i makulaturen.
 Kommunen oplyste endvidere, at makulering hidtil var blevet foretaget af  

 kontorets rengøringspersonale, samt at man i sagens anledning var i gang med  

 overvejelser om ændring af forholdene, dels med henblik på sikring af en  

 forsvarlig bortskaffelse af kontorets papiraffald i almindelighed og dels for  

 at overholde registerlovgivningens regler.
Registertilsynet udtalte herefter, at man fandt det beklageligt, at  

 registreredes navne og personnumre ved den beskrevne fremgangsmåde var kommet  

 uvedkommende til kendskab.
Registertilsynet tog imidlertid redegørelsen til  

 efterretning og anmodede om underretning om, hvorledes kommunen efter  

 afslutning af ovennævnte overvejelser havde ændret sine rutiner, således at  

 sikkerheden omkring makulering blev forbedret og gentagelsestilfælde kunne  

 hindres, jf. lov om offentlige myndigheders registre § 12.
Kommunen har efterfølgende meddelt Registertilsynet, at man har indgået  

 aftale med et firma om afhentning samt makulering af fortrolige papirer.  

 Aftalen indebærer, at firmaet opstiller en lukket, aflåst container på  

 kommunekontoret.
Containeren afhentes af firmaet, og affaldet transporteres  

 direkte til makulering, hvorefter det presses i papirballer til genbrug.  

 Ifølge aftalen forpligter firmaet sig til at overholde de til enhver tid  

 gældende sikkerhedsforskrifter for omgang med fortroligt affald, herunder at  

 ingen uvedkommende har adgang til affaldet.
 (* 1) Registertilsynets Årsberetning 1991 side 147.
