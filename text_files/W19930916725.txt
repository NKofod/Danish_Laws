Ankestyrelsens principafgørelse P-3-93 om bistandstillæg - frakendelse - plejetillæg - ophold på plejehjem - modtager over 67 år Resume:
 Pensionslovgivningen indeholder ikke nogen øvre aldersgrænse for frakendelse af bistands- og plejetillæg.
 For pensionister over 67 år kunne der derfor rejses sag om den fortsatte berettigelse til bistands- og plejetillæg.
 Love:
Lov om social pension - lovbekendtgørelse nr. 411 af 26. maj 1992 - § 44, stk. 1 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 44, stk. 1 Sagsfremstilling:
En 71-årig kvinde havde modtaget plejetillæg til invalidepensionsiden 1961. Hun bevarede sit plejetillæg ved overgangen til folke pension.
Hun blev senere indlagt på et plejehjem, hvor beboerne under opholdet fik udbetalt pensionen efter forsøgsordningen i bistandslovens § 85 a, hvorefter kommunen rejste sag om frakendelse af plejetillæg.
Nævnet fandt, at der ikke var hjemmel til at frakende bistands- og plejetillæg, når pensionisten var over 67 år.
Nævnet henviste til lovens § 37.
I kommunens anke af sagen blev der henvist til, at plejetillæg ikke skal udbetales til beboere på plejehjem, hvor bistandslovens § 85 a anvendes.
Pensionisten fik sit plejebehov tilgodeset gennem ophold på plejehjem.
 Sagen blev behandlet i principielt møde med henblik på, om der kan rejses sag om frakendelse af bistandstillæg/plejetillæg til pensionister over 67 år.
 Afgørelse:
 Ankestyrelsen fandt, at der kunne rejses sag om pensionistens fortsatte berettigelse til plejetillæg, selvom hun var over 67 år.
Ankestyrelsen lagde vægt på, at der ikke i reglerne om plejetillæg i lov om social pension § 16, stk. 2, jf. stk. 1 sammenholdt med § 14, stk. 6, er fastsat nogen aldersgrænse Ankestyrelsen lagde desuden vægt på, at reglen i lovens § 37, hvorefter bistands-eller plejetillæg bevares ved overgang til folkepension, ikke var til hinder for, at der kunne rejses sag om frakendelse.
Der er således ikke fastsat nogen øvre aldersgrænse for frakendelse af bistands- og plejetillæg.
 Kommunalbestyrelsen havde derfor været berettiget til at rejse sag om pensionistens fortsatte berettigelse til plejetillæg i forbindelse med hendes optagelse på plejehjemmet, jf. lovens § 44, stk. 1.
 Da nævnet ikke havde taget stilling til, hvorvidt pensionisten konkret fik dækket sit plejebehov, blev dette spørgsmål hjemvist til nævnet.
