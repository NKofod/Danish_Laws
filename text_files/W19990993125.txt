Pressenævnet fandt dog ikke, at bladet havde overtrådt god  

 presseskik.
Nævnet udtalte sig endvidere om principperne for  

 høring af parterne i forbindelse med nævnets sager.
Kendelse fra Pressenævnet i sag nr.  

 90/1994 I sag nr. 73/1994 afsagde nævnet kendelse den 29.  

 september 1994 vedrørende Det Fri Aktuelts og journalist [A]s klager  

 over artikler i Ekstra Bladet den 12. og 16. august 1994.
 [A] har ved skrivelser af 3. og 16. oktober 1994 anmodet  

 om genoptagelse af sagen for så vidt angår hans klage over  

 bladets overtrædelse af god presseskik.
 Der henvises til sagsfremstillingen i kendelsen.
 Klageren har nu fremlagt oplysningsseddel for 1989, hvoraf  

 fremgår, at han fik udbetalt honorarer efter faktura på ialt  

 157.807 kr. fra A-pressen.
 Klageren har endvidere fremlagt telefax-skrivelse af 12.  

 august 1994 til Ekstra Bladet, hvoraf fremgår:
 "Anmodning om berigtigelse:
 Med henvisning til Ekstra Bladets artikel d.d. med  

 overskriften "Aktuelt scorede lejer-penge" skal jeg anmode bladet om at  

 berigtige følgende:
 Det er ikke korrekt, at jeg samtidig med fuldtidsjobbet  

 på Det Fri Aktuelt har modtaget honorarer som redaktionel medarbejder  

 på "Vi Lejere". Forholdet er det, at jeg som free-lance-journalist i  

 perioden 1984-90 løste opgaver efter den overenskomst-fastsatte takst  

 for en række medier, herunder "Vi Lejere", Det Fri Aktuelt og  

 såmænd også Ekstra Bladet.
I forbindelse med min ansættelse som medarbejder  

 på Det Fri Aktuelt den 1. juli 1990, fratrådte jeg som  

 redaktør af "Vi Lejere". Det skete i øvrigt efter, at jeg  

 året forinden havde offentliggjort en større artikel i "Vi  

 Lejere" om de exorbitante lønninger i Lejerbo - en artikel som blev  

 flittigt citeret - bl.a. i Ekstra Bladet." Til støtte for anmodningen om genoptagelse har  

 klageren gjort gældende, at han ikke personligt har været klager  

 i sag nr. 73/1994, således som det fremgår af kendelsen.
 Endvidere har klager gjort gældende, at han ikke har  

 haft mulighed for at kommentere artiklerne.
Til støtte for klagen over, at god presseskik er  

 overtrådt, har klageren gjort gældende, at Ekstra Bladet på  

 intet tidspunkt har talt med ham om hans ansættelsesforhold.
Klageren  

 fik i 1989 kun udbetalt, hvad der svarer til under det halve af  

 gennemsnitslønnen for en fuldtidsstilling.
Endvidere afholdt klageren  

 alle de udgifter, som ansatte normalt får dækket af deres  

 arbejdsgiver.
Ekstra Bladet burde have kontrolleret oplysningerne i  

 artiklen ved at kontakte klager.
Da et bijob strider mod Journalistforbundets  

 regler herom, er det indlysende, at påstanden i Ekstra Bladet er egnet  

 til at skade klagers omdømme.
 Klageren har endvidere gjort gældende, at det  

 må være en skærpende omstændighed, at Ekstra Bladet  

 gentager den urigtige påstand i artiklen den 16. august 1994, uden at  

 tage hensyn til klagerens fax af 12. august 1994. Ydermere anføres i  

 artiklen, at klageren er "pinligt berørt af kendsgerningerne".
 Endelig har klageren gjort gældende, at han  

 både af Dansk Journalistforbund og af Skattevæsenet blev  

 betragtet som en ganske almindelig free-lancer med over en halv snes  

 forskellige "arbejdsgivere".
 Ekstra Bladet har protesteret mod en genoptagelse af  

 sagen, da der vil fremstå en overordentlig vidtløftig  

 sagsbehandling, hvis enkelte medarbejdere, der er ansat hos klagere eller  

 på de enkelte indklagede medier, efterfølgende kan gøre  

 særlige synspunkter gældende med henblik på  

 omgørelse af allerede afgjorte sager.
 Da Pressenævnet efter Ekstra Bladets opfattelse i  

 stigende omfang forlænger skriftsvekslingen i sagerne inden  

 afgørelse, ønsker bladet at høre, hvilke kriterier  

 nævnet ligger til grund for dette.
 Ekstra Bladet har ikke kommenteret selve klagesagen.
 Følgende nævnsmedlemmer har deltaget i sagens  

 behandling: Else Mols, Hans Dam, Ulrik Holmstrup og Preben  

 Sørensen.
 Pressenævnet udtaler:
Da klagerens person var genstand for omtale i artiklerne,  

 og da artiklerne i øvrigt omhandlede en periode, hvor han ikke var  

 ansat på Det Fri Aktuelt, finder nævnet, at klageren skal  

 betragtes som selvstændig part i sagen, og at han derfor burde  

 være hørt.
Nævnet har herefter besluttet at genoptage  

 sagen.
 Da Ekstra Bladet imidlertid i artiklen den 16. august 1994  

 har viderebragt [A]s oplysning om, at  

 han i 1989 var free-lance-journalist, og at han først den 1. juli 1990  

 blev fastansat, finder Pressenævnet fortsat ikke tilstrækkeligt  

 grundlag for at antage, at Ekstra Bladet har overtrådt god  

 presseskik.
 For så vidt angår spørgsmålet om  

 skriftsveksling i sagerne, kan oplyses, at Pressenævnet er underlagt  

 det kontradiktoriske princip i forvaltningsloven.
Det fremgår af denne lovs § 19, at en part, der ikke  

 kan antages at være bekendt med, at en myndighed er i besiddelse af  

 bestemte oplysninger vedrørende sagens faktiske omstændigheder,  

 skal gøres bekendt med disse oplysninger og have lejlighed til at  

 udtale sig, inden der træffes afgørelse i sagen.
Reglen  

 gælder dog kun, hvor oplysningerne er til ugunst for den  

 pågældende part og er af væsentlig betydning for sagens  

 afgørelse.
 Dette er baggrunden for, at Pressenævnet i nogle  

 sager må høre parterne flere gange.
 Afsagt den 19. januar 1995.
