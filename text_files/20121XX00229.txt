Skriftlig fremsættelse (29. november 2012) Miljøministeren: (Ida Auken):
 Herved tillader jeg mig for Folketinget at fremsætte:
Forslag til lov om ændring af lov om kemikalier og lov om afgift af bekæmpelsesmidler (Ændringer som følge af biocidforordningen, digital kommunikation, indhentelse af oplysninger om andre varer og oprettelse af registre over stoffer, blandinger og andre varer) (Lovforslag nr.
L 97) I de senere år er der blevet introduceret en række produkter indeholdende nanomaterialer på det danske marked.
Nanoteknologi gør det muligt at lave meget små produkter og kan give materialer nogle særlige tekniske egenskaber.
Brugen af nanomaterialer er et område med stort vækstpotentiale.
Det er også et område, hvor der kan spares både energi og ressourcer.
Nanomaterialernes særlige tekniske egenskaber betyder dog samtidig, at de kan have særlige sundhedsmæssige og miljømæssige egenskaber.
Vækstpotentialet ved brugen af nanomaterialer skal derfor udnyttes, uden at udgøre en risiko for forbrugere og miljø.
Beskyttelse af forbrugere og miljø kræver i første omgang et godt overblik over den faktiske udbredelse og anvendelse af nanomaterialer.
En database over nanoprodukter på det danske marked vil give et sådant overblik.
Formålet med lovforslaget er derfor at sikre, at lov om kemikalier indeholder de nødvendige bemyndigelsesbestemmelser til, at miljøministeren kan fastsætte regler om oprettelse af en database over produkter, der indeholder eller afgiver nanomaterialer, samt regler om en pligt for importører og producenter af sådanne produkter til digital indberetning til denne database.
Lovforslaget skal på dette punkt ses i sammenhæng med finanslovsaftalen om en styrket indsats i forhold til nanomaterialer i årene 2012-2015, der afsætter i alt 24 mio. kr. til at skaffe ny viden om nanomaterialers påvirkning af mennesker og miljø. Samtidig ligger forslaget i forlængelse af Kemikaliehandlingsplanen 2010-2013, som prioriterer, at der er tilgængelig viden om nanomaterialer for at undgå risici for miljø og sundhed.
Lovforslaget sikrer yderligere, at de danske regler om biocidmidler tilpasses til den forordning om biocidmidler, som blev vedtaget i EU i maj måned.
Forordningen fastsætter krav om godkendelse af aktivstoffer og produkter, som indeholder, består af eller genererer biocidmidler.
Biocidmidler er stoffer, som er bestemt til at ødelægge, hindre, uskadeliggøre, hindre virkningen af eller bekæmpe virkningen af skadegørere på anden vis end ved ren fysisk eller mekanisk påvirkning.
De vigtigste elementer i forordningen omfatter ændrede kriterier og procedurer i godkendelsesbehandlingen af biocidmidler, bl.a. indføres afskæringskriterier i godkendelsesproceduren.
Afskæringskriterierne medfører, at produkter indeholdende stoffer med visse særligt farlige egenskaber ikke vil kunne godkendes.
Et andet hovedelement i forordningen er udvidelse af reguleringen af biocidmidler til også at omfatte behandlede artikler, hvilket medfører et markedsføringsforbud mod artikler, som er behandlet med et biocidmiddel, der indeholder et aktivstof, som ikke er godkendt i EU til den pågældende anvendelse.
Herudover indebærer forordningen indførelse af fælles EU-godkendelse af visse produkttyper af biocidmidler, samt at visse produkter kan godkendes i en forenklet procedure.
Endelig er der indført tvungen datadeling for at kunne reducere antallet af dyreforsøg og et princip om, at de administrative byrder for små og mellemstore virksomheder ikke må blive for store.
 Udvidelsen af forordningens område og særligt inkluderingen af behandlede artikler vil ifølge EU-Kommissionen medføre betydelige miljø- og sundhedsmæssige forbedringer, som dog er svære at kvantificere.
 Den eksisterende nationale godkendelsesordning for biocidmidler videreføres med lovforslaget i en udgave, som er tilpasset forordningens regler, herunder indføres der databeskyttelse for ansøgningerne.
Lovforslaget indfører en generel bemyndigelse til anvendelse af digital kommunikation på lovens område.
Hjemlen indføres som opfølgning på Den Fællesoffentlige Digitaliseringsstrategi 2011-2015. I første omgang vil bemyndigelsen blive anvendt vedrørende reglerne om en database over nanoprodukter og ansøgninger om godkendelse af biocidmidler.
Lovforslaget indeholder derudover en ophævelse af reglerne om en forbudsprocedure for bekæmpelsesmidler, som i praksis i dag er dækket af EU-regler, og klagemuligheden til Natur- og Miljøklagenævnet fjernes, da den i praksis næsten var afskåret helt i forvejen.
Klageadgangen har da heller ikke har været anvendt i en årrække.
 Målet er, at den nye regulering kan træde i kraft fra den 1. september 2013.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
