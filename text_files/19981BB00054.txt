Fremsat den 18. november 1998 af Hans  

 Christian Schmidt (V), Kim Andersen (V), Helga Moos (V), Bodil Thrane (V),  

 Jens Vibjerg (V), Jørgen Winther (V), Frank Dahlgaard (KF), Lene  

 Espersen (KF), Henriette Kjær (KF),  

 Svend Aage Fauerholdt (DF), Aase D.
Madsen (DF) og Thorkild B.
Fransgaard  

 (FP) Forslag til folketingsbeslutning om regelforenkling gennem overførelse af  

 landzonekompetencen til kommunerne Med henblik på at forenkle den  

 offentlige administration, nedbringe og forenkle regelmængden samt  

 lette de administrative byrder pålægges regeringen at  

 fremsætte lovforslag om ændring af lov om planlægning,  

 hvorved landzonekompetencen flyttes fra amterne til kommunerne, så det  

 er kommunerne, der giver tilladelse til udstykning og ny bebyggelse m.v. i  

 landzonen.
Bemærkninger til forslaget Venstre, Det Konservative Folkeparti, Dansk  

 Folkeparti og Fremskridtspartiet har sat regelforenkling og  

 afbureaukratisering højt på dagsordenen.
I folketingsåret  

 1996-97 fremsatte Venstre og Det Konservative Folkeparti et fælles  

 beslutningsforslag (beslutningsforslag nr.
B 127), hvor regeringen blev  

 pålagt at nedbringe og forenkle regelmængden samt lette de  

 administrative byrder.
Dette beslutningsforslag er et led i en række af  

 konkrete beslutningsforslag om regelforenkling og en opfølgning  

 på beslutningsforslaget fra folketingsåret 1996-97.  

 Beslutningsforslaget er en genfremsættelse.
Se beslutningsforslag nr.
B  

 90 fra folketingsåret 1997-98 (1. samling), Folketingstidende 1997-98  

 (1. samling), forhandlingerne s. 4164 og tillæg A s. 2771 og 2772.
I landzonen må der som hovedregel ikke foretages  

 udstykning, opføres ny bebyggelse eller ske ændringer i  

 anvendelsen af bebyggelse og arealer, uden at landzonemyndigheden tillader  

 det.
I dag er det amterne, der har denne myndighed.
Forslagsstillerne har den holdning, at de folk, som lever  

 og bor i naturen, har den fornødne respekt for den.
Mange har valgt at  

 bo på landet, fordi de kan lide at bo tæt ved naturen.
Ofte lever  

 de endda af naturen, og deres familier har boet der i generationer.  

 Forslagsstillerne har derfor tillid til, at de forvalter naturen godt.
Vi  

 glæder os over, at folk bruger naturen, og at der er folk, der  

 vælger at bo i landdistrikterne.
Selvfølgelig skal der  

 være regler, men disse regler håndhæves bedst af de  

 mennesker, der er valgt i området.
Derfor skal beslutninger om  

 udstykning og byggeri i landdistrikterne lægges ud til kommunerne.
De  

 har lokalkendskabet, og de er tættere på borgerne.
De er derfor  

 bedre til at vurdere, om en beslutning er god eller dårlig for det  

 lokale miljø. Beslutningerne vil være under tæt politisk  

 kontrol, fordi borgerne kan henvende sig til deres lokale politikere, hvis de  

 er utilfredse med disses beslutninger.
Amterne bør kun fastlægge rammerne i  

 regionplanerne, hvorefter det er kommunerne, der træffer de konkrete  

 beslutninger.
Undersøgelser har vist tilfredshed hos både amter  

 og kommuner med denne foreslåede opgavefordeling.
I dag, hvor det er amterne, der træffer den endelige  

 afgørelse, er der meget dobbeltadministration.
En »zonesag« skal  

 både behandles i kommunen og i amtet.
Det vil sige, at kommunens  

 tekniske forvaltning først skal ud for at besigtige området og  

 derefter forelægge sagen i kommunens tekniske udvalg.
Herefter skal  

 sagen sendes videre til amtsrådet, som så laver nøjagtig  

 det samme arbejde.
Det er dyr dobbeltadministration, og også derfor  

 bør landzonekompetencen ligge hos kommunerne.
Et eksempel på dobbeltadministration og manglende  

 kendskab til lokalområdet er en sag om en murermester i  

 Brønderslev Kommune, der ønskede at opføre en lagerhal  

 til sin murerforretning.
Murermesteren var tvunget til at flytte sin  

 forretning et par hundrede meter, fordi han var opsagt i sit lejemål.  

 Til den nye forretning ønskede han at opføre en lagerhal.  

 Kommunen gav tilladelse, men amtet meddelte afslag med en begrundelse om, at  

 det ville være i strid med de landskabelige og  

 planlægningsmæssige hensyn.
Amtet havde dog tidligere givet  

 tilladelse til, at den samme murermester kunne opføre en lagerhal et  

 andet sted i den samme landsby, og i afslaget foreslog man en alternativ  

 placering i samme landsby.
Amtet afviste altså med henvisning til  

 landskabelige og planlægningsmæssige hensyn, men tilkendegav  

 indirekte, at disse hensyn ikke havde betydning få hundrede meter fra  

 den foreslåede placering af lagerhallen.
Landsbyen ligger i et  

 jordbrugsområde, og der plejer ikke at være naturmæssige og  

 landskabelige hensyn i jordbrugsområder.
Sagen blev anket til  

 Naturklagenævnet, der imod amtets indstilling gav tilladelse til, at  

 murermesteren kunne opføre sin lagerhal.
Skriftlig fremsættelse Hans Christian Schmidt Som ordfører for forslagsstillerne  

 tillader jeg mig herved at fremsætte:
 Forslag til folketingsbeslutning om regelforenkling  

 gennem overførelse af landzonekompetencen til kommunerne.
(Beslutningsforslag nr.
B 54).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
