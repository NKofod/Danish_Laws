(Til samtlige kommuner, amtskommuner, embedslægeinstitutioner m.v.) I medfør af § 2, stk. 2, og § 4 i lov nr. 408 af 13. juni 1973 om  

 hjemmesygeplejerskeordninger, som ændret senest ved lov af 6. juni 1985 samt  

 i medfør af indenrigsministeriets bekendtgørelse nr. 198 af 17. maj 1979 om  

 hjemmesygeplejerskeordninger giver sundhedsstyrelsen herved efter forhandling  

 med de kommunale sammenslutninger, Dansk Sygeplejeråd m.fl. følgende  

 retningslinier for tilrettelæggelsen og udførelsen af den kommunale  

 hjemmesygeplejerskeordning, herunder regler om, hvilke indberetninger  

 kommunalbestyrelser og amtsråd skal afgive om virksomheden.
Retningslinierne  

 erstatter sundhedsstyrelsens retningslinier af juli 1974.
 Lov om hjemmesygeplejerskeordninger er aftrykt som bilag 1 og  

 indenrigsministeriets bekendtgørelse som bilag 2. I bilag 3 og 4 er givet  

 oplysning om henholdsvis embedslægeinstitutionen og amtssundhedsplejersken.  

 Vejledning vedrørende sygehjælpere ansat under hjemmesygeplejerskeordningen  

 er givet i bilag 5. Endvidere er vedlagt bilag 6. Personalenormering og bilag  

 7. Tavshedspligt og videregivelse af oplysninger.
1. Indledning Det påhviler kommunerne efter lov om hjemmesygeplejerskeordninger ved  

 ansættelse af hjemmesygeplejersker at yde vederlagsfri hjemmesygepleje efter  

 lægehenvisning.
Ordningen omfatter alle personer, der opholder sig i  

 kommunen.
Dog er personer, der opholder sig på institutioner normalt ikke  

 omfattet af ordningen.
Kommunerne kan ansætte sygehjælpere under  

 hjemmesygeplejerskeordningen.
 Den kommunale hjemmesygeplejerskeordning forvaltes efter reglerne i lov om  

 styrelse af sociale og visse sundhedsmæssige anliggender.
 Efter denne lov har kommunalbestyrelsen det direkte ansvar for den  

 sundhedsmæssige indsats og for koordinationen af hjemmesygeplejerskeordningen  

 med anden virksomhed i kommunen inden for det sundhedsmæssige og sociale  

 område, og i øvrigt for administrationen af hjemmesygeplejerskeordningen  

 inden for rammerne af den udarbejdede plan for den sociale og sundhedsmæssige  

 virksomhed i kommunen.
Den daglige administration af hjemmesygeplejerskeordningen varetages af  

 social- og sundhedsforvaltningen.
Vedrørende opgaverne i forbindelse hermed  

 henvises til afsnit 3 om ordningens tilrettelæggelse.
 Med henblik på både den bedst mulige service over for befolkningen og en  

 hensigtsmæssig udnyttelse af ressourcerne er det væsentligt, at der er et tæt  

 og smidigt samarbejde mellem hjemmesygeplejerskeordningen og de kommunale  

 sundhedsordninger og sociale foranstaltninger i øvrigt, herunder særligt  

 sundhedsplejerskeordningen og hjemmehjælpsordningen.
 For at opnå en helhedsorienteret indsats i social- og sundhedsvæsenet vil  

 det være ønskeligt, at tilrettelæggelsen af ordningen sker på baggrund af en  

 overordnet social- og sundhedspolitisk målsætning for kommunen, de  

 praktiserende læger og amtskommunen, herunder jordemodervæsen og  

 sygehusvæsen.
1.1. Formålet med hjemmesygeplejerskeordningen Formålet med hjemmesygeplejerskeordningen er at forebygge sygdom, fremme  

 sundhed og imødekomme behovet for hjemmesygepleje i tilslutning til  

 sygdomsbehandling og optræning.
Det tilsigtes herved, at hjemmesygeplejerskeordningen står til rådighed  

 for personer i alle aldre i tilfælde af akut eller kronisk sygdom, hvor  

 sygeplejefaglig indsats er påkrævet.
Der skabes herved mulighed for forbliven  

 i eget hjem, hvad enten der er tale om sygdom af midlertid eller kronisk art,  

 forskellige handicap, eller hvor døden er nært forestående, såfremt dette ud  

 fra lægelig, social og sygeplejefaglig vurdering skønnes forsvarligt.
Den  

 endelige afgørelse bør være i overensstemmelse med den enkeltes eget ønske.
 Det tilsigtes endvidere, at hjemmesygeplejerskeordningen deltager i  

 forebyggende og sundhedspædagogisk virksomhed til fremme af befolkningens  

 sundhedstilstand.
2. Hjemmesygeplejerskeordningens omfang og indhold Hjemmesygeplejerskeordningens omfang og indhold tilrettelægges af  

 kommunalbestyrelsen.
 Ordningen omfatter i henhold til indenrigsministeriets bekendtgørelse:
 - Sygepleje, herunder omsorg og almen sundhedsvejledning, afpasset efter  

 patientens behov.
 - Pleje af mødre i hjemmet i barselperioden (barselpleje).
 - Vejledning og bistand, herunder opsøgende arbejde, i samarbejde med  

 lægelig og social sagkundskab til personer eller familier, der har særlige  

 behov herfor.
Hjemmesygeplejerskeordningens omfang og indhold fastlægges i den sociale  

 og sundhedsmæssige planlægning.
Indsatsen bør tilrettelægges i samarbejde med  

 den lokale befolkning, således at den i videst muligt omfang imødekommer den  

 enkeltes, familiens og lokalsamfundets behov for hjemmesygepleje.
2.1. Hjemmesygeplejerskens virksomhed Hjemmesygeplejerskens udøvelse af sin virksomhed er omfattet af  

 sygeplejerskelovens generelle regler for sygeplejerskevirksomheden og det  

 overordnede faglige tilsyn hermed.
Hjemmesygeplejerskens virksomhed udøves i  

 hjem og lokalsamfund inden for rammerne af den enkelte  

 hjemmesygeplejerskeordning og omfatter ansvar for sundheds- og sygepleje,  

 herunder omsorg og sundhedsvejledning i forbindelse med sygdombehandling,  

 genoptræning, sygdomsforebyggelse og sundhedsfremme hos personer eller  

 familier, som har behov for hjemmesygepleje.
 Hjemmesygeplejerskeordningen skal tilgodese mennesker, hos hvem sygdom -  

 akut som kronisk - er opstået, og hvor sygeplejefaglig indsats er påkrævet.  

 Ordningen retter sig derudover mod at motivere og styrke patienten til i  

 videst muligt omfang selv at kunne varetage sine daglige fornødenheder og  

 opnå størst mulig grad af uafhængighed, trivsel og velvære.
 Hjemmesygeplejerskens indsats må i hvert enkelt tilfælde baseres på en  

 samlet vurdering af patientens situation, hvor såvel dennes helbredstilstand  

 som levevilkår, individualitet, ressourcer og ønsker tages i betragtning.
 Hjemmesygeplejersken indgår i et tværfagligt og tværsektorielt samarbejde  

 med andre faggrupper om forebyggelse, sundhedsfremme, behandling og  

 rehabilitering og er ansvarlig for kontinuiteten og kvaliteten af sygeplejen.
Sygepleje Omfanget og indholdet af den sygeplejefaglige indsats, herunder antallet  

 af besøg til den enkelte patient/familie må afhænge af patientens fysiske,  

 psykiske og sociale situation samt kommunens øvrige indsats med hensyn til  

 ydelse af hjemmehjælp, hjælpemidler m.v.
Patienter med behov for kontinuerlig sygeplejefaglig overvågning vil  

 normalt ikke kunne tilgodeses i hjemmesygeplejen.
For patienter, der lider af  

 alvorlig, eventuelt dødeligt forløbende sygdom, og som ønsker at være i eget  

 hjem, bør der gennem hjemmesygeplejerskeordningen gives mulighed for, at  

 dette kan gennemføres på forsvarlig og værdig måde.
Der henvises til de af  

 sundhedsstyrelsen givne vejledninger »Pleje og omsorg for alvorligt syge  

 og døende«, 1985 og »Terminal Pleje«, 1986.
I ordninger, hvor der er ansat sygehjælpere til under  

 hejmmesygeplejerskens vejledning og tilsyn at bistå ved udførelsen af de  

 sygeplejemæssige opgaver, påhviler det hjemmesygeplejersken ud fra en  

 personlig vurdering af den enkelte patients plejebehov at tilrettelægge  

 plejen for de pågældende patienter.
Hjemmesygeplejersken tildeler herunder  

 sygehjælperen opgaver, som denne, efter vejledning herom og på grundlag af  

 sin uddannelse, vil kunne varetage forsvarligt.
I de tilfælde, hvor  

 sygehjælperen arbejder alene, holder sygeplejersken sig orienteret om  

 patientens tilstand ved regelmæssige besøg i hjemmet og gennem daglig kontakt  

 med sygehjælperen.
Jf. i øvrigt bilag 5.
 Patienter med behov for hjemmesygepleje har ofte tillige hjælp af  

 hjemmehjælper, der yder praktisk bistand i hjemmet og bistår patienten bl.a.  

 med personlige fornødenheder som påklædning og hygiejne.
 Hjemmesygeplejersken yder i samarbejdet med hjemmehjælpen de enkelte  

 hjemmehjælpere faglig støtte og vejledning vedrørende de almene hygiejniske  

 og sundhedsmæssige aspekter af deres arbejde i det enkelte hjem.
 Såfremt hjemmesygeplejersken skønner, at der er behov for særlige sociale  

 foranstaltninger over for en person, har denne pligt til at underrette det  

 sociale udvalg, jf. §§ 19 og 20 i bistandsloven.
Barselpleje Hjemmesygeplejerskens virksomhed omfatter barselpleje til mødre i hjemmet.  

 Der er hermed sikret mødre, der har født i hjemmet eller ambulant på sygehus,  

 tilbud om sygeplejefaglig rådgivning og pleje i barselperioden, herunder  

 observation af barnets øjne med henblik på forebyggelse af øjensygdomme, jf.  

 sundhedsstyrelsens retningslinier af marts 1985 for pleje og observation af  

 nyfødte børn.
Inden for den enkelte hjemmesygeplejerskeordning træffes aftale med  

 sundhedsplejerskeordning og jordemodercenter om plejen af moder og barn i  

 barselperioden.
Der vil således kunne træffes aftale om, at  

 sundhedsplejerskeordningen, såfremt mulighed herfor foreligger, overtager  

 barselplejen.
Opsøgende arbejde Kommunalbestyrelsen fastsætter arten og omfanget af det opsøgende arbejde,  

 som hjemmesygeplejerskeordningen skal påtage sig ud over de opsøgende  

 opgaver, der indgår i hjemmesygeplejerskens daglige virke.
 Det tilsigtes herved at udnytte hjemmesygeplejerskeordningens faglige  

 ressourcer hensigtsmæssigt til en væsentlig indsats i sygdomsforebyggelse,  

 rehabilitering og sundhedsfremme i kommunen.
Arbejdet kan omfatte personer og familier i specielle risikosituationer,  

 hvor særlig indsats af hjemmesygeplejersken er vedtaget af  

 kommunalbestyrelsen.
Eksempelvis opsøgende og opfølgende virksomhed for en  

 nærmere angivet del af borgerne med henblik på tidlig opsporing af  

 sundhedsmæssige problemer.
På baggrund af sine uddannelsesmæssige  

 forudsætninger vil det være hjemmesygeplejerskens opgave at foretage en  

 førstehånds helhedsbedømmelse af den enkeltes/familiens situation og at  

 formidle sine iagttagelser, således at fornøden bistand, det være sig af  

 lægelig, sygeplejefaglig eller social karakter, kan iværksættes uden  

 forsinkelse.
2.2. Hjemmesygeplejejournaler Hjemmesygeplejersken fører journal over den enkelte patient i  

 overensstemmelse med den af sundhedsstyrelsen givne vejledning.
Skifter en patient bopælskommune under plejeperioden må  

 hjemmesygeplejejournalen kun videregives til den nye bopælskommune med  

 patientens tilladelse.
Tilsvarende gælder det, at hjemmesygeplejejournalen  

 kun må rekvireres af den nye bopælskommune med patientens tilladelse.
 Journalen arkiveres af den kommune, i hvilken patienten endelig udskrives  

 af hjemmesygeplejerskeordningen, og opbevares i overensstemmelse med gældende  

 bestemmelser (mindst 10 år).
 Udskrives en patient fra hjemmesygeplejen til sygehus eller plejehjem,  

 udarbejder hjemmesygeplejersken normalt en sygeplejerapport, der medgives  

 patienten eller sendes til den afdeling, hvor patienten indlægges.
 Hjemmesygeplejersken fører særlig fortegnelse over de af den pågældende  

 administrerede euforiserende stoffer i overensstemmelse med  

 sundhedsstyrelsens retningslinier af december 1986 for hjemmesygeplejerskers  

 administration af injektionsvæsker, der er omfattet af § 5 i  

 sundhedsstyrelsens bekendtgørelse af 19. november 1985 om rekvirering og  

 udlevering af lægemidler.
2.3.Medvirken ved uddannelse af sygeplejersker og andet personale Efter aftale mellem kommunalbestyrelsen og de forskellige skoler medvirker  

 hjemmesygeplejerskeordningen ved grunduddannelsen af de elevgrupper, der  

 ifølge givne retningslinier for uddannelsen skal gives uddannelse i  

 hjemmesygeplejen, for tiden praktikuddannelse af sygeplejeelever og  

 orienteringsbesøg for plejehjemsassistentelever, jf. sundhedsstyrelsens  

 cirkulære af 30. januar 1979 til sygeplejeskoler m.m. og sundhedsstyrelsens  

 cirkulære af 26. juni 1980 om plejehjemsassistenter.
 Endvidere lægger sundhedsstyrelsen vægt på, at ordningen som hidtil efter  

 aftale med Danmarks Sygeplejerskehøjskole ved Aarhus Universitet, herunder  

 afdelingen i København, kan modtage studerende til praktik.
3. Hjemmesygeplejerskeordningens tilrettelæggelse Hjemmesygeplejerskeordningen bør tilrettelægges således, at der skabes  

 muligheder for en fortsat tilpasning af hjemmesygeplejerskevirksomheden i  

 overensstemmelse med udviklingen inden for social- og sundhedsvæsen og  

 ændringer i befolkningens behov og ønsker for hjemmesygepleje.
Vedrørende  

 beregning af hjemmesygeplejerskeordningens normering henvises til bilag 6.  

 Personalenormering.
 Henvisning af patienter fra læger, sygehuse og andre instanser til  

 hjemmesygeplejersken sker via social- og sundhedsforvaltningen, hvor  

 hjemmesygeplejersken bør have regelmæssig træffetid.
De for plejen nødvendige oplysninger om patienten, herunder diagnose, den  

 ordinerede behandling og sygeplejen, gives af lægen og/eller sygeplejersken  

 direkte til hjemmesygeplejersken eller den ledende hjemmesygeplejerske.
Ved  

 henvisning til barselpleje gives oplysninger om mor og barn som regel af  

 jordemoderen.
Hjemmesygeplejerskeordningen omfatter dagtimerne.
Kommunalbestyrelsen  

 træffer beslutning om, hvorvidt ordningen tillige skal omfatte aftentimerne,  

 eller om den skal omfatte hele døgnet.
 Vejledende for, hvilken ordning kommunen vælger, er primært de aktuelle og  

 forventede behov for sygeplejefaglig bistand til befolkningen, målsætningen  

 for denne bistand, kommunens sociale og sundhedsmæssige tilbud i øvrigt samt  

 samarbejde med almen lægepraksis og sygehus.
 Inden for det tidsrum af døgnet, som den i kommunen etablerede ordning  

 skal dække, må patienternes behov for hjemmesygepleje kunne tilgodeses i form  

 af såvel planlagte som ikke planlagte/akutte besøg.
 Med henblik på ordningens effektivitet og patienternes oplevelse af en  

 samlet sygeplejeindsats gennem døgnet må etableres et hensigtsmæssigt  

 kommunikationssystem til sikring af koordinationen af sygeplejeydelserne.
 Ordninger, der omfatter tilbud om sygeplejefagligt beredskab døgnet rundt,  

 øger blandt andet mulighederne for at undgå unødig boligskift og kan i nogen  

 grad medvirke til bedre udnyttelse af social- og sundhedsvæsenets ressourcer.
3.1. Ansættelse af hjemmesygeplejersker og sygehjælpere Ansættelse som hjemmesygeplejerske er betinget af, at den  

 pågældende har autorisation som sygeplejerske.
Endvidere bør ansøgere efter  

 endt uddannelse have klinisk erfaring fra arbejdet som sygeplejerske inden  

 for kirurgisk, medicinsk og psykiatrisk sygepleje.
Denne erfaring bør så vidt  

 muligt have været af mindst 2 års varighed.
Herudover vil uddybet viden om  

 gerontologi og geriatri være en fordel.
Sygeplejersker, der ansættes i ledende stillinger inden for  

 hjemmesygeplejen, bør have gennemgået videregående uddannelse ved Danmarks  

 Sygeplejerskehøjskole - 1.del - samt have praktisk erfaring fra arbejdet som  

 hjemmesygeplejerske.
Hvor stillingen vedrører ledelse af et større personale  

 eller flere personalegrupper, vil det tillige være ønskeligt, at den  

 pågældende har gennemgået 2.del af den videregående uddannelse ved Danmarks  

 Sygeplejerskehøjskole eller anden tilsvarende uddannelse, der har som formål  

 at kvalificere sygeplejersker til at lede og udvikle sundheds- og sygeplejen  

 under hensyntagen til samspillet mellem befolkningens behov og ændringer i  

 samfundet.
 Ansættelse som sygehjælper er betinget af, at den pågældende har  

 bevis som sygehjælper i henhold til de af sundhedsstyrelsen udstedte regler  

 om uddannelse af sygehjælpere, jf. i øvrigt § 5, stk. 3, i  

 indenrigsministeriets bekendtgørelse om hjemmesygeplejerskeordninger.
 Ansættelsen er endvidere betinget af, at den pågældende - under ledelse af  

 en hjemmesygeplejerske - gennemgår introduktions- og instruktionsprogram for  

 sygehjælpere ansat under hjemmesygeplejerskeordningen i overensstemmelse med  

 sundhedsstyrelsens vejledende retningslinier herfor, der er aftrykt i bilag  

 5.
 Ansøgere bør efter at have opnået bevis som sygehjælper have haft mindst 1  

 års ansættelse som sygehjælper ved sygehus eller plejehjem.
3.3. Lokaleforhold Kommunen stiller kontor og kontormæssig bistand til rådighed for  

 hjemmesygeplejersken.
 Hjemmesygeplejerskens journal og andet arbejdsmateriel opbevares på  

 kontoret.
 I tilknytning til kontoret kan etableres behandlingslokale til personer  

 med ukomplicerede sygeplejebehov, f.eks. sårpleje og lægemiddelinjektioner,  

 som ikke nødvendigvis kræver hjemmebesøg.
3.3. Den daglige ledelse Forvaltningen af hjemmesygeplejerskeordningen samt ansvaret for  

 koordinationen af de forskellige faggruppers indsats for den enkelte borger  

 påhviler som nævnt kommunen, og den daglige administration varetages af  

 social- og sundhedsforvaltningen, jf. afsnit 1. Indledning.
 Det er sundhedsstyrelsens opfattelse, at en målrettet, velintegreret  

 hjemmesygeplejerskeordning og en effektiv anvendelse af ressourcerne,  

 herunder samarbejdet med hjemmehjælpsordningen bedst opnås, hvor den daglige  

 ledelse varetages af en sygeplejerske.
 Under ansvar over for ledelsen af social- og sundhedsforvaltningen  

 planlægger, organiserer, administrerer, samordner og udvikler den ledende  

 hjemmesygeplejerske hjemmesygeplejen.
Lederen er ansvarlig for den faglige standard og kontinuiteten i  

 sygeplejen.
Lederen følger udviklingen inden for de områder, der influerer på  

 behovet for hjemmesygepleje, udarbejder årsberetninger om  

 hjemmesygeplejerskeordningen, orienterer de ansvarlige myndigheder om  

 ordningens indhold og omfang samt fremkommer med forslag til videreudvikling  

 af hjemmesygeplejen som led i den samlede sociale og sundhedsmæssige  

 virksomhed i kommunen.
Endvidere påhviler det lederen at tilrettelægge  

 introduktionprogram for nyansatte hjemmesygeplejersker og introduktions- og  

 instruktionsprogram for nyansatte sygehjælpere samt at medvirke til  

 etablering af hensigtsmæssige samarbejdsformer med andre grupper, især  

 hjemmehjælpen.
 Med hensyn til Direktoratet for Arbejdstilsynets anvisning af januar 1985  

 for omgang med visse lægemidler i hjemmene påhviler det lederen at sikre  

 gennemførelsen af de anførte hygiejniske foranstaltninger, herunder fornøden  

 instruktion og vejledning til det ikke sundhedsfagligt uddannede personale i  

 hjemmeplejen.
3.4. Depot Det påhviler kommunen at oprette et depot med de for hjemmesygeplejen  

 nødvendige rekvisitter, hjælpemidler m.v., jf. § 3 i indenrigsministeriets  

 bekendtgørelse.
Sygeplejerekvisitterne bør opbevares i et særskilt rum  

 adskilt fra de større hjælpemidler som senge, bækkenstole m.v.
 Depotet må være hensigtsmæssigt indrettet med henblik på en hygiejnisk  

 forsvarlig opbevaring af sygeplejerekvisitterne.
I depotet må forefindes almindeligt anvendte rekvisitter, hjælpemidler  

 m.v., som er nødvendige for varetagelsen af sygeplejen i hjemmet, herunder  

 gennemførelsen af den af lægen ordinerede behandling.
Desuden skal der  

 forefindes adrenalininjektionsvæske, jf. sundhedsstyrelsens instruks af juni  

 1984 for hjemmesygeplejersker vedrørende behandling af akut, allergisk chok  

 med injektion af adrenalin.
Mere specielle hjælpe- og behandlingsmidler efter  

 lægelig ordination må endvidere være til rådighed i overensstemmelse med  

 omfanget og varigheden af den ordinerede behandling.
 De nødvendige hjælpemidler må umiddelbart kunne stilles til rådighed  

 vederlagsfrit for alle patienter, herunder også midlertidigt for de  

 patienter, der ad anden vej kan få det pågældende hjælpemiddel, f.eks. i  

 medfør af lov om social bistand, i perioden indtil ansøgning herom er  

 bevilget, og hjælpemidlet fremskaffet.
 Rekvisitter, hjælpemidler m.v. må være af en sådan karakter, at sygeplejen  

 i hjemmet kan tilrettelægges og gennemføres efter ansvarlige arbejdsmetoder,  

 der kan tilsikre et for patienter, eventuelle pårørende og personale både  

 fysisk og psykisk hensigtsmæssigt behandlingsmiljø.
 Hjemmesygeplejersken må have let adgang til depotet, og transport af  

 større hjælpemidler til og fra patienten må kunne rekvireres gennem social-  

 og sundhedsforvaltningen.
4. Forsøgsvirksomhed Hjemmesygeplejerskeordningen bør både lokalt og generelt kunne udvikle sig  

 i takt med nye krav, som fremkommer på baggrund af udviklingen i samfundet,  

 ændringer i sygdomsmønstret og familiernes sundhedsmæssige adfærd.
Ved  

 forsøgsvirksomhed afpasset efter kommunens lokale forhold vil nye eller  

 ændrede organisationsformer og funktioner/opgaver kunne afprøves inden for  

 ordningerne.
Forsøgsvirksomheden bør tilrettelægges således, at en nærmere vurdering af  

 forsøgsresultaterne er mulig.
Planer for det enkelte forsøgs tilrettelæggelse  

 og gennemførelse, herunder kriterier for vurdering af forsøgsvirksomheden, må  

 derfor nøje beskrives forud for forsøgets start.
5. Indberetninger Kommunalbestyrelsen er forpligtet til efter regler fastsat af  

 sundhedsstyrelsen at give oplysninger om hjemmesygeplejerskevirksomheden, jf.  

 lovens § 4.
 Hjemmesygeplejersken og sygehjælperen afgiver i overensstemmelse med de af  

 sundhedsstyrelsen udarbejdede særlige retningslinier herfor en skematisk  

 indberetning om sin virksomhed til social- og sundhedsforvaltningen.
 På grundlag heraf udarbejder forvaltningen en beretning om den samlede  

 virksomhed i kommunen og indsender eksemplar af denne til sundhedsstyrelsen.
SØREN K.
SØRENSEN /Inger M.
Madsen Bilag 1 Lov nr. 408 af 13. juni 1973.
 Lov om hjemmesygeplejerskeordninger.
Lov nr. 143 af 4. april 1979 Lov om ændring af lov om hjemmesygeplejerskeordninger Lov nr. 254 af 6. juni 1985 Lov om ændring af lov om hjemmesygeplejerskeordninger, lov om  

 sundhedsplejerskeordninger, lov om skolelægeordning og lov om offentlig  

 sygesikring m.fl.
(Ændring af regler om finansiering) Bilag 2 Indenrigsministeriets bekendtgørelse nr. 198 af 17. maj 1979 Bekendtgørelse om hjemmesygeplejerskeordninger Bilag 3 Embedslægeinstitutionen I medfør af § 6, stk. 2, i bekendtgørelse om hjemmesygeplejerskeordninger  

 står hjemmesygeplejens personale under tilsyn af embedslægeinstitutionen.
 Med henblik herpå afgiver kommunalbestyrelsen, hvor der ikke er ansat  

 ledende hjemmesygeplejerske, indberetninger til embedslægeinstitutionen om  

 ansættelse i og afgang fra hjemmesygeplejerskestillinger og  

 sygehjælperstillinger med angivelse af pågældendes fulde navn og personnummer  

 samt henholdsvis autorisationsdato og dato for udstedt bevis for sygehjælper.
På begæring af kommuner og amtskommuner afgiver embedslægeinstitutionen i  

 samråd med amtssundhedsplejersker og ledende hjemmesygeplejersker udtalelser  

 i forbindelse med planlægning af hjemmesygeplejerskeordningen samt yder  

 vejledning angående den mest hensigtsmæssige indpasning af ordningen i det  

 kommunale og amtskommunale social- og sundhedsvæsen.
Endvidere afgiver  

 institutionen efter anmodning udtalelser om, hvorvidt  

 hjemmesygeplejerskeordningen er i overensstemmelse med udviklingen og  

 befolkningens behov, og om forslag til ændringer af ordningen.
 I øvrigt henvises til lov om embedslægeinstitutioner af 13. juni 1973 samt  

 til indenrigsministeriets bekendtgørelse nr. 474 af 19. september 1974 om  

 embedslægeinstitutionernes virksomhed.
Bilag 4 Amtssundhedsplejersken Amtssundsplejersken er rådgivende i alle spørgsmål vedrørende sundheds- og  

 sygeplejen inden for de områder - uden for sygehusvæsenet - hvor der  

 beskæftiges sundheds- og sygeplejersker samt andre personalegrupper, der  

 deltager i disses arbejde.
 Efter anmodning fra kommuner yder amtssundshedsplejersken generel og  

 konkret rådgivning vedrørende planlægning og tilrettelæggelse af  

 hjemmesygeplejerskeordninger, herunder prioritering af opgaverne samt afgiver  

 vejledende udtalelser i ansættelses- og afskedigelsessager, jf. § 4 i  

 indenrigsministeriets bekendtgørelse af 17. maj 1979 om  

 hjemmesygeplejerskeordninger.
 I samarbejde med embedslægeinstitutionen og ledende  

 sundhedsplejerske/hjemmesygeplejerske medvirker amtssundhedsplejersken  

 endvidere ved tilrettelæggelsen af samarbejdet mellem  

 sundhedsplejerskeordninger, hjemmesygeplejerskeordninger, læger,  

 jordemodercentre, børnetandplejeordninger og sygehusvæsenet samt bistår med  

 at fremme den faglige integration af ordningerne i det kommunale og  

 amtskommunale sundheds- og socialvæsen.
 Amtssundhedsplejersken tilrettelægger efteruddannelse af  

 hjemmesygeplejersker og yder faglig vejledning til den enkelte, jf.  

 indenrigsministeriets bekendtgørelse § 6, stk. 3.
 Amtssundhedsplejersken yder endvidere bidrag til den i den sociale  

 styrelseslov § 26 omhandlede plan for den sociale- og sundhedsmæssige  

 virksomhed i amtskommunen.
 Udover opgaverne inden for hjemmesygeplejerskeordningen kan  

 amtssundshedsplejersken varetage lignende opgaver inden for  

 sundhedsplejerskeområdet, jf. indenrigsministeriets bekendtgørelse om  

 sundhedsplejerskeordninger §§ 4 og 6, stk. 2, og inden for  

 skolesundhedsplejen, jf. § 5, stk. 3, i indenrigsministeriets bekendtgørelse  

 om skolelægeordning.
 Endelig er vejledning i sygeplejefaglige spørgsmål til personalegrupper  

 inden for plejehjemssektoren og bistand med tilrettelæggelse af disses  

 efteruddannelse flere steder overdraget til amtssundhedsplejersken.
Bilag 5 Vejledning vedrørende sygehjælpere ansat under  

 hjemmesygeplejerskeordningen 1. Formålet med ansættelse af sygehjælpere Kommunerne har ifølge loven adgang til at ansætte sygehjælpere, der under  

 hjemmesygeplejerskens vejledning og tilsyn kan bistå ved udførelsen af de  

 sygeplejemæssige opgaver over for patienter henvist til hjemmesygeplejen.  

 Hjemmesygeplejersken får herved mulighed for - gennem en overdragelse til  

 sygehjælperen af sygeplejeopgaverne af mere rutinepræget karakter - at blive  

 frigjort til i større udstrækning end hidtil at kunne inddrage forebyggende,  

 sundhedsfremmende, revaliderende og sociale aspekter i patientomsorgen,  

 herunder opsøgende arbejde i samarbejde med lægelig og social sagkundskab til  

 personer, der har særlige behov herfor.
2. Sygehjælperens normale arbejdsområde Sygehjælpere er efter deres uddannelse kvalificerede til under en  

 sygelejerskes ledelse og tilsyn at medvirke ved en indvidualiseret  

 patientpleje og -omsorg inden for institutioner, fordelt på opgaver som  

 sygehjælperen selvstændigt kan udføre, opgaver som sygehjælperen kan udføre  

 efter samråd med sygeplejersken, og opgaver som sygehjælperen kan assistere  

 ved.
Efter gennemgang af det under pkt. 4 nævnte introduktions- og  

 instruktionsprogram vil sygehjælpere ansat ved hjemmesygeplejerskeordninger  

 kunne varetage tilsvarende opgaver under en hjemmesygeplejerskes tilsyn og  

 ledelse.
På grund af de særlige vilkår, hvorunder hjemmesygeplejen udøves,  

 vil grænserne for, hvad en sygehjælper selvstændigt kan udføre inden for  

 dette område dog være forholdsvis snævre sammenlignet med sygeplejen i  

 sygehusvæsenet, hvor mulighederne for kontinuerligt tilsyn af sygeplejersker  

 er større.
 Inden for hjemmesygeplejen vil det fortrinsvis være sygehjælperens opgave  

 at bistå hjemmesygeplejersken ved opgaver over for patienter i de ældre  

 aldersgrupper og patienter med kroniske sygdomme, herunder at assistere  

 hjemmesygeplejersken ved sygeplejen af patienter, hvortil der behov for 2  

 plejepersoner.
Ved sygeplejen af patienter med plejebehov, som er ret konstant, og som  

 indebærer opgaver inden for sygehjælpernes normale arbejdsområde, vil denne  

 kunne få tildelt mere selvstændige opgaver.
Efter samråd med  

 hjemmesygeplejersken vil det dreje sig om udførelsen af de mere rutineprægede  

 sygeplejefunktioner i patientplejen, der ikke ubetinget forudsætter en  

 sygeplejerskeuddannelse, men som ligger ud over hvad hjemmehjælperuddannelsen  

 kvalificerer til, og som må kombineres med en vis observation og den dertil  

 hørende rapportering til hjemmesygeplejersken af patientens helbredstilstand  

 og andre forhold fysisk, psykisk og socialt af betydning for patienten.  

 Endvidere aktivering og optræning af patienten, vejledning af pårørende og  

 varetagelse af enklere behandlinger, f.eks. i forbindelse med sårbehandling  

 og forbindsskiftning.
Herudover kan der til sygehjælperen i særlige tilfælde delegeres  

 arbejdsopgaver uden for det normale arbejdsområde, f.eks. opgaver i  

 forbindelse med medicingivning, pasning af kateter a demeure samt  

 sondemadning.
Der påhviler derved den sygeplejerske, der ud fra sit eget  

 arbejdsområde overdrager sygehjælperen arbejdsopgaver af denne art, ansvar  

 for, at den enkelte sygehjælper, der efter konkret vurdering skønnes egnet  

 hertil, forinden har fået fornøden undervisning og instruktion.
 Sygehjælperen vil i denne forbindelse alene kunne pådrage sig ansvar ved  

 ikke at handle i nøje overensstemmelse med den modtagne instruktion.  

 Sygehjælperen vil aldrig være pligtig til at påtage sig arbejdsopgaver, som  

 han/hun ikke er uddannet til at udføre - bortset fra fornævnte delegerede  

 arbejdsopgaver - og må være klar over det ansvar, han/hun herved kan pådrage  

 sig.
3. Tilrettelæggelsen af sygehjælperens arbejde og  

 tilsynet hermed Tilrettelæggelsen af sygehjælperens arbejde og tilsynet hermed varetages  

 af en i kommunen ansat hjemmesygeplejerske.
 Den daglige ledelse af arbejdet omfatter planlægning og fordeling af  

 sygehjælperens arbejdskapacitet, tilpasset efter den sygehjælperbistand de  

 enkelte hjemmesygeplejesker alt efter opgaverne i forbindelse med deres  

 patientklientel har behov for, samt tilsyn med anvendelsen af sygehjælpere i  

 overensstemmelse med disses kvalifikationer, herunder gennemførelsen af den i  

 indenrigsministeriets bekendtgørelse anførte introduktion og instruktion.
 Endvidere den fornødne koordinering af opgaverne inden for  

 hjemmesygeplejen og hjemmehjælpen med henblik på at tilsikre en forsvarlig og  

 hensigtsmæssig fordeling af opgaverne i overensstemmelse med den enkelte  

 medarbejders faglige uddannelse og under hensyntagen til patientens/klientens  

 behov for sygepleje og hjemmehjælp.
 Planlægningen af og tilsynet med sygehjælperens arbejde i patientens hjem  

 forestås af den hjemmesygeplejerske, sygehjælperen bistår.
 Ud fra en personlig vurdering af den enkelte patients plejebehov  

 tilrettelægger hjemmesygeplejersken en plan til imødekommelse af behovet og  

 tildeler sygehjælperen efter vejledning herom opgaver, som den pågældende på  

 grundlag af sin uddannelse vil kunne varetage forsvarligt.
 Hjemmesygeplejersken må hos patienter, hvis daglige sygepleje hun ikke  

 behøver at deltage i, ved regelmæssige besøg og hyppig kontakt med  

 sygehjælperen holde sig nøje orienteret om patientens tilstand og den ydede  

 sygepleje for at kunne foretage den nødvendige tilpasning af plejeplanen i  

 overensstemmelse med eventuelle ændringer i patientens tilstand og  

 plejebehov.
4. Introduktions- og instruktionsprogram for nyansatte  

 sygehjælpere Sygehjælpere, der ansættes i hjemmesygeplejen, skal gennemgå et  

 introduktions- og instruktionsprogram efter retningslinier fastsat af  

 sundhedsstyrelsen.
 Vejledende retningslinier herfor er givet i bilag A.
Bilag A Vejledende retningslinier for introduktions- og instruktionsprogram  

 for sygehjælpere ansat under hjemmesygeplejerskeordningen Ifølge sundhedsstyrelsens cirkulære af 20. januar 1978 om uddannelse af  

 sygehjælpere, bilag 1, punkt IX, bør der for sygehjælpere, der beskæftiges  

 inden for særlige sygeplejegrene tilrettelægges et udvidet introduktions- og  

 instruktionsprogram.
I overensstemmelse hermed skal der for sygehjælpere  

 ansat ved hjemmesygeplejerskeordningen under ledelse af en sygeplejerske  

 tilrettelægges et program af et indhold og omfang, der kan sikre, at den  

 enkelte sygehjælper har opnået fornøden indsigt og teknisk kunnen til at  

 udføre sygehjælperens normale arbejdsopgaver tilpasset efter de særlige  

 forhold, der gør sig gældende for sygepleje af patienter i private hjem.
Formål Formålet med programmet er, at sygehjælperen - får kendskab til arbejdet inden for kommunens hjemmesygeplejerske-  

 ordning og forståelse for sygehjælperens funktion i relation hertil, - får kendskab til arbejsreglerne ved hjemmesygeplejerskeordningen, - bliver i stand til i princippet at udføre sygehjælperens normale  

 arbejdsopgaver hensigtsmæssigt tilpasset efter individuelle for- hold i  

 private hjem, jf. nævnte cirkulære om sygehjælpere, bilag A.
Indhold Programmet omfatter dels en introduktion til  

 hjemmesygeplejerskeordningen med indgående orientering om det pågældende  

 arbejdssted og de for arbejdets tilrettelæggelse karakteristiske forhold,  

 dels en instruktion omfattende undervisning og praktisk oplæring  

 vedrørende sygehjælperens opgaver i hjemmesygeplejen.
 Introduktionsprogrammet vil for en stor dels vedkommende kunne afvikles  

 for flere personalekategorier samtidigt - hjemmesygeplejersker,  

 sygeplejeelever, sygehjælpere, der er nye i hjemmesygeplejen.
 Instuktionsprogrammet vil være baseret på sygehjælperens forudsætninger og  

 sigter således alene på denne personalekategori.
Varighed Programmet bør have en varighed af mindst 3 uger (120 timer).
 Sygehjælpere, der er beskæftiget inden for hjemmesygeplejen, og som ikke  

 har gennemgået et i hovedtræk tilsvarende program, bør gennemgå det planlagte  

 instruktionsprogram med eventuel afkortning af den praktiske indføring i  

 arbejdet.
Tilrettelæggelse Programmet kan tilrettelægges på følgende måde:
1. uge 1. dag Orientering om instruktionsprogrammet, dets formål og tilrettelæggelse.
 Introduktion til hjemmesygeplejerskeordningen, herunder orientering om  

 arbejdsstedet og de for arbejdets tilrettelæggelse karakteristiske forhold.
 Udlevering af uniform og diverse praktiske oplysninger i forbindelse  

 hermed.
2. dag Introduktion til sygehjælperens funktion i hjemmesygeplejen generelt.
 1-2 orienterende besøg med hjemmesygeplejersken i patienters hjem.
3. dag Drøftelse af de særlige forhold for opgavernes udførelse i  

 hjemmesygeplejen bl.a. på baggrund af de forudgående orienterende  

 hjemmebesøg.
 3-4 besøg med hjemmesygeplejersken i patienters hjem, hvor sygehjælperen  

 efter en forud fastlagt plan bistår hjemmesygeplejersken med konkrete  

 sygeplejeopgaver.
4. dag Sygehjælperen følger hjemmesygeplejersken i arbejdet gennem hele dagen.  

 Der må lægges vægt på, at sygehjælperen under hjemmesygeplejerskens  

 vejledning udfører sygeplejeopgaver hos sådanne patienter, som denne normalt  

 må forventes i et vist omfang at skulle kunne tilse alene.
5. dag Sygehjælperen følger hjemmesygeplejersken på lignende måde som den  

 forgående dag.
 Gennemgang af hjemmesygeplejens depot.
2. uge Sygehjælperen følger hjemmesygeplejersken i arbejdet.
I løbet af ugen  

 aflægger sygehjælperen - efter nøje vejledning og instruktion - enkelte besøg  

 på egen hånd hos patienter, som den pågældende forventes i et vist omfang at  

 kunne tilse alene.
 Evaluering af ugens program.
3. uge I programmets 3. uge bør sygehjælperen arbejde efter en plan, der i  

 princippet svarer til sygehjælperens normale arbejdsområde fremover.
Planen  

 skal være tilrettelagt således, at sygehjælperen, hos de patienter denne skal  

 tilse alene, vil kunne få direkte bistand og vejledning efter behov af  

 hjemmesygeplejersken, ligesom hjemmesygeplejersken i øvrigt fører tilsyn med  

 sygehjælperens arbejde som helhed.
 Programmet afsluttes med en evaluering, jf. omstående oversigtsskema.
Oversigtsskema vedrørende introduktions- og instruktionsprogram i  

 hjemmesygeplejerskeordningen Sygehjælper: navn Ansættelsessted:
 Dato for ansættelsen:
Programmet påbegyndt den afsluttet den Introduktion og instruktion under programmets forløb På linien til højre sætter sygehjælperen et kryds, når denne har  

 modtaget den angivne information eller er instrueret i den anførte  

 opgave.
A.
Orientering:  Kommunens hjemmesygeplejerskeordning Ordningens  

 formål og struktur Sygehjælperens administrative placering i ordningen  

 Hjemmehjælpsordningens formål og relation til hjemmesygeplejerske- ordningen  

 Sygehjælperens normale arbejdsområde set i relation til hjemme- hjælperens  

 opgaver B.
Sygehjælperens arbejde generelt  Tilrettelæggelse af det daglige  

 arbejde efter en af den ledende hjemmesygeplejerske fastlagt plan Samarbejde  

 med hjemmesygeplejersken/rne i hjemmesygeplejerskeord- ningen, herunder  

 kommunikation i form af rapportgivning, telefon- træffetid m.v.
Tavshedspligt  

 Omgang med patientens ejendele Gaver Forholdsregler i de tilfælde, hvor det  

 ikke er muligt at komme ind til en patient, herunder tilkaldelse af politi og  

 ambulance Forholdsregler i forbindelse med dødsfald C.
Arbejdsregler  Arbejdstidsplan, herunder udfyldelse af  

 arbejdsseddel og oplys- ninger om lønanvisning Sygemelding - tilskadekomst  

 under tjenesten Transportmuligheder - cykel eller bil, herunder  

 kørselsregnskab ved brug af bil Uniform - udlevering, opbevaring og  

 anvendelse samt vask af denne Sygeplejetaske til rekvisitter, herunder  

 håndtering af denne Hjælpemidler - depot, udlevering af utensilier,  

 linnedservice m.m., herunder udfyldelse af rekvisitionssedler D.
Sygehjælperens opgaver i hjemmesygeplejen  Tilrettelæggelse af  

 det daglige arbejde efter den af hjemme- sygeplejersken udarbejdede plejeplan  

 for den enkelte patient Almen observation af patienten, fysisk og psykisk  

 Iagttagelse af eventuelle særlige forhold for arbejdets udførelse i  

 patientens hjem Anfør eventuelle konkrete eksempler:  Rapportgivning  

  mundtligt skriftligt  Patientens personlige hygiejne m.v.  Sengebad  

 Brusebad/karbad/fodbad Tandbørstning, mundpleje Sengeredning Skiftning af  

 patientens tøj og sengelinned Hjælpe patient op af og i seng Hjælpe patient  

 med toiletbesøg Bækkengivning  Behandlinger m.v.  Sårbehandling,  

 forbindsskiftning m.v., herunder anvendelse af steril teknik.
Lavement  

 Vaginaludskylning Skiftning af urinpose Skiftning af kolostomipose Evt. andre  

 funktioner (anfør hvilke)  Oprydning  Oprydning efter arbejdet i  

 almindelighed Rengøring og desinfektion efter behov af anvendte utensilier og  

 hensigtsmæssig anbringelse af disse Håndtering af vådt affald, herunder brugt  

 urinpose Håndtering af inficeret affald, herunder ekspektorat Håndtering af  

 brugt forbindsmateriale Håndtering af brugt kolostomipose Håndtering af  

 snavsetøj herunder linned, tilsmudset af urin herunder linned, tilsmudset af  

 afføring herunder linned, tilsmudset af pus  Gennemførelse af en  

 forsvarlig håndhygiejne  under forskellige forhold i patientens hjem  

Brug af hjælpemidler  Sengeklodser Indstilleligt hovedgærde  

 Luftmadras, vandpude, imiteret lammeskind Patientløfter Andre hjælpemidler  

 (anfør disse);  Arbejds- og løfteteknik Andre opgaver (anfør  

 disse) Bemærkninger til punkt D Det er ikke tanken, at sygehjælpere ved introduktions- og  

 instruktionsprogrammets afslutning nødvendigvis skal have opnået et  

 tilstrækkeligt kendskab til udførelsen i hjemmesygeplejen af samtlige de  

 under pkt.
D i skemaet anførte opgaver.
Muligheden herfor vil bl.a. bero på  

 hvilken sygepleje, der er behov for hos de patienter, sygehjælperen får  

 mulighed for at bistå hjemmesygeplejersken ved under instruktionsprogrammet.
 Ved tilmelding af opgaver til sygehjælperen påhviler det i alle tilfælde  

 hjemmesygeplejersken, såvel som pågældende sygehjælper selv at tilsikre, at  

 denne i den konkrete patients situation er i stand til at påtage sig  

 sygeplejeopgaven, evt. efter fornøden instruktion, jf. det i afsnit 4 om  

 sygehjælperens opgaver anførte vedrørende delegation af opgaver uden for det  

 normale arbejdsområde.
Bilag 6 Personalenormering Ved beregning af hjemmesygeplejerskeordningens normering må følgende  

 forhold tages i betragtning:
 - Hjemmesygeplejerskeordningens planlagte dækning over døgnet.
 - Befolkningens aldersfordeling og befolkningstætheden.
 - Arten og omfanget af sociale og sundhedsmæssige problemer i kommunen.
 - Arten og omfanget af sociale og sundhedsmæssige foranstaltninger, der  

 som helhed realiseres i kommunen.
 - Arten og omfanget af uddannelsesmæssige opgaver.
 - Hjemmesygeplejerskens sekretærbistand og adgang til tekniske hjælpe- og  

 kommunikationsmidler.
 - Tilrettelæggelsen af hjemmesygeplejerskens transportforhold under  

 arbejdet.
Bilag 7 Tavshedspligt Efter forvaltningslovens § 27 har alle, der virker inden for den  

 offentlige forvaltning tavshedspligt om fortrolige oplysninger.
 En hjemmesygeplejerske har derfor tavshedspligt om, hvad der erfares under  

 udøvelsen af arbejdet vedrørende patienternes og de øvrige ansattes  

 personlige - eller andre private forhold, f.eks. økonomiske forhold.
 Tavshedspligten ophører ikke ved fratrædelse af stillingen som  

 hjemmesygeplejerske.
Videregivelse af oplysninger Efter forvaltningslovens § 28, stk. 1 må en hjemmesygeplejerske på samme  

 måde som andre offentligt ansatte ikke videregive oplysninger om  

 enkeltpersoners rent private forhold, f.eks. race, religion, helbred m.v. til  

 en anden forvaltningsmyndighed.
 Videregivelse til en anden forvaltningsmyndighed forudsætter som  

 udgangspunkt samtykke fra den person, oplysningen angår.
 Forvaltningslovens § 28 finder derimod ikke anvendelse ved udveksling af  

 oplysninger mellem hjemmesygeplejersken og de øvrige medarbejdere i social-  

 og sundhedsforvaltningen.
 Hjemmesygeplejersken kan derfor uden samtykke fra den person, oplysningen  

 angår, videregive eller indhente sagligt begrundede oplysninger til brug for  

 behandlingen af en sag i forvaltningen eller til brug for tilrettelæggelse af  

 arbejdet.
 Der er i øvrigt ikke centralt fastlagt regler for samarbejdet mellem  

 social- og sundhedsforvaltningens forskellige afdelinger og  

 personalekategorier, men alle medarbejdere i social og sundhedsforvaltningen  

 er omfattet af reglerne om tavshedspligt og om videregivelse af oplysninger.
 Der kan lokalt gives regler for dette samarbejde inden for rammerne af den  

 omtalte tavsheds- og oplysningspligt.
Indholdsfortegnelse 1.1. Indledning 1.2. Formålet med hjemmesygeplejerskeordningen 2. Hjemmesygeplejerskeordningens omfang og indhold 2.1. Hjemmesygeplejerskens virksomhed 2.2. Hjemmesygeplejejournaler 2.3. Medvirken ved uddannelse af sygeplejersker og andet personale 3. Hjemmesygeplejerskeordningens tilrettelæggelse 3.1. Ansættelse af hjemmesygeplejersker og sygehjælpere 3.2. Lokaleforhold 3.3. Den daglige ledelse 3.4. Depot 4. Forsøgsvirksomhed 5. Indberetninger Bilag 1. Lov nr. 408 af 13. juni 1973 om hjemmesygeplejerskeordninger med  

 senere ændringer.
 Bilag 2. Indenrigsministeriets bekendtgørelse nr. 198 af 17. maj 1979 om  

 hjemmesygeplejerskeordningen.
 Bilag 3. Embedslægeinstitutionen.
 Bilag 4. Amtssundhedsplejersken.
 Bilag 5. Vejledning vedrørende sygehjælpere ansat under hjemmesyge-  

 plejerskeordningen.
 Bilag 6. Personalenormering.
 Bilag 7. Tavshedspligt og videregivelse af oplysninger.
