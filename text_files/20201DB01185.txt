Betænkning afgivet af Beskæftigelsesudvalget den 19. maj 2021 Betænkning over Forslag til folketingsbeslutning om ændring af lovgivning om ret til pasning af sygt barn ved almen sygdom (borgerforslag) [af Leif Lahn Jensen (S), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA) og Susanne Zimmer (UFG)]:
1. Indstillinger Et flertal i udvalget (S, V, RV, KF, NB og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL, SF og ALT) indstiller beslutningsforslaget til vedtagelse uændret.
 Et andet mindretal i udvalget (DF) vil stemme hverken for eller imod beslutningsforslaget ved 2. (sidste) behandling.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget har fuld forståelse for, at der er rigtig mange mennesker, der ønsker en bedre mulighed for at kunne være der for deres barn, hvis det er blevet sygt.
For alle med børn ved, hvor svært det kan være i hverdagen at få tingene til at hænge sammen, og især i en helt ekstraordinær situation med covid-19.
Venstre efterspurgte derfor også i sommeren 2020, at arbejdsmarkedets parter og partierne fandt en løsning under pandemien ved at give forældre til børn, der er konstateret smittet med covid-19 eller hjemsendt på grund af udbrud af smitte i daginstitutionen, ret til dagpenge.
Folketingets partier fandt en løsning i denne helt ekstraordinære situation, og senest har vi i Folketinget forlænget denne ret frem til den 1. juli.
Normalt er det arbejdsmarkedets parter, der forhandler løn- og arbejdsvilkår på det danske arbejdsmarked, herunder også mulighederne for pasning af børn ved sygdom.
Gennem tiden har overenskomstforhandlingerne sikret, at vi har en lang række goder og ordninger på plads for at gøre det muligt for forældre at være hjemme, når de har syge børn.
Den danske model har gennem årtier håndteret sådanne ønsker på arbejdsmarkedet.
Venstres medlemmer af udvalget mener derfor også, at hvis der er et ønske blandt danske lønmodtagere om at forbedre vilkårene i forbindelse med sygdom hos børnene, så må det være et ønske, de rejser i forbindelse med overenskomstforhandlingerne, og så må det være op til arbejdsmarkedets parter at nå en fælles forståelse i overenskomstforhandlingerne.
 Sådan har den danske model fungeret i rigtig lang tid, og sådan ønsker vi i Venstre også at det skal være fremadrettet.
 Venstre kan derfor ikke støtte borgerforslaget.
Dansk Folkeparti Dansk Folkepartis medlemmer af udvalget finder, at pasning af syge børn er et dilemma, som mange forældre står i.
Det er efter Dansk Folkepartis mening vigtigt at se på, hvordan forældre kan hjælpes, så de kan passe deres arbejde og det syge barn, og at ministeren tager det alvorligt og ser på, om der er nogle muligheder for, at vi kan få noget ændret i den måde, som vi har indrettet os på arbejdsmarkedet, og så få taget en snak med arbejdsmarkedets parter om, hvorvidt der kan ændres noget på det her.
Det skal selvfølgelig ikke være sådan, at man bare kan tage 30, 40, 50 sygedage hjemme.
Det er heller ikke det, som borgerforslaget ønsker.
Men hvis man har en, der er syg  det kan være influenza, barnet har fået, eller det kan være andre sygdomme, det har fået  er ønsket, at man har mulighed for at være hjemme og passe barnet.
DF synes, at borgerforslaget fortjener mere respekt, og derfor vil vi i Dansk Folkeparti opfordre ministeren til at se på det her og tage en snak med arbejdsmarkedets parter om, om der er nogle muligheder for at hjælpe de forældre, der er i knibe i den forbindelse.
3. Udvalgsarbejdet Beslutningsforslaget blev fremsat den 23. februar 2021 og var til 1. behandling den 20. april 2021. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 5 bilag på beslutningsforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om beslutningsforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til beslutningsforslaget.
Spørgsmål Udvalget har under udvalgsarbejdet stillet 7 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
