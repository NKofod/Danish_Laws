Bekendtgørelse om midlertidige fravigelser af regler om afvikling af møder vedrørende ekspropriation og taksation ved ekspropriationskommissionerne som led i håndtering af COVID-19 I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med sundheds- og ældreministeren fastsættes:
Kapitel 1 Formål § 1. Formålet med denne bekendtgørelse er at sikre, at ekspropriationskommissionerne, jf. § 5 i lov om fremgangsmåden ved ekspropriation vedrørende fast ejendom, under udøvelsen af deres virksomhed kan medvirke til at forebygge og inddæmme COVID-19, og at de kan udøve deres virksomhed under overholdelse af tiltag til at forebygge eller inddæmme COVID-19.
Kapitel 2 Grundlæggende betingelser for fravigelse efter denne bekendtgørelse § 2. Fravigelser af forpligtelser for det offentlige og af privates rettigheder over for det offentlige efter §§ 3-10 kan ske i følgende tilfælde:
 1) Fravigelse er nødvendig for at forebygge eller inddæmme udbredelse af COVID-19 her i landet.
 2) Fravigelse er påkrævet som følge af tiltag til at forebygge eller inddæmme udbredelsen af COVID-19 her i landet, og de pågældende forpligtelser og rettigheder i den sammenhæng må anses for at være af mere underordnet betydning.
 3) Opfyldelse af lovgivningens forpligtelser og rettigheder bliver umulig eller uforholdsmæssigt vanskelig som følge af foranstaltninger, som har været nødvendige for at forebygge eller inddæmme udbredelse af Coronavirussygdom COVID-19 her i landet.
 Stk. 2. Fravigelse af forpligtelser for det offentlige og af privates rettigheder over for det offentlige efter reglerne i denne bekendtgørelse kan ikke ske ud over, hvad der er nødvendigt for at opnå formålet, jf. § 1.
Kapitel 3 Fravigelse af de statslige procesregler vedrørende besigtigelsesforretninger § 3. Kommissarius planlægger fysiske besigtigelsesforretninger således, at disse afholdes inden for rammerne af gældende forsamlingsforbud og sundhedsmyndighedernes anbefalinger til at mindske smitterisikoen som følge af COVID-19, jf. dog § 4.
§ 4. Kommissarius kan, uanset §§ 12, stk. 1, og 13, stk. 3, i lov om fremgangsmåden ved ekspropriation vedrørende fast ejendom, når det pga. et højt deltagerantal ikke er muligt at gennemføre en fysisk besigtigelsesforretning i overensstemmelse med § 3, pålægge andre deltagere end ekspropriationskommissionens medlemmer, lodsejer samt anlægsmyndigheden at deltage ved besigtigelsesforretningen ved brug af digitale hjælpemidler.
Kommissarius tilrettelægger nødvendige digitale løsninger.
 § 5. Deltagere, som efter § 4 pålægges at deltage i en besigtigelsesforretning ved brug af digitale hjælpemidler, kan fremkomme med bemærkninger til ekspropriationskommissionen på følgende måder:
 1) Mundtlige bemærkninger direkte på forretningen via den valgte digitale løsning efter § 4, 2. pkt.
 2) Skriftlige eller mundtlige bemærkninger inden for en frist, som fastsættes af kommissarius.
3) Bemærkninger ved separat fysisk fremmøde for ekspropriationskommissionen, hvis der anmodes herom inden for en frist, som fastsættes af kommissarius.
Kommissarius arrangerer mødetid og -sted og fastlægger i øvrigt de nærmere rammer for mødet.
 Stk. 2. I forhold til fremkomne bemærkninger efter stk. 1, nr. 1-3, føres der forhandlingsprotokol for forretningen efter de almindelige regler, jf. § 27, stk. 1, i lov om fremgangsmåden ved ekspropriation vedrørende fast ejendom.
 § 6. I tilfælde, hvor det ikke er muligt at planlægge besigtigelsesforretningen efter §§ 3 og 4 kan kommissarius beslutte, at en fremlæggelse af materiale og præsentation af projektet på anlægsmyndighedens hjemmeside træder i stedet for en besigtigelsesforretning.
 Stk. 2. Kommissarius fastsætter ved beslutning efter stk. 1 en frist for at fremkomme med skriftlige bemærkninger til materialet og præsentationen.
 Stk. 3. Deltagere kan inden for den frist, der er nævnt i stk. 2, anmode kommissarius om et separat fysisk møde med ekspropriationskommissionen med henblik på at fremkomme med bemærkninger til materiale og præsentation, jf. stk. 1. Kommissarius arrangerer mødetid og -sted og fastlægger i øvrigt de nærmere rammer for mødet.
 Stk. 4. I forhold til fremkomne bemærkninger efter stk. 2 og 3 føres der forhandlingsprotokol for forretningen efter de almindelige regler, jf. § 27, stk. 1, i lov om fremgangsmåden ved ekspropriation vedrørende fast ejendom.
Kapitel 4 Fravigelse af de statslige procesregler vedr. ekspropriationsforretninger § 7. Kommissarius planlægger fysiske ekspropriationsforretninger således, at disse afholdes inden for rammerne af gældende forsamlingsforbud og sundhedsmyndighedernes anbefalinger til at mindske smitterisikoen som følge af Covid-19, jf. dog § 8.
§ 8. Kommissarius kan, uanset §§ 15, stk. 1, 15, stk. 4, 1. pkt., og 17, stk. 1, 1. pkt., i lov om fremgangsmåden ved ekspropriation vedrørende fast ejendom, når det pga. et højt deltagerantal ikke er muligt at gennemføre en fysisk ekspropriationsforretning i overensstemmelse med § 7, pålægge andre deltagere end ekspropriationskommissionens medlemmer, lodsejer samt anlægsmyndigheden at deltage ved ekspropriationsforretningen ved brug af digitale hjælpemidler.
Kommissarius tilrettelægger nødvendige digitale løsninger.
 § 9. Deltagere, som efter § 8 pålægges at deltage i en ekspropriationsforretning ved brug af digitale hjælpemidler, kan fremkomme med bemærkninger til ekspropriationskommissionen på følgende måder:
 1) Mundtlige bemærkninger direkte på forretningen via den valgte digitale løsning efter § 8, 2. pkt.
 2) Skriftlige eller mundtlige bemærkninger inden for en frist, som fastsættes af kommissarius.
3) Bemærkninger ved separat fysisk fremmøde for ekspropriationskommissionen, hvis der anmodes herom inden for en frist, som fastsættes af kommissarius.
Kommissarius arrangerer mødetid og sted og fastlægger i øvrigt de nærmere rammer for mødet.
 Stk. 2. I forhold til fremkomne bemærkninger efter stk. 1, nr. 1-3, føres der forhandlingsprotokol for ekspropriationsforretningen efter de almindelige regler, jf. § 27, stk. 1, i lov om fremgangsmåden ved ekspropriation vedrørende fast ejendom.
 Stk. 3. Ekspropriationskommissionen kan uanset § 17, stk. 1, 2. pkt., i lov om fremgangsmåden ved ekspropriation vedrørende fastejendom beslutte ikke at afgive erstatningstilbud i forbindelse med ekspropriationsforretningen, når der er truffet beslutning efter § 8.
Kapitel 5 Besigtigelse af indendørsarealer § 10. Omfatter besigtigelses- eller ekspropriationsforretningen en fysisk besigtigelse af indendørsarealer skal proceduren i §§ 12, stk. 1, og 15, stk. 1, i lov om fremgangsmåden ved ekspropriation vedrørende fast ejendom, fraviges, hvorefter besigtigelsen sker gennem billed- eller videomateriale ved et udendørs møde af hensyn til at opnå formålene i § 1.
 Stk. 2. Anlægsmyndigheden forestår udarbejdelse af materialet efter stk. 1.
Kapitel 6 Underretning § 11. Kommissarius skal snarest underrette deltagere om beslutninger efter denne bekendtgørelse.
Kapitel 7 Klage § 12. Beslutninger efter bestemmelser i denne bekendtgørelse kan ikke påklages til anden administrativ myndighed.
Kapitel 8 Ikrafttræden § 13. Bekendtgørelsen træder i kraft ved bekendtgørelse i Lovtidende.
 Stk. 2. Bekendtgørelsen ophæves den 1. juli 2020.
