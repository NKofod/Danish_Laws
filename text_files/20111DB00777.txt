Betænkning afgivet af Europaudvalget den 25. maj 2012 Betænkning over Forslag til folketingsbeslutning om afskaffelse af sommerhusreglen [af Merete Riisager (LA) m.fl.] 1. Udvalgsarbejdet Beslutningsforslaget blev fremsat den 21. februar 2012 og var til 1. behandling den 30. marts 2012. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 3 spørgsmål til europaministeren til skriftlig besvarelse, som justitsministeren har besvaret.
2. Indstillinger og politiske bemærkninger Et flertal i udvalget (V, S, DF, RV, EL, SF og KF) indstiller forslaget til forkastelse.
Dansk Folkeparti kan ikke tilslutte sig forslaget.
Ordningen er en særordning for Danmark i Maastrichttraktaten  protokol 32  hvor en afskaffelse vil være uigenkaldelig.
Det er Dansk Folkepartis opfattelse, at såfremt forslaget vedtages, vil priserne på sommerhuse ændres, således at færre danskere vil have råd til at have sommerhus.
Samtidig mener vi, at det vil skade sommerhusudlejningen.
Enhedslisten er imod afskaffelse af sommerhusreglen, idet vi finder den nuværende ordning fordelagtig, da den sikrer adgang til sommerhuse for flere på grund af lavere priser samt liv i de berørte lokalområder, ved at feriehusene lejes ud.
Derfor vil vi også opfordre andre lande til at indføre lignende ordninger, der sikrer indbyggere i deres eget lande med mindre indkomster muligheden for bolig eller feriebolig, i stedet for at priserne på disse presses op af mere velstående fra andre EU-lande.
 Et mindretal i udvalget (LA) indstiller forslaget til vedtagelse uændret.
Liberal Alliances medlem af udvalget finder, at den særlige danske regel om, at udlændinge ikke må købe sommerhuse i Danmark, bør afskaffes.
Reglen er ikke bare dobbeltmoralsk og i strid med Danmarks stolte frihandelstradition, idet danskere, der ønsker at købe et sommerhus i et af vores europæiske nabolande, uanset den danske regel kan gøre det.
Reglen er også med til at fastholde det danske sommerhusmarked i dets mere eller mindre fastfrossede tilstand.
Sommerhusområderne dør i dag hen, fordi der ikke er nye købere til de utallige sommerhuse, der er til salg, og at den protektionisme er helt forfejlet, har et efterhånden stort antal danskere erkendt, ligesom vi ser, at flere og flere af landets udkantsborgmestre udtrykker håb om sommerhusreglens afskaffelse.
LA mener, at sommerhusreglen er væksthæmmende, og at en afskaffelse vil sikre investeringer i en række danske udkantsområder samt føre til et mere veludviklet indre marked i EU.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
Benny Engelbrecht (S) nfmd.
Bjarne Laustsen (S) Jacob Bjerregaard (S) Jens Joel (S) Rasmus Horn Langhoff (S) Trine Bramsen (S) Jeppe Kofod (S) Sofie Carsten Nielsen (RV) Rasmus Helveg Petersen (RV) Lone Loklindt (RV) Lisbeth Bech Poulsen (SF) Holger K.
Nielsen (SF) Nikolaj Villumsen (EL) Finn Sørensen (EL) Per Clausen (EL) Erling Bonnesen (V) Claus Hjort Frederiksen (V) Lykke Friis (V) Eva Kjer Hansen (V) fmd.
Henrik Høegh (V) Jakob Ellemann-Jensen (V) Sophie Løhde (V) Pia Adelsteen (DF) Kristian Thulesen Dahl (DF) René Christensen (DF) Christian Langballe (DF) Merete Riisager (LA) Lene Espersen (KF) Lars Barfoed (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
