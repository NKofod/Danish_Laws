Bilag 1 Tillægsbetænkning afgivet af Skatteudvalget den 30. maj 2011 Tillægsbetænkning over Forslag til lov om ændring af ligningsloven, kildeskatteloven og lov om hjemmeservice (Forsøgsordning med fradrag for hjælp og istandsættelse i hjemmet) [af skatteministeren (Peter Christensen)] 1. Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 19. maj 2011og var til 1. behandling den 24. maj 2011. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 27. maj 2011. Lovforslaget var til 2. behandling den 30. maj 2011, hvorefter det blev henvist til fornyet behandling i Skatteudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har under den fornyede behandling af lovforslaget modtaget skriftlige henvendelser fra:
Andelsboligforeningen Milebuen, Andelsboligforeningernes Fællesrepræsentation, Service-Vagten og Nanna Trojel, Juelsminde.
 Skatteministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 18 spørgsmål til skatteministeren til skriftlig besvarelse, som denne har besvaret, med undtagelse af spørgsmål 83, som forventes besvaret inden 3. behandling.
3. Indstillinger og politiske bemærkninger Et flertal i udvalget (S, V, DF, KF, SF og LA) indstiller lovforslaget til vedtagelse med de stillede ændringsforslag.
 Socialdemokratiets og Socialistisk Folkepartis medlemmer af udvalget bemærker følgende:
I den nuværende situation er det en stor og væsentlig opgave at skabe vækst i de erhverv, der har været hårdt ramt af den økonomiske krise, og at skaffe beskæftigelse til nogle af de grupper - primært kortuddannede - som har været hårdt ramt af krisen.
Socialdemokratiet og Socialistisk Folkeparti mener, at denne opgave kun kan løses, hvis man tør igangsætte reelle vækstinitiativer, der målrettet sætter skub i beskæftigelsen.
Boligjobordningen bygger på denne tankegang og er derfor et skridt i den rigtige retning.
 Derudover er det absolut tiltrængt at give børnefamilierne bedre muligheder for at få den travle hverdag til at hænge sammen  med to job, lukkedage i daginstitutionerne og forkortede åbningstider er en økonomisk håndsrækning til køb af huslige serviceydelser en stor hjælp.
Ifølge regeringens egen Familie- og Arbejdslivskommission vil det tilmed være selvfinansierede at udvide hjemmeserviceordningen, bl.a. i kraft af den fortrængning af sort arbejde til fordel for hvidt arbejde, det vil medføre.
Derudover er styrken ved en udvidet hjemmeserviceordning, at den stimulerer efterspørgslen efter ufaglært arbejdskraft, for hvilken det er sværere at finde andre ordinære job, end tilfældet er for faglærte.
Derfor har Socialdemokratiet og Socialistisk Folkeparti længe arbejdet for at udvide hjemmeserviceordningen til at omfatte børnefamilier.
Dette krav har regeringen modarbejdet, og den har tilmed ad flere omgange beskåret hjemmeserviceordningen trods løfter om det modsatte.
For hele Boligjobordningen taler også, at den får flyttet arbejde fra det sorte til det hvide arbejdsmarked med den skattebetaling og rettigheder for medarbejdere og servicekøbere, det medfører.
Det har ikke været muligt under udvalgsbehandlingen at få klare vurderinger af omfanget af effekterne på beskæftigelsen og på udryddelsen af sort arbejde, men at de positive effekter er til stede, er Socialdemokratiet og Socialistisk Folkeparti ikke i tvivl om.
Dette synspunkt understøttes også af Rockwool Fondens Forskningsenhed i dens henvendelse til udvalget.
I den nuværende form afskærer lovforslaget reelt lejere fra at få fradrag for udvendige boliginvesteringer og udvendig vedligeholdelse af et lejemål/en andel, på trods af at både lejere og andelshavere betaler til vedligeholdelse og investeringer af lejemålet/andelen gennem deres husleje henholdsvis andelsafgift.
Socialdemokratiet og Socialistisk Folkeparti mener, at ordningen i højere grad burde kunne benyttes af lejere og andelshavere.
Socialdemokratiet og Socialistisk Folkeparti mener desuden, at Boligjobordningen aktivt skal fremme energirenovering af boligmassen.
På den baggrund anser partierne det for relevant løbende at følge udviklingen af nye former for energiteknologi, der kan nedbringe husstandes energiforbrug og bidrage til omstillingen til vedvarende energi med henblik på eventuelt at inkludere dem på listen over serviceydelser, der er omfattet af fradragsordningen (bilag 1 i lovforslagets bemærkninger).
 Endvidere mener partierne, at regeringen aktivt skal søge at lede efterspørgsel i retning af energirenoveringer med f.eks. oplysningsmateriale, kampagner og samarbejde med energiselskaber og brancheorganisationer el.lign.
Socialdemokratiet og Socialistisk Folkeparti anser det for vigtigt, at Boligjobordningen ikke kun formelt, men også reelt, er tilgængelig for alle danskere, herunder også de over 460.000 danskere i alderen 65-89 år, der aldrig har anvendt internettet.
Der skal arbejdes aktivt for at finde en løsning, der gør ordningen nemt tilgængelig for disse og for andre borgere, der ikke er rutinerede internetbrugere.
 Socialdemokratiet og Socialistisk Folkeparti finder det endvidere stærkt kritisabelt og risikabelt, at provenuskønnene for lovforslaget er meget skrøbelige og baseret på et så svagt empirisk grundlag (der henvises til bemærkningerne til lovforslaget og ministerens svar på spørgsmål 1, 21, 26 og 32). Der er potentielt tale om en betragtelig merudgift for staten, som regeringen ikke tager alvorligt nok.
Den store usikkerhed, som provenuskønnene i lovforslaget er behæftet med, forstærkes yderligere af den konkrete udformning af Boligjobordningen som en fradragsordning i stedet for en tilskudsordning.
Mens udgifterne til en tilskudsordning kan følges løbende, kender man først de reelle udgifter til den foreslåede fradragsordning ved skatteårets udgang.
Det er efter Socialdemokratiets og Socialistisk Folkepartis mening en unødvendig risikofaktor i en tid, hvor en stram styring af de offentlige budgetter er nødvendig.
Socialdemokratiet og Socialistisk Folkeparti havde gerne forhandlet med regeringen om Boligjobordningen, herunder især om en anden tilskudsmodel og en anden finansiering end den fremlagte.
Den påtænkte finansiering af ordningen tager de to partier klart afstand fra.
At skære yderligere på kvaliteten af aktiveringstilbud, på Forebyggelsesfondens midler og på støtten til udvikling af velfærdsteknologi samt at lægge op til så voldsomme yderligere besparelser i staten vil have meget negative konsekvenser på en lang række områder.
 Socialdemokratiet og Socialistisk Folkeparti har til 2. behandling stillet ændringsforslag til loven for at få følgende evalueringsbestemmelse optaget i loven: »Skatteministeren foretager i 2012 en undersøgelse af omfanget af fradragsordningens anvendelse i 2011 og sender en orientering til Folketingets Skatteudvalg om undersøgelsens resultat.« Regeringen og Dansk Folkeparti har afvist dette.
Med de mange usikkerheder om de økonomiske konsekvenser af lovforslaget og ønsket om at fremme energirenoveringer in mente, mener partierne, at der tidligt i 2012 bør foretages en evaluering af lovens virkning og en eventuel justering af ordningen.
Dette kan ske, så snart det er muligt at få overblik over anvendelsen af ordningen ved hjælp af data fra selvangivelserne.
Et mindretal i udvalget (RV) indstiller lovforslaget til forkastelse.
Mindretallet vil stemme for de stillede ændringsforslag.
Radikale Venstres medlem af udvalget medgiver, at lovforslaget vil medføre en vis formindskelse af sort arbejde og en vis forøgelse af aktiviteten, og ser det som en positiv side af lovforslaget.
Det er usikkert, hvor stor denne virkning er.
Heroverfor står, at en meget stor del af lovforslagets virkning er, at arbejde, der på ganske normal vis udføres i private hjem uden fradrag, nu pludselig får en fradragsmulighed  til skade for statsfinanserne.
Regeringen skønner, at ordningen samlet set vil koste ca. 4,5 mia. kr. i årene 2011, 2012 og 2013. Dette skøn er højst usikkert.
Der er ingen erfaringer overhovedet med en ordning af denne art, og det kan ikke udelukkes, at ordningen bliver langt dyrere, end regeringen skønner.
Med lovforslaget trækkes en check på statskassen af ukendt omfang.
Det finder Radikale Venstre uansvarligt på et tidspunkt, hvor der i øvrigt er brug for at styrke statsfinanserne og modvirke offentlig gældsstiftelse.
Statsstøtte til private hjem giver kun mening, hvis den retter sig imod investeringer, der har en langsigtet positiv virkning på samfundsøkonomien.
Tilskud til eller fradrag for energibesparende foranstaltninger ville bidrage til at nedsætte energiforbruget til gavn både for samfundsøkonomien og for den enkelte skatteyder.
Uden en sådan målretning bliver virkningen af statsstøtte tilfældig og virkningsløs.
Radikale Venstre kan slet ikke tilslutte sig vigtige dele af den foreslåede finansiering.
Flere af elementerne er direkte skadelige, andre er uspecificerede.
Beskæringen med 300 mio. kr. af Forebyggelsesfonden og globaliseringspuljen vil få skadelige virkninger.
Den meget store besparelse på 5 pct. årligt på centraladministrationen  ud over den normale 2,5 pct. årlige besparelse  kan ikke undgå at få alvorlige følgevirkninger og medføre store fyringsrunder.
Hvor besparelserne vil sætte ind er end ikke antydningsvis oplyst.
Lovforslaget er præget af usikre skøn og dårlig forberedelse, både når det drejer sig om de totale udgifter, og om virkningen af fradragsordningen på forskellige befolkningsgrupper, på lejere og ejere, og personer med høj og lav indkomst.
Radikale Venstre finder, at der er tale om lovsjusk for et ukendt større milliardbeløb.
Et andet mindretal i udvalget (EL) indstiller lovforslaget til forkastelse.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af EL):
 1) I den under nr. 1 foreslåede § 8 V indsættes i stk. 1 som 2. pkt.:
»Reparation, installation eller udskiftning af biokedelanlæg anses som istandsættelse i hjemmet.« [Mulighed for fradrag for reparation, installation eller udskiftning af biokedelanlæg] Til § 3 2) Efter nr. 2 indsættes som nyt nummer:
»01. I § 6, stk. 1, ændres »§ 3, stk. 2« til: »§ 3, stk. 4«.« [Konsekvensrettelse som følge af lovforslagets § 3, nr. 2] Bemærkninger Til nr. 1 Ved fortolkning og afgrænsning af, hvilke serviceydelser der er omfattet af fradragsordningen, er der taget udgangspunkt i de tidligere lignende tilskudsordninger.
I forhold til vedligeholdelse og reparation af eksisterende helårsbolig er der tale om en gengivelse af ydelserne fra renoveringspuljen 2009, jf. § 1, stk. 2 og 3, i bekendtgørelse nr. 281 af 7. april 2009. Disse omfattede ikke installation, udskiftning og reparation af biokedelanlæg.
 Under henvisning til, at regeringen har et mål om, at Danmark skal være fossilfrit i 2050, foreslås det, at der også gives mulighed for at få fradrag for arbejdsløn i forbindelse med reparation, installation og udskiftning af biokedelanlæg.
Til nr. 2 Der er tale om en konsekvensrettelse af en henvisning i § 6, stk. 1, i lov om hjemmeservice, som følge af at det foreslås at indsætte to nye stykker i § 3 i lov om hjemmeservice, jf. lovforslagets § 3, nr. 2.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Jesper Petersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
