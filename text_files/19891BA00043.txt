Nr BSF 43 Forslag til folketingsbeslutning om en grøn industripolitik Fremsat af Rahbæk Møller (SF) Tommy Dinesen (SF) Birthe Hansen (SF) Leif  

 Hermann (SF) Hanne Thanning Jacobsen (SF) Holger K.
Nielsen (SF) Bjørn  

 Poulsen (SF) den 5. december 1989 Folketinget opfordrer regeringen til at lade hensynet til en bæredygtig udvikling indgå i industripolitikken efter følgende retningslinjer:
Industriministeriet udarbejder i samarbejde med de relevante  

 fagministerier - et miljøteknologisk udviklingsprogram, - et arbejdsmiljøteknologisk udviklingsprogram, - et udviklingsprogram for vedvarende energi og energibesparelse, - udviklingsprogrammer i tilknytning til dele af den offentlige service,  

 f.eks. ældre- og handicapforsorg samt - et udviklingsprogram for ulandstilpasset teknologi.
Hovedmidlet til fremme af de nævnte teknologier skal være  

 udviklingskontrakter, hvor offentlige styrelser udarbejder og finansierer  

 udviklings- og forskningsopgaver, der udføres af erhvervsvirksomheder.  

 Udviklingskontrakterne finansieres i videst muligt omfang ved omprioritering  

 af de eksisterende bevillinger til teknologisk udvikling.
I fornødent omfang  

 tilføres Industriministeriet nye midler til finansiering af de nævnte  

 udviklingsprogrammer.
Bemærkninger til forslaget På trods af regeringens erklærede målsætning om at indbygge hensynet til  

 en bæredygtig udvikling i alle de forskellige politikområder spiller dette  

 hensyn en helt underordnet rolle i industripolitikken.
Dette er overordentlig beklageligt.
Den måde, vi producerer på, og  

 holdbarheden og arten af det, vi producerer, har afgørende betydning for  

 belastningen af naturgrundlaget.
Det gælder så meget desto mere, som det af  

 samfundsøkonomiske grunde er nødvendigt at forøge den samlede produktion.
Sagen er, at Danmark er i en dobbelt klemme.
På den ene side oplever vi i  

 stigende omfang, at naturen reagerer på vore påvirkninger.
Iltsvind i havene,  

 skovdød, forsuring af søerne, huller i ozonlaget, øget indhold af kuldioxid i  

 atmosfæren og udryddelse af flere dyrearter er kun få af mange eksempler på,  

 at der er en grænse for, hvor meget naturen kan tåle.
Derfor er der i de  

 senere år i Danmark og udenlands taget en række initiativer til at udbedre  

 gamle skader og hindre, at nye problemer opstår.
Der er dog intet, der tyder  

 på, at de tiltag, der er taget, er tilstrækkelige, og der er vel ingen, der  

 tror, at vi har set det sidste miljøbevarende tiltag, endsige den sidste  

 miljøkatastrofe.
Derfor er der god grund til at fortsætte og intensivere  

 arbejdet med at beskytte og rense vore omgivelser.
På den anden side har vi i Danmark massive økonomiske problemer: den alt  

 for store arbejdsløshed og de årlige underskud på betalingsbalancen med en  

 øget gældsætning til følge.
Gennem en række år er der blevet gennemført en  

 række tiltag, der sigter på at rette op på vor for svage konkurrenceevne.
På  

 trods af disse tiltag vokser arbejdsløsheden, og vi har stadig væk underskud  

 på saldoen i forhold til udlandet.
Vi må derfor finde nye veje i vores  

 konkurrenceevnepolitik.
En række undersøgelser bl.a. foretaget af Det  

 Økonomiske Råd tyder på, at danske virksomheder har et teknologisk efterslæb  

 i forhold til udenlandske konkurrenter.
Det er på denne baggrund, den øgede  

 teknologiske indsats i de senere år skal ses.
De teknologipolitiske ordninger  

 er såvel i virkning som formulering meget bredt favnende.
Danmark er ingen økonomisk sværvægter.
Det afspejles naturligvis i vores  

 virksomhedsstruktur.
Antallet af danske virksomheder med afgørende  

 markedsdominans og deraf følgende økonomisk styrke til store og ofte  

 risikobetonede forsknings- og udviklingsaktiviteter er minimalt, hvis der  

 overhovedet er nogen.
På denne baggrund må vi forvente at få størst udbytte ved at målrette  

 vores udviklingsindsats mod områder, hvor vi har særlige forudsætninger,  

 eller hvor der er udækkede behov, og hvor vi derfor har en chance for at  

 udvikle særlige forudsætninger.
Ved en sådan strategi har vi mulighed for  

 samtidig at udvikle vores velfærd (f.eks. i form af et bedre miljø) og  

 udvikle produkter og teknologier med eksportmuligheder.
I de fleste tilfælde  

 står vore samhandelspartnere over for tilsvarende problemer, som vi gør, og  

 der er derfor gode eksportmuligheder i at komme først med nyskabelser.
Dansk industri har en række styrkepositioner på områder, hvor der har  

 været særlige forudsætninger.
Som eksempel kan nævnes det  

 landbrugsindustrielle kompleks og det byggeindustrielle kompleks.
Nye  

 styrkepositioner kan skabes ved en bevidst satsen på særlige områder og en  

 målretning af erhvervsfremmemidlerne i tilknytning hertil.
Sideløbende med  

 denne målrettede indsat skal der dog fortsat satses på mere generelle  

 teknologiske udviklingsprogrammer, da der stadig er et behov for, at dansk  

 industri får viden om og ibrugtager mere bredt anvendelige nyskabelser,  

 f.eks. inden for informationsteknologi, bioteknologi og materialeteknologi.
Det skal tilføjes, at en lang række undersøgelser af metoder til varig  

 styrkelse af konkurrenceevnen peger hen mod en strategi som den her  

 skitserede.
Som eksempel kan nævnes den undersøgelse af konkurrenceevnen i 10  

 lande, som er gennemført af M.E.
Porter fra Harvard School of Business.
Et hovedmiddel i de nævnte udviklingsprogrammer bør være  

 udviklingskontrakter.
Dette instrument findes allerede i den danske  

 industripolitik, men benyttes alt for lidt, fordi det ikke er led i en  

 egentlig samlet strategi.
Kernen i en udviklingskontrakt er, at en offentlig  

 styrelse, f.eks.
Miljøstyrelsen, identificerer behov for udvikling af ny  

 viden.
I samarbejde med Industriministeriet udbyder den pågældende styrelse  

 derfor en udviklingskontrakt til danske erhvervsvirksomheder, eventuelt i  

 samarbejde med institutter under det teknologiske servicenet.
Ideen til et  

 projekt kan naturligvis også komme fra en virksomheds eller en forskergruppes  

 side.
Udviklingskontrakterne skal udbydes som samarbejdsprojekter mellem flere  

 virksomheder.
Programmerne skal sigte mod skabelsen af et egentligt  

 miljøindustrielt kompleks.
Danske virksomheder er med international målestok  

 relativt små.
Det giver problemer med finansieringen af store og ofte  

 risikobetonede udviklingsopgaver.
Endvidere mangler der ofte de økonomiske og  

 videnmæssige forudsætninger for international markedsføring af produkterne,  

 ligesom det alt for ofte ses, at danske virksomheder direkte modarbejder  

 hinanden i stedet for at samarbejde på eksportmarkederne.
Ved at stimulere  

 til et samarbejde på forsknings- og udviklingssiden kan man skabe netværk,  

 der kan føre til fælles eksportfremstød og eventuelt  

 virksomhedssammenslutninger.
Det er en international erfaring, at  

 industristrukturer med sammenhængende komplekser er væsentlig mere robuste  

 end strukturer med enkeltstående virksomheder, der ikke er integreret i  

 netværk.
For at sikre at den viden, der opnås ved de konkrete udviklingsprojekter,  

 spredes mest muligt, og for at sikre at ny viden udnyttes, skal eventuelle  

 patenter, der opnås som følge af et offentligt finansieret udviklingsprojekt,  

 tilfalde det offentlige.
Ud over at det på denne måde kan sikres, at ny viden  

 bliver udnyttet, kan indtægterne fra udliciteringen af patenterne benyttes  

 til at finansiere nye udviklingsopgaver.
Ved delvis medfinansiering fra de deltagende virksomheder skal den  

 tilsvarende andel af eventuelle licensindtægter tilfalde virksomhederne.
Det  

 samme gælder, hvis institutionelle investorer bidrager med medfinansiering.  

 Det er naturligst, at de, der tager risikoen, får gevinsten ved et vellykket  

 projekt.
Men virksomhederne får under alle omstændigheder noget ud af  

 udviklingssamarbejdet.
For det første får de en ordre og vel at mærke en  

 ordre, som løfter virksomhedens teknologiske niveau.
For det andet får de en  

 chance for at være leverandør af det produkt, som forhåbentlig kommer ud af  

 udviklingsarbejdet.
I en række andre lande, bl.a.
USA og Japan, er det  

 allerede reglen, at patentrettighederne tilfalder det offentlige, hvis det  

 har finansieret projektet, og det har ikke formindsket virksomhedernes  

 interesse i offentligt finansierede udviklingskontrakter.
Ud over udviklingsprogrammer skal den ønskede teknologiudvikling  

 stimuleres ved markedspåvirkninger.
Som eksempler herpå kan nævnes offensiv  

 brug af offentlige indkøb, afgifter og tilskud (f.eks. på energiområdet) samt  

 lovkrav (f.eks. på miljøområdet).
I tilknytning til programmerne bør der iværksættes teknologivurdering.  

 Derved kan det sikres, at programmernes sigte fastholdes, og det  

 administrative fundament i forbindelse med valg mellem forskellige projekter  

 kan forbedres.
Endvidere har det vist sig, at inddragelsen af mange parter i  

 teknologiudviklingsprojekter har fremskyndet gode projekter samt kvalificeret  

 disse projekter.
Bengt-Åke Lundvall, AUC, har i flere undersøgelser vist, at  

 kontakten mellem bruger og producent er en afgørende forudsætning for, at  

 teknologiudviklingsprojekter bliver vellykkede.
Derfor skal der inddrages så  

 mange parter som muligt i teknologivurderingerne.
Yderligere er det en central del af programmet, at der foretages  

 effektvurderinger og evaluering af de enkelte projekter.
Effektvurderingerne  

 skal bidrage til, at der erhverves en øget viden om, hvad der sker, når  

 staten påvirker erhvervene.
Dette kan give basis for, at der etableres viden  

 om, hvilke instrumenter og miks af instrumenter der er mest virksomme.
Dette  

 giver dermed grundlag for en mere effektiv ressourceudnyttelse ved fremtidige  

 projekter.
Viden om erhvervspolitikkens effekter haves stort set ikke i dag.
Bemærkninger til de enkelte punkter Ad miljøteknologisk udviklingsprogram Programmet administreres af Miljøministeriet og Industriministeriet i  

 fællesskab.
I tilknytning til programmet oprettes en styregruppe med  

 repræsentanter for de to nævnte ministerier, Arbejdsministeriet,  

 Amtsrådsforeningen, Kommunernes Landsforening, Miljøorganisationer,  

 erhvervene og fagbevægelsen.
Den forholdsvis tidlige danske miljøindsats har allerede givet anledning  

 til en betydelig eksport af miljøudstyr.
Hensigten med programmet er at  

 forstærke denne virkning for samtidig at styrke miljøindsatsen og eksporten.  

 Samtidig må indsatsen drejes væk fra rensningsudstyr over mod renere  

 teknologi.
I Miljøministeriets regi findes allerede et miljøpolitisk  

 udviklingsprogram.
I dette program satses der fortrinsvis på udbredelse af  

 allerede kendt viden, hvilket er fornuftigt, når hensigten alene er at få en  

 hurtig virkning på miljøet.
Nærværende forslag satser på udvikling af nye  

 miljøteknologier og en indarbejdelse af miljøhensynet i industripolitikken.
 For så vidt angår eksempler på mulige indsatsområder henvises til et i  

 folketingsåret 1988-89 fremsat forslag til folketingsbeslutning om et  

 miljøteknologisk udviklingsprogram af Rahbæk Møller (SF) m.fl., jf.  

 Folketingstidende 1988-89, forhandlingerne sp. 4685 og 6612 samt tillæg A sp.  

 4209 samt til rapporten fra en tværministeriel arbejdsgruppe om  

 erhvervsmæssig udnyttelse af offentlig brugerkompetence m.v.,  

 Budgetdepartementet, marts 1988.
Ad arbejdsmiljøteknologisk udviklingsprogram Programmet administreres af Arbejdsministeriet og Industriministeriet i  

 fællesskab.
I tilknytning til programmet oprettes en styregruppe med  

 deltagelse fra de to nævnte ministerier, Miljøministeriet,  

 Sundhedsministeriet, Amtsrådsforeningen, Kommunernes Landsforening og  

 arbejdsmarkedets parter.
Mens Danmark på grund af en tidlig indsats på miljøområdet allerede har  

 udviklet en betydelig eksport, har indsatsen på arbejdsmiljøområdet ikke haft  

 en tilsvarende styrke.
Der kan dog påvises enkelte eksempler på vellykkede  

 stramninger af arbejdsmiljøet, der har haft erhvervsmæssige resultater:  

 udvikling af asbestfri eternit, vandbaserede malinger, affedtningsmidler på  

 vandbasis og cement med lavt indhold af frie chromater.
Det er sådanne  

 eksempler, vi helst skulle have flere af.
Programmet vil have størst effekt, hvis Arbejdsministeriet i lighed med  

 Miljøministeriet udarbejdede et program til udbredelse af allerede kendt  

 viden.
Ikke mindst sikkerhedsrepræsentanterne på virksomhederne har brug for  

 bedre oversigter over de muligheder for forbedring af arbejdsmiljøet, der  

 allerede i dag er til rådighed.
Ad udviklingsprogram for vedvarende energi og energibesparelse Programmet administreres af Energiministeriet og Industriministeriet i  

 fællesskab.
I forbindelse med programmer oprettes en styringsgruppe med  

 deltagelse fra bl.a. de to nævnte ministerier, Miljøministeriet,  

 forsyningsselskaberne og Organisationen for Vedvarende Energi.
Netop på energiområdet står vi over for nogle af de største udfordringer,  

 hvis vi skal undgå en miljømæssig katastrofe, jf.
Brundlandrapportens  

 anbefaling til den industraliserede del af verden om at halvere brugen af  

 fossile brændstoffer.
 Samtidig er det også et af de områder, hvor det allerede har vist sig, at  

 en indsats kan indebære store eksportmuligheder.
 Eksporten af vindmøller er det mest dramatiske eksempel, men også systemer  

 til energistyring m.v. har vist sig at indeholde et betydeligt  

 eksportpotentiel.
Ad udviklingsprogrammer i tilknytning til dele af den offentlige sektor En række danske industrier er opstået i tilknytning til den offentlige  

 service.
Det klareste eksempel er høreapparatindustrien, hvor Danmark har en  

 uforholdsmæssig stor andel af verdensmarkedet, selv om andelen har været  

 faldende på grund af manglende samarbejde mellem virksomhederne.
Generelt er  

 elektromedicin en af Danmarks klare styrkepositioner.
Sådanne eksempler kunne der være mange flere af.
Danmark har stadig væk en  

 offentlig sektor af høj kvalitet efter international standard.
Ikke mindst ældre- og handicapforsorg er et velegnet område for en  

 indsats.
Både i Danmark og i en lang række andre industrialiserede lande vil  

 andelen af ældre vokse eksplosivt i de kommende år.
Samtidig indebærer den  

 nye teknologi mange muligheder for at udvikle udstyr, der kan lette  

 tilværelsen for mennesker med fysiske skavanker.
Det er væsentligt at være  

 tidligt inde på dette marked, både af velfærdsgrunde og af erhvervsmæssige  

 grunde.
Ad udviklingsprogram for ulandstilpasset teknologi Som ofte påpeget har Danmark for lille andel af de leverancer, der betales  

 af international udviklingshjælp, på trods af at vi er en af de store  

 bidragydere.
Der er flere årsager hertil, men en af dem er den enkle, at  

 vores industri af naturlige grunde er indrettet på at levere varer til  

 forholdsvis avancerede samfund.
Derfor er løsningen ikke at binde en større  

 del af bistanden til danske leverancer.
Den anstændige løsning er i stedet at  

 satse på at udvikle teknologier, der er egnet til at fungere under  

 ulandsvilkår.
