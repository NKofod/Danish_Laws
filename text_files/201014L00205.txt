Bilag 1 Betænkning afgivet af Trafikudvalget den 25. november 2010 Betænkning over Forslag til lov om udbygning af Køge Bugt Motorvejen mellem Greve Syd og Køge [af transportministeren (Hans Christian Schmidt)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 14. oktober 2010. Lovforslaget blev efter 1. behandling henvist til behandling i Trafikudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transportministeren sendte den 2. juli 2010 dette udkast til udvalget, jf. (folketingsåret 2009-10) TRU alm. del  bilag 408. Den 8. oktober 2010 sendte transportministeren de indkomne høringssvar og et notat herom til udvalget.
Spørgsmål Udvalget har stillet 20 spørgsmål til transportministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af RV og EL) indstiller lovforslaget til vedtagelse uændret.
 Et mindretal i udvalget (RV og EL) indstiller lovforslaget til forkastelse ved 3. behandling.
Enhedslistens medlem af udvalget udtaler, at investeringer i veje sker efter devisen: Den ene investering trækker den næste med sig.
Først anlægges en omfartsvej, så stiger trafikken, og vejen forlænges et stykke.
Så anlægges nok en omfartsvej og så endnu en etape, og til sidst bindes stumperne sammen i én lang motorvej.
Med tiden er trafikken vokset så meget, at der opstår trængsel, og så udvides motorvejen på visse strækninger med ekstra vognbaner, og så vil der logisk nok opstå flaskehalse, der hvor den sekssporede motorvej snævrer ind til fire vognbaner.
Derefter giver det sig selv, at der jo så ikke er andet for end at udbygge hele motorvejen, så den er lige bred på hele strækningen.
Således også med dette lovforslag om den sydligste etape af Køge Bugt Motorvejen fra Greve til udfletningen, hvor Vest- og Sydmotorvejen deles.
Selv om transportministeren afviser det, tilsiger den indbyggede automatik i al motorvejsbyggeri, at på et tidspunkt vil Vestmotorvejen mod Storebælt blive udvidet med ekstra vognbaner.
Således sørger Vejdirektoratet for, at der hele tiden er noget at lave, for Vejdirektoratet ved jo godt, at uanset hvad, så siger Folketingets trafikpolitiske flertal aldrig nej.
Folketinget sagde i foråret nej til det fysisk set nærliggende alternativ til en udbygning af motorvejen.
Det skete, da Folketinget ganske vist sagde ja til anlæg af nybygningsløsningen, men uden samtidig at vedtage at udbygge den nye station i Køge Nord til et regionalt jernbaneknudepunkt, der betjener nybygningsløsningen, Lille Syd, S-toget og Østbanen, hvorved den ikke kan bruges som omstigningsstation.
Rejsende til/fra Østbanen skal fortsat skifte både på Køge Nord og på Køge Station.
Koordination har aldrig stået højt i dansk trafikplanlægning.
 Køge Nord bør derfor enten flyttes længere mod syd, så Nybygningsløsningen kan blive flettet sammen med det nuværende Lille Syd-spor, eller også bør Lille Syds spor forlægges til nord for Snogebækken ved Egedesvej, hvor sporet sammenflettes med nybygningsløsningen.
En udbygning af Køge Nord kan dog ikke stå alene.
På Syd- og Vestsjælland bør et net af tilbringerbusser etableres med god korrespondance til nærmeste station, og der bør anlægges lokale parkeringspladser, så pendlerne hurtigt kan komme til det tog, der bringer dem direkte ind til hovedstadsområdet.
Anlægsomkostningerne ved at udbygge Køge Nord vil ikke alene være markant lavere end udvidelsen af Køge Bugt Motorvejen.  Det vil også lette presset på vejnettet, og fremtidige udvidelser af vejnettet vil kunne undgås.
Ligeledes kan der spares anlæg af et park-and-ride anlæg, der fra dag ét vil vise sig at være for lille, da det »kun« har kapacitet til 900-2.700 biler svarende til 0,75-2,25 pct., hvilket må siges at være yderst beskedent i forhold til det antal biler, der kører på Køge Bugt Motorvejen.
Af ministerens svar fremgår det, at P&R-anlægget måske ikke vil være på højde med tilsvarende europæiske anlæg, hvor det er praksis at informere bilisterne om næste togafgang.
Også her er der fare for at forspilde en oplagt »systemfordel« takket være den vante manglende koordination.
To nye motorvejsspor vil kun have én virkning: endnu flere biler, endnu mere forurening, og et endnu større forbrug af de fossile brændstoffer, der er ved at slippe op.
Og så skal Folketinget om føje år alligevel vedtage endnu en udbygning af motorvejen.
Er der plads til en sådan udvidelse? Ja, svarer transportministeren (jf. svaret på L 14  spm 15). Er der råd til det? Vil der være ressourcer til det? Det afstår ministeren klogelig nok fra at svare på.
 Enhedslisten kan ikke støtte en sådan miljøskadelig trafikpolitik og stemmer nej til lovforslaget.
Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Peter Juel Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Christian Lund (S) Poul Andersen (S) Klaus Hækkerup (S) Anne Baastrup (SF) Malene Søgaard-Andersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
