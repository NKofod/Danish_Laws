Landsskatteretskendelse Fond - forretningsførers besvigelser - fradrag for tab samt advokatomkostninger - ydet erstatning -tidspunkt for fradrag/beskatning A Fond klagede til Landsskatteretten over, at de stedlige  

 skattemyndigheder for indkomståret 1995 (skatteåret 1996/97) ikke  

 havde godkendt fradrag for advokatomkostninger på 74.768 kr. samt for  

 indkomståret 1996 ikke havde godkendt fradrag for tab som følge  

 af en tidligere forretningsførers besvigelser.
 Det var oplyst, at den klagende fond var skattepligtig efter  

 fondsbeskatningslovens § 1, stk. 1, nr. 1.
Fonden havde tilknytning til en række arbejdsgiversammenslutninger,  

 hvor fonden havde til formål at fremme oplysning af faglig og almen  

 karakter ved afholdelse af kurser for arbejdsgivere.
Fondens  

 regnskabsår svarede til kalenderåret.
Fondens indtægter  

 bestod udelukkende af renteindtægter, der hovedsagelig hidrørte  

 fra fondens obligationsbeholdning.
Under normale forhold, hvor fondens  

 økonomi tillod det, blev der foretaget uddelinger til  

 kursusformål.
I skatteårene 1991/92, 1992/93 og 1993/94 havde fonden haft hjemsted  

 i X Kommune.
I de efterfølgende skatteår havde fonden haft  

 hjemsted i Y Kommune.
Fonden var ledet af en bestyrelse, medens den daglige drift havde  

 været varetaget af en forretningsfører.
Fondens administration  

 var nu overdraget til B Mesterforening.
Det var oplyst, at fonden den 8. august 1986 oprettede en foliokonto i  

 Banken og tillige på cirka samme tidspunkt godkendte opbevaringsdepot i  

 Banken.
Foliokontoen blev meddelt fuldmagt til fondens  

 forretningsfører, medens der til depotet ikke blev meddelt fuldmagt af  

 nogen art.
Forretningsføreren begik herefter en række  

 besvigelser mod fonden.
Besvigelserne opstod ved, at forretningsføreren i forbindelse med  

 salg af obligationer anbragt i forvaltningsdepotet i Banken foranledigede, at  

 provenuet blev overført til hans egen konto samt ved tilegnelse af  

 midler fra fondens foliokonto.
I 1991, første gang den 17. september  

 1991 foretog forretningsføreren således et salg af nom. 21.000  

 kr., 10 %, Kreditforeningen B og af nom. 59.000 kr., 11 %, Kreditforeningen  

 B.
Tilsvarende blev senere udtaget yderligere 5 poster a nom. 100.000 kr. af  

 depotet, hvorefter forretningsføreren tilegnede sig salgssummerne.
Det  

 beløbsmæssige omfang af bedragerierne kunne opgøres til  

 1.079.395 kr.
 Besvigelserne blev konstateret i 1993.
Det var videre oplyst, at årsregnskabet for regnskabsåret  

 1991, skatteåret 1992/93, var udarbejdet i marts 1993, og  

 selvangivelsen var herefter modtaget hos de stedlige skattemyndigheder den 3.  

 november 1993. Det besvegne beløb for 1991 var i status pr. 31.  

 december 1991 optaget som et uerholdeligt udlån. Årsregnskabet  

 for 1992 var underskrevet den 24. marts 1993, og i status pr. 31. december  

 1992 var optaget et uerholdeligt udlån på 971.995 kr.
I  

 årsregnskabet for 1993 var udlånet herefter nedskrevet over  

 egenkapital med 1.079.395 kr.
Forretningsføreren blev herefter ved straffedom afsagt ultimo  

 oktober 1994 kendt skyldig i besvigelsen og pålagt at erstatte fonden  

 dens tab på 1.079.500 kr.
Dommen blev appelleret, men anke blev i 1995  

 frafaldet.
Det blev efterfølgende ved udlægsforretning mod  

 forretningsføreren i 1995 konstateret, at forretningsføreren  

 var ude af stand til at tilbagebetale beløbet til fonden.
For så vidt angik den del af tabet, der kunne henføres til  

 uretmæssig tilegnelse af obligationer fra godkendt forvaltningsdepot i  

 Banken, blev der af fonden den 13. september 1995 udtaget stævning mod  

 Banken for manglende tilsyn med det pågældende depot med  

 påstand om, at banken erstattede fonden det lidte tab ved  

 forretningsførerens besvigelser vedrørende depotet, 587.227 kr.  

 Fonden havde til støtte for erstatningssagen anført, at banken  

 med sin undladelse af at kontrollere berigtigelsen af dispositionerne over  

 depotet havde været direkte årsag til de tab, som fonden var  

 blevet påført, og banken havde trods sin professionelle  

 særstilling som godkendt forvaltningsinstitut ikke henledt fondens  

 opmærksomhed på reglerne for anbringelse.
Banken havde på  

 trods af en tømning af depotet over relativ kort tid ikke reageret med  

 nogen form for kontrol af forretningsførerens kompetence og dermed  

 ikke varetaget sit generelle professionelle ansvar.
Det blev bestridt, at  

 banken kunne påberåbe sig en god tro, baseret på en  

 formodning om stillingsfuldmagt for forretningsføreren til  

 dispositionen over et depot.
 Erstatningssagen mod Banken blev i 1996 forligt med det resultat, at  

 Banken udbetalte en erstatning på halvdelen af  

 påstandsbeløbet, 293.613 kr. med tillæg af procesrenter  

 på 14.810,45 kr. og 3.160 kr. som stævningsgebyrer.
 Derudover havde fonden fra en anden fond i 1996 modtaget en erstatning  

 på 41.440 kr. til dækning af sit tab.
 I regnskabsåret 1995, skatteåret 1996/97, var der  

 regnskabsmæssigt fratrukket 74.768 kr. som advokatomkostninger  

 vedrørende erstatningssagen, og beløbet var herefter  

 tilbageført ved den skattemæssige indkomstopgørelse for  

 skatteåret 1996/97. Udgiften dækkede over advokatbistand i  

 forbindelse med erstatningssagen mod forretningsføreren samt  

 vedrørende kravet mod Bankens ansvar for bestyrelse og revisor i  

 øvrigt m.v.
 I årsregnskabet for 1996, indkomståret 1996, var der  

 regnskabsmæssigt indtægtsført 353.024 kr. som modtagen  

 erstatning, hvorefter beløbet skattemæssigt var  

 tilbageført.
Derudover fremgik det, at der i regnskabet var fratrukket 31.275 kr., som  

 advokatudgift i forbindelse med erstatningssag.
Der var således  

 fremlagt en regning af 26. marts 1996 fra et advokatfirma, der viste, at  

 honorar for udført arbejde udgjorde i alt 31.275 kr. inklusiv moms,  

 hvilket dækkede over gennemgang af modtagne bilag, dels  

 vedrørende sagen mod Banken og dels vedrørende appelsagen mod  

 forretningsføreren, deltagelse i bestyrelsesmøder,  

 efterfølgende gennemgang af diverse sagsbilag, regnskaber m.v. kort  

 korrespondance i anledning af opgivelsen af appelsagen for Landsretten,  

 gennemgang af svarskrift fra Banken, telefoniske forligsdrøftelser med  

 advokat, hvorved retssagen mod Banken forligtes m.v.
 Fondens repræsentant havde herefter ved skrivelse af 14. maj 1997  

 til den stedlige told- og skatteregion anmodet om, at  

 indkomstansættelsen for fonden blev ændret, således at  

 fonden i skatteårene 1992/93, 1993/94 og 1994/95 fik indrømmet  

 fradrag for tab ved besvigelse med henholdsvis 506.780 kr., 465.215 kr. og  

 107.400 kr., samt at der i de pågældende skatteår skete  

 indtægtsføring af modtagen erstatning med henholdsvis 165.746  

 kr. i skatteåret 1992/93, 152.152 kr. i skatteåret 1993/94 og  

 35.126 kr. i skatteåret 1994/95. Endvidere blev anmodet om  

 nedsættelse med indkomsten for skatteåret 1996/97 med 74.768 kr.  

 vedrørende afholdte advokatudgifter.
 Regionen havde ved skrivelse af 9. december 1997 meddelt fonden, at  

 regionen fandt, at fradrag for tab som følge af besvigelserne i givet  

 fald skulle placeres i indkomståret 1996, hvor sagen mod Banken  

 afgjordes, samt at det var den kommunale skattemyndighed, der således  

 måtte afgøre, om der ved indkomstopgørelsen for dette  

 indkomstår ville kunne indrømmes fradrag for det omhandlede tab  

 og de dertil knyttede omkostninger.
 Ved skrivelse af 10. juni 1998 havde fondens repræsentant på  

 ny rettet henvendelse til regionen om genoptagelse af skatteansættelser  

 for de tidligere år, i det de stedlige skattemyndigheder ikke havde  

 behandlet de rejste spørgsmål omkring fondens fradragsret for  

 tab i forbindelse med en tidligere forretningsførers besvigelser.
 Regionen havde herefter videresendt fondens anmodning til viderebehandling  

 hos den kommunale skattemyndighed, og regionen havde samtidig gjort fonden  

 opmærksom på, at regionen havde udtrykt sin opfattelse i  

 skrivelse af 9. december 1997. Sagen blev herefter færdigbehandlet i  

 henhold til bemyndigelse af 1. juli 1998 fra den stedlige told- og  

 skatteregion ved den kommunale skattemyndighed.
Den kommunale skattemyndighed havde herefter vedrørende anmodningen  

 om fradrag for tab ved besvigelse fundet, at tabet ikke kunne godkendes  

 fradraget i indkomståret 1995, skatteåret 1996/97, eller i  

 indkomståret 1996. Myndigheden havde herved anført, at fondens  

 bestyrelse efter myndighedens opfattelse ikke havde iagttaget den  

 fornødne omhu i forbindelse med kontrol af fondens midler, hvilket  

 medførte, at tabet ikke kunne klassificeres som et udslag af normal  

 driftsrisiko, men derimod et ikke fradragsberettiget formuetab.
Det var  

 myndighedens opfattelse, at bestyrelsen ved at undlade enhver form for  

 kontrolforanstaltninger havde påført fonden en tabsrisiko, der  

 lå ud over hvad en normal driftsrisiko ville medføre, hvorfor  

 tabet måtte kvalificeres som et ikke fradragsberettiget formuetab.  

 Myndigheden havde videre anført, at det tilsyneladende var lykkedes  

 for forretningsføreren at holde både bestyrelse og revisor hen  

 til primo 1993, hvor regnskabet for både 1991 og 1992 var blevet  

 udarbejdet og besvigelserne opdaget.
Det var myndighedens opfattelse, at  

 fondens bestyrelse ikke foretog sig noget aktivt på baggrund af det  

 manglende regnskab for 1991 før end i 1993. Forretningsføreren  

 havde således tilsyneladende haft mulighed for at disponere over  

 foliokontoen og uretmæssig over depotet, uden nogen form for kontrol  

 fra bestyrelsen, revisionen eller banken.
Henset til fondens meget  

 begrænsede aktivitet forekom det ikke unaturligt, at man ikke havde  

 haft nogen funktionsadskillelse i den daglige forretningsførelse, men  

 det betød samtidig, at man heller ikke havde haft den kontrol, der  

 lå i funktionsadskillelsen.
Det burde efter myndighedernes opfattelse  

 have medført, at man fra bestyrelsens side havde iværksat en  

 form for indseende med fondens økonomiske dispositioner.
Det var  

 ligeledes myndighedernes opfattelse, at en fond med en sådan  

 begrænset økonomisk aktivitet, primært bestående i  

 renteindtægter, udtræk af obligationer og køb af nye  

 obligationer, uden større vanskeligheder kunne have iværksat  

 visse kontrolforanstaltninger, eksempelvis i form af  

 dispositionsbegrænsninger m.v.
Myndighederne havde videre anført, at det forhold, at  

 forligsbeløbet fra Banken svarede til lidt over halvdelen af  

 påstandsbeløbet, og henset til, at fondens bestyrelse  

 tilsyneladende havde accepteret en erstatning af den størrelsesorden,  

 syntes der herved indirekte at foreligge en accept af egen skyld, idet  

 erstatningssagen jo angik midler fra depotet, som forretningsføreren  

 overhovedet ikke havde fuldmagt til at disponere over, og som han alligevel  

 havde tilegnet sig.
Resultatet skyldtes formodentlig ligeledes, at fonden  

 ikke havde opfyldt sin tabsbegrænsningspligt over for modparten,  

 Banken, idet besvigelserne ved iværksættelse af visse af de  

 ovenstående kontrolforanstaltninger formentlig på et langt  

 tidligere tidspunkt ville have afsløret besvigelserne og dermed  

 begrænset bankens tab.
Myndigheden havde videre efter sagens indbringelse for Landsskatteretten  

 anført, at det vedrørende advokatudgifter på 74.768 kr.  

 var myndighedens opfattelse, at advokatudgifter m.v. vedrørende  

 erstatningssagen ikke var fradragsberettigede.
Det fremgik således af  

 ligningsvejledningen, afsnit E.B.5.3, at udgifter til advokatbistand  

 vedrørende almindeligt forekommende forhold under en virksomheds drift  

 kunne fradrages.
For fondes vedkommende var konsekvensen, at udgifter til  

 advokatbistand vedrørende almindeligt forekommende forhold omkring  

 fondens administration kunne fradrages, medens der ikke var hjemmel til at  

 fradrage udgifter, der rakte ud over disse almindeligt forekommende forhold.  

 Procesomkostningerne til sikring af indkomster, der skulle medregnes til den  

 skattepligtige indkomst var fradragsberettigede, jf.
Skatteretten af O.  

 Engholm Jacobsen m.fl., 2. udg. bind 2, p. 101. Fradragsretten afhang dermed  

 af, om erstatningen fra Banken skulle medregnes ved  

 indkomstopgørelsen.
Erstatningen ansås for skattefri, da den  

 reducerede et ikke fradragsberettiget tab, og sagsomkostningerne var dermed  

 ikke fradragsberettigede, da den indtægt den vedrørte, var  

 skattefri, og da sagsomkostningerne på samme måde som nettotabet  

 ved besvigelserne vedrørte forhold, der faldt uden for  

 sædvanligt forekommende forhold vedrørende fondens  

 administration.
Fradraget vedrørte i øvrigt ikke  

 skatteåret 1996/97, da det ikke før ved erstatningssagens  

 afgørelse i marts 1996 havde ligget klart, at fonden selv skulle  

 bære sagsomkostningerne.
Klagerens repræsentant havde over for Landsskatteretten  

 påstået, at de konstaterede tab ved besvigelserne blev godkendt  

 fradraget og henført til indkomstårene 1991 til 1995 begge  

 år inklusive, hvilket var de år, hvor underslæbet var  

 begået.
Subsidiært påstod han fradrag foretaget i  

 indkomståret 1996, hvor erstatningssagen mod Banken blev afsluttet, og  

 hvor tabene således kunne opgøres endeligt.
Vedrørende  

 advokatomkostningerne på 74.768 kr. var det påstået, at de  

 kunne fratrækkes som en del af tabet på fordringen efter  

 kursgevinstlovens § 2, subsidiært fratrækkes som et driftstab,  

 jf. statsskattelovens § 6, stk. 1, litra a.
 Repræsentanten havde til støtte for påstandene  

 anført, at tab, der var konstateret, ved forretningsførerens  

 besvigelser kunne fratrækkes som et tab på en fordring.  

 Omkostninger afholdt i forbindelse med fondens bestræbelser på at  

 inddrive kravene havde en direkte tilknytning til tabet af fordringen og  

 burde derfor behandles på samme måde, det vil sige  

 fratrækkes som en del af tabet på fordringen.  

 Repræsentanten havde herved henvist til Landsskatterettens kendelse af  

 17. januar 1997, refereret i TfS 1997.502. Det fremgik heraf, at tab ved  

 bedrageri fra en ansats side som udgangspunkt var fradragsberettiget,  

 såfremt tabet ikke oversteg, hvad der under de givne  

 omstændigheder kunne betragtes som en normal driftsrisiko, jf.  

 ligningsvejledningen afsnit E.A.2.6.
Repræsentanten havde videre gjort gældende, at det fremgik af  

 ligningsvejledningen, afsnit A.K.4.2, at særlige forhold, som kunne  

 begrunde ekstraordinær genoptagelse kunne være tilfælde,  

 hvor en udgift var fratrukket ved skatteansættelsen, og det  

 efterfølgende viste sig, at udgiften var større end antaget.  

 Det var endvidere en forudsætning for tabsfradrag, at tabet skulle  

 fratrækkes ved indkomstopgørelsen i det år, hvor tabet var  

 konstateret og kunne opgøres.
Der var i forbindelse med udarbejdelse  

 af årsregnskab for hvert af de omhandlede år sket  

 opgørelse af besvigelsen størrelse, og tabet var således  

 opgjort for hvert enkelt år.
Det var således  

 repræsentantens opfattelse, at betingelserne for genoptagelse af  

 skatteansættelsen for skatteårene 1992/93, 1993/94 og 1996/97 var  

 opfyldt.
 Såfremt retten fandt, at tabet ikke skulle henføres til de  

 år, hvor underslæbet var begået, men kunne fradrages i det  

 år, hvor erstatningssagen mod Banken blev afsluttet, dvs. i 1996,  

 anmodede han om, at den skattepligtige indkomst i 1996 blev ansat som  

 følger:
Tidligere selvangivet skattepligtig indkomst -   14.880 kr.
Samlet besvigelse -1.079.385 kr.
Erstatning fra Banken, inkl. procesrenter m.v. 17.971 kr.
 311.584 kr.
Erstatning fra anden fond 41.440 kr.
Advokatomkostninger -   74.768 kr.
Korrigeret skattepligtig indkomst, negativ 816.019 kr.
Repræsentanten havde videre anført, at størstedelen af  

 fondens aktiver var placeret i forvaltningsdepot hos Banken, hvorfor  

 bestyrelsen måtte anses for at have været i god tro med hensyn  

 til aktivernes sikkerhed.
Fonden var af meget begrænset  

 størrelse, hvorfor det ikke kunne anses for sædvanlig praksis,  

 at der udarbejdedes perioderegnskaber, eller at bestyrelsen løbende  

 modtog anden økonomirapportering.
Det var derfor opfattelsen, at  

 forholdende omkring fondens bogholderi ikke kunne betragtes som  

 usædvanlige, og bestyrelsen havde ikke umiddelbart mulighed for at  

 gardere sig mod de tabsgivende dispositioner, der blev foretaget af  

 forretningsføreren.
Det forhold, at Banken efterfølgende  

 udbetalte en erstatning på 312 t.kr. i forbindelse med besvigelsen,  

 understregede netop, at bestyrelsen havde handlet i overensstemmelse med  

 almindelig praksis, da det ellers ville være utænkeligt, at  

 banken udbetalte erstatning uden dom herfor.
Landsskatteretten udtalte Selskaber m.v. omfattet af selskabsskattelovens § 1, stk. 1, nr. 1-2 c og  

 3 a-6, samt § 2, stk. 1, litra a, eller af fondsbeskatningsloven, skulle som  

 udgangspunkt medregne gevinst og tab på fordringer som nævnt i  

 kursgevinstlovens § 1 ved indkomstopgørelsen, jf. dagældende  

 kursgevinstlovs § 2. Det fremgik heraf, at fonde, omfattet af  

 fondsbeskatningsloven, havde fradragsret for tab på alle fordringer som  

 omhandlet i kursgevinstlovens § 1, uanset om fordringen var erhvervet i  

 tilknytning til den erhvervsmæssige drift af virksomheden.
Det bemærkedes videre, at tab på fordringer kunne  

 fratrækkes i det indkomstår, hvor tabet var konstateret og kunne  

 gøres endeligt op.
Kun under særlige omstændigheder -  

 herunder i tilfælde af debitors indtrådte konkurs,  

 betalingsstandsning, akkord, likvidation på grund af insolvens,  

 debitors forsvinden eller lignende - kunne det, f.eks. i form af en  

 erklæring fra bobestyrelsen, anses for sandsynliggjort, at fordringen  

 eller en væsentlig del heraf var tabt.
Således kunne tabsfradrag  

 foretages, selvom uerholdeligheden ikke var konstateret ved forgæves  

 udlæg eller andre retsskridt.
Med hensyn til kravene til konstateringen  

 af et tab på debitorer eller til sandsynliggørelsen af et  

 forventet tab på debitorer skulle disse være opfyldt i det  

 indkomstår, hvor tabet ønskedes fratrukket.
Retten bemærkede herefter, at fonden i nærværende sag i  

 forbindelse med den tidligere forretningsførers besvigelser ved dom  

 havde fået en fordring mod forretningsføreren på i alt  

 1.079.500 kr.
Efterfølgende i 1995 var det ved forgæves  

 udlæg mod forretningsføreren konstateret, at fordringen mod  

 forretningsføreren var uerholdelig.
Retten fandt herefter, at fradrag  

 for tab på fordringen kunne ske i indkomståret 1995,  

 skatteåret 1996/97 med 1.079.500 kr.
Det bemærkedes videre, at fonden herefter i 1996 i forbindelse med  

 anlagt sag mod Banken og det i forlængelse heraf indgåede forlig  

 havde erhvervet endelig ret til erstatning fra Banken og at en anden fond  

 endvidere havde indvilliget i at dække fonden en del af dens tab ved  

 besvigelserne, hvorved fonden i indkomståret 1996 havde modtaget en  

 erstatning fra disse på i alt 353.024 kr.
Eftersom fonden således  

 havde erhvervet endelig ret til disse erstatningsbeløb i 1996, og idet  

 beløbet vedrørte tab på fordringer, der skulle medregnes  

 til fondens skattepligtige indkomst, fandt retten, at disse beløb, jf.  

 statsskattelovens § 4, var skattepligtige i indkomståret 1996.
 For så vidt angik de i indkomståret 1995, skatteåret  

 1996/97, afholdte advokatudgifter på 74.768 kr. bemærkede retten,  

 at udgifter til advokatbistand kunne fradrages, såfremt bistanden  

 vedrørte erhvervelsen af indtægter, som skulle medregnes ved  

 indkomstopgørelsen, eller afholdelsen af udgifter, som kunne fradrages  

 ved indkomstopgørelsen, jf. statsskattelovens § 6, stk. 1, litra a.  

 Såfremt bistanden vedrørte rene formuedispositioner eller  

 formuesfæren/indtægtskilden, kunne udgifterne ikke fradrages.
Retten fandt herefter, at de afholdte advokatudgifter efter  

 statsskattelovens 6, stk. 1, litra a, kunne godkendes fradraget i  

 indkomståret 1995, skatteåret 1996/97, idet advokatudgifterne  

 således var knyttet til de til indkomstskattepligten henførte  

 tab og erstatninger vedrørende fondens tidligere  

 forretningsførers besvigelser.
Advokatudgifter i skatteåret  

 1996/97 kunne således godkendes fradraget med 74.768 kr.
