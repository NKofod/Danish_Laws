Fremsat den 10. marts 2020 af Henrik Dahl (LA), Ole Birk Olesen (LA) og Alex Vanopslagh (LA) Forslag til folketingsbeslutning om snarest muligt at flytte administrationen af rensning af vandløb i Danmark fra Miljøstyrelsen til Trafik-, Bygge- og Boligstyrelsen Folketinget pålægger regeringen snarest muligt at flytte administration af rensning af de danske vandløb fra Miljøstyrelsen til Trafik-, Bygge- og Boligstyrelsen for at kunne imødegå de aktuelle og fremtidige oversvømmelser.
Bemærkninger til forslaget De seneste måneders massive mængder regn giver store problemer med åer, der løber over deres breder, diger, der er på bristepunktet, og oversvømmede marker, haver og huse.
Der er partier, som mener, at det er klimaforandringerne, der er skyld i de aktuelle oversvømmelser, og det gør unægtelig problemet mere langsigtet, men der er faktisk noget, vi kan gøre for at løse problemet allerede i dag.
Når man beskæftiger sig med vedligeholdelse af vandløb, er der to hensyn, der skal varetages og vægtes.
Det ene er miljøhensynet, som bl.a. skal sikre et rigt dyre- og planteliv.
Det andet er hensynet til vandløbenes funktion som afvandingskanaler.
Sådan som reglerne administreres i dag, er det tydeligt, at balancen mellem de to hensyn er tippet til fordel for miljøhensynet.
Det får nogle ganske alvorlige konsekvenser, som vi bl.a. ser ved de store oversvømmelser i store dele af Danmark, særlig i den sydlige del af landet.
Det er ganske forståeligt, at balancen er tippet til fordel for miljøhensynet, når ansvaret ligger hos Miljøstyrelsen, men det er uhensigtsmæssigt, da alt for mange vandløb er så tilgroede, at vandet ophober sig på markerne og i åerne med alvorlige omkostninger til følge.
 Derfor foreslås det at flytte administrationen af reglerne for vedligeholdelse af vandløbene fra Miljøstyrelsen til Trafik-, Bygge- og Boligstyrelsen.
 Det er forslagsstillernes opfattelse, at Trafik-, Bygge- og Boligstyrelsen i højere grad vil kunne administrere reglerne, så der sikres en mere hensigtsmæssig balance mellem miljøhensyn og hensynet til at sikre vandløbenes afvandingskapacitet.
Skriftlig fremsættelse Henrik Dahl (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om snarest muligt at flytte administrationen af rensning af vandløb i Danmark fra Miljøstyrelsen til Trafik-, Bygge- og Boligstyrelsen.
(Beslutningsforslag nr.
B 153) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
