Bekendtgørelse om foreløbig forlængelse af våbentilladelser mv. som følge af nødvendige foranstaltninger til forebyggelse eller inddæmning af Coronavirussygdom (COVID-19) I medfør af § 12 d, stk. 3, nr. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med sundheds- og ældreministeren fastsættes:
 § 1. Udløber gyldigheden af en våbentilladelse eller et samtykke til våbenpåtegning i perioden fra 1. marts 2020 til 31. maj 2020, og er der inden udløbet af gyldigheden indgivet ansøgning om fornyelse af tilladelse eller våbenpåtegning til det våben, som tilladelsen eller påtegningen vedrører, eller om fornyelse af samtykke til den person, hvortil samtykke tidligere er givet, forlænges gyldigheden til den 31. august 2020, medmindre der inden den 31. august 2020 er truffet afgørelse i sagen.
 Stk. 2.  Følgende tilladelser og samtykker er omfattet af stk. 1:
 1) Tilladelser og samtykker meddelt i henhold til § 49, jf. § 5, stk. 1, nr. 1-9, § 8, stk. 1, § 10, stk. 1, § 18, stk. 1, eller § 18 a, stk. 2, i bekendtgørelse nr. 1444 af 1. december 2016 om våben og ammunition m.v. med senere ændringer.
 2) Tilladelser meddelt i henhold til § 19, stk. 1 og 2, jf. § 1, i bekendtgørelse nr. 179 af 22. februar 2018 om knive og blankvåben m.v. med senere ændringer, jf. § 2, stk. 1, i lov nr. 376 af 27. april 2016 om knive og blankvåben m.v. med senere ændringer.
 § 2. Bestemmelserne i lovbekendtgørelse nr. 920 af 29. august 2019 om våben og eksplosivstoffer m.v., bekendtgørelse nr. 1444 af 1. december 2016 om våben og ammunition m.v. med senere ændringer, lov nr. 376 af 27. april 2016 om knive og blankvåben m.v. med senere ændringer og bekendtgørelse nr. 179 af 22. februar 2018 om knive og blankvåben m.v. finder i øvrigt anvendelse med hensyn til tilladelser og samtykker omfattet af § 1.
 § 3. Bekendtgørelsen træder i kraft ved bekendtgørelsen i Lovtidende.
 Stk. 2. Bekendtgørelsen ophæves den 1. september 2020.
