Nr BTL 47 Betænkning over Forslag til lov om ændring af lov om  

 arbejdsmarkedsuddannelser (Afskaffelse af 25 pct.-tillægget)   

 Nr L 47 1989-90, 1. samling Afgivet af Arbejdsmarkedsudvalget Afgivet: 19891208 Udvalget har behandlet lovforslaget i en række møder og har herunder stillet spørgsmål til arbejdsministeren til skriftlig besvarelse.
 Endvidere har udvalget modtaget skriftlige og/eller mundtlige henvendelser  

 fra:
Brancheudvalget for Tobaksindustrien, Dansk Arbejdsgiverforening, Dansk Metalarbejderforbund, Landsorganisationen i Danmark og Specialarbejderforbundet.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer af udvalget)  

 lovforslaget til vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling.
Et flertal inden for mindretallet (Socialdemokratiets medlemmer af  

 udvalget) finder, at regeringens forslag om nedsættelse af godtgørelsen for  

 deltagelse i arbejdsmarkedsuddannelserne fra højst 125 pct. af  

 dagpengemaksimum til 100 pct. vil virke ødelæggende på det helt nødvendige  

 uddannelsesarbejde, der foregår i de danske virksomheder.
Under  

 forhandlingerne om arbejdsmarkedets strukturproblemer var både regeringen og  

 Socialdemokratiet enige om nødvendigheden af en stor  

 voksenuddannelsesindsats.
Socialdemokratiet er stadig af denne opfattelse.  

 Det foreliggende lovforslag går stik mod disse intentioner.
Lovforslaget vil bevirke, at mange tusinde færre vil deltage i  

 arbejdsmarkedsuddannelserne.
Således kan vi risikere, at der bliver mindst 40  

 pct. færre kursister på specialarbejderuddannelse.
Det svarer til 40.000 af  

 kursisterne på påbegyndt specialarbejderuddannelse.
Mange medarbejdere vil  

 ikke kunne bære den indtægtsnedgang, der følger af godtgørelsesbeskæringen,  

 og vil derfor undlade at gå på uddannelse.
 10.000-15.000 kursister vil få en indtægtsnedgang på op til 600 kr. om  

 ugen ved deltagelse på specialarbejderuddannelserne eller faglig  

 efteruddannelse.
 Godtgørelsesnedsættelsen vil betyde et endnu større skel i tildelingen af  

 efteruddannelsesressourcer mellem de ikke-faglærte og de uddannede grupper i  

 samfundet.
Specialarbejderuddannelsen er at betragte som de ikkefaglærtes  

 grunduddannelse.
Den er ofte den eneste erhvervsuddannelse, som ikke-faglærte  

 får.
Virksomhederne vil med beskæringen af godtgørelsen i endnu højere grad  

 tildele de medarbejdere, der har et erhvervsuddannelsesfundament at bygge på,  

 efteruddannelse.
Ikke-faglærte vil få en mindre relativ andel.
Således vil  

 skellet mellem de uddannede grupper, der er i beskæftigelse, og de truede  

 grupper på arbejdsmarkedet, først og fremmest ikke-faglærte, blive  

 forstærket.
 Denne situation vil fremskynde de flaskehalsproblemer, der vil opstå som  

 følge af en stagnerende arbejdsstyrke og en stor efterspørgsel efter  

 uddannede medarbejdere.
 Flaskehalsproblemerne vil betyde lønstigninger til de uddannede grupper,  

 dårligere konkurrenceevne, større arbejdsløshed blandt de ikke-faglærte og en  

 dårligere betalingsbalance.
Virksomhederne vil sende færre medarbejdere på kursus med løn under  

 forløbet.
Denne tendens vil først og fremmest gøre sig gældende i de små  

 virksomheder og de virksomheder, der har den korteste uddannelsestradition.  

 Således vil små industrivirksomheder, tekstilindustrien, nærings- og  

 nydelsesmiddelindustrien, bygge- og anlægsområdet samt gartneri, land- og  

 skovbrug få mindre andel i efteruddannelsesressourcerne.
De store eksporterende jern-, metal- og elektronikvirksomheder, som bruger  

 systemet meget, bliver også hårdt ramt.
Disse virksomheder, der industrielt  

 set er i front, er gennem deres uddannelsesarbejde på grund af mobiliteten på  

 arbejdsmarkedet med til at styrke den samlede efteruddannelse af  

 arbejdsstyrken.
 Socialdemokratiet tager afstand fra den afstraffelse, der følger af  

 regeringens forslag, af de fremsynede virksomheder med deres solide  

 uddannelsesarbejde.
 Socialdemokratiet støtter den aktive arbejdsmarkedspolitik og den  

 effektive erhvervsstøtte, der følger af den progressive kursusgodtgørelse på  

 op til 125 pct. af dagpengemaksimum.
Arbejdsmarkedsuddannelserne og den nuværende kursusgodtgørelse er med til  

 at styrke og formidle et godt samarbejde om det helt nødvendige  

 uddannelsesarbejde i den enkelte virksomhed.
En nedsættelse af  

 kursusgodtgørelsen vil formindske den udveksling mellem beskæftigede og  

 ledige, der følger, når medarbejdere på arbejdsmarkedsuddannelse giver  

 arbejdspladser til ledige.
 Socialdemokratiet tager endvidere afstand fra den meget kortvarige  

 behandling af lovforslaget og støtter den afstandtagen fra forslaget, som  

 arbejdsmarkedets parter har givet udtryk for.
 Den forventede besparelse på 65 mio. kr., som regeringen forventer på  

 finansloven for 1990, er kortsigtet og ude af proportion med den skade,  

 godtgørelsesnedsættelsen vil forvolde på det uddannelsessamarbejde, der  

 foregår mellem medarbejdere og arbejdsgivere i de danske virksomheder.
 Nedsættelsen på de 19 kr. pr. lønmodtager på AUD-årsbidraget i 1991 og et  

 tilsvarende beløb fra arbejdsgiverne viser det lave perspektiv, regeringens  

 lovforslag har.
 Som følge af de helt nødvendige forhandlinger om arbejdsmarkedets  

 strukturproblemer og en stor voksenuddannelsesindsats, som bør opbygges  

 hurtigst muligt, og det ødelæggende perspektiv i det foreliggende lovforslag  

 vil Socialdemokratiet stemme imod forslaget.
 Et mindretal inden for mindretallet (Socialistisk Folkepartis medlemmer af  

 udvalget) kan ikke medvirke til lovforslagets gennemførelse.
Lovforslaget vil gøre det økonomisk vanskeligere for mange lønarbejdere  

 inden for LO-området at komme på kursus.
Det viser med al tydelighed alle de  

 opgørelser, udvalget har modtaget.
Det er forbavsende, at regeringen vil forsøge at presse dette lovforslag  

 igennem Folketinget, selv om hverken LO eller Arbejdsgiverforeningen kan  

 støtte det.
Samtidig har Landsarbejdsnævnet samlet sagt nej til forslaget.
Det er ligeledes forbavsende, at regeringen vil gøre det sværere for  

 mennesker at videreuddanne sig.
Det svarer ikke til de signaler, som  

 regeringen gang på gang forsøger at udsende om, at danske lønarbejdere skal  

 videreuddanne sig.
 Socialistisk Folkeparti er af den overbevisning, at lovforslaget vil virke  

 skadeligt for både medarbejdere i virksomhederne og for erhvervslivets  

 omstillingsevne i en skærpet international konkurrencesituation.
