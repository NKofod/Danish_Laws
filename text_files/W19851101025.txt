Den danske, marrokansk fødte barnefader tog under udøvelse af  

 samkvemsret efter separation sine 4-årige tvillinger med til fødelandet.  

 Efter gentagne frit-lejde erklæringer og mellemkommende anholdelse af sigtede  

 blev der meddelt tiltalefrafald.(* 2) En 28-årig mand, der var indvandret fra Marokko, men havde fået dansk statsborgerret, blev separeret fra sin danskfødte  

 hustru, der fik tillagt forældremyndigheden over parrets 4-årige tvillinger.  

 Under udøvelse af samkvemsret med børnene i december 1984 bortførte sigtede  

 dem til Marokko.
Hustruen rejste efter og fik i januar 1985 løfte fra sigtede  

 om, at han ville bringe børnene tilbage inden 40 dage, bl.a. betinget af en  

 frit-lejde erklæring fra anklagemyndigheden.
Efter Udenrigsministeriets  

 henvendelse til Rigsadvokaten blev der udstedt en erklæring om, at man ville  

 være sindet at frafalde tiltale for overtrædelse af straffelovens § 215, jf.  

 § 261, såfremt sigtede »snarest muligt efter at være blevet gjort  

 bekendt med tilkendegivelsen herom frivilligt udleverede børnene til  

 moderen«.
I januar 1986 anmodede Udenrigsministeriet politimesteren om,  

 at frit-lejde erklæringen blev ophævet, og Rigsadvokaten tilkendegav  

 telefonisk, at erklæringen måtte anses for bortfaldet, da betingelsen om  

 udlevering af børnene »snarest muligt« ikke kunne anses for  

 opfyldt.
I april 1986 fængsles sigtede i Danmark og lover påny at skaffe  

 børnene til veje, betinget af, at han får tiltalefrafald.
En ny frit-lejde  

 erklæring blev i maj udfærdiget af Rigsadvokaten, denne gang betinget af, at  

 sigtede frivilligt inden en måned bragte børnene til Danmark og udleverede  

 det ene barn til moderen. (Sigtede havde på dette tidspunkt fået opfyldt sit  

 krav om at få forældremyndigheden over det andet barn). I juni ankom børnene  

 til Danmark og blev udleveret til moderen, sigtede blev løsladt, og  

 Rigsadvokaten udfærdigede et endeligt tiltalefrafald.
(* 1) Offentliggjort i Anklagemyndighedens Årsberetning 1985, side 17.
