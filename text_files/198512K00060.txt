Nr LSF 60 Forslag til Lov om ændring af bistandsloven og børnetilskudsloven  

 (Ændringer som følge af ændringer i myndighedsloven) Fremsat af Socialministeren den 6. november 1985 § 1 I lov om social bistand, jfr. lovbekendtgørelse nr. 413 af 5. juli 1984, som ændret senest ved lov nr. 262 af 6. juni 1985, foretages følgende ændringer:
 1. I § 10, stk. 3, indsættes efter 2. pkt. som nyt punktum:
»Lever forældre, der har fælles forældremyndighed, ikke sammen, og opholder barnet sig lige meget hos begge forældre, har barnet dog med hensyn til foranstaltninger efter §§ 48, stk. 1 og 2, nr. 1 og 2, 58, 64, 69, 91 og 95 a opholdskommune, hvor det er tilmeldt folkeregistret.« 3. pkt. bliver herefter 4. pkt.
 2. § 32, stk. 2, affattes således:
»Stk. 2. Hvis ingen har forældremyndigheden over et barn, skal det sociale udvalg i fornødent omfang medvirke til, at der udpeges en egnet indehaver af forældremyndigheden.« 3. § 124, stk. 2, affattes således:
»Stk. 2. Stk. 1 gælder ikke i tilfælde, hvor kun den ene af forældrene har forældremyndigheden, men barnet er anbragt hos den anden af forældrene.« § 2 I lov om børnetilskud og andre familieydelser, jfr. lovbekendtgørelse nr. 609 af 29. november 1978, som ændret senest ved lov nr. 54 af 20. februar 1985 (§ 5), foretages følgende ændringer:
 1. I § 3 a, stk. 1, indsættes efter 2. pkt. som nye punktummer:
»Lever forældre, der har fælles forældremyndighed, ikke sammen, tages kun hensyn til indtægten hos den af forældrene, der har barnet hos sig.
Opholder barnet sig i disse tilfælde lige meget hos begge forældre, tages hensyn til indtægten hos den af forældrene, på hvis adresse barnet er tilmeldt folkeregistret.« 3. pkt. bliver herefter 5. pkt.
 2. I § 7, stk. 1, indsættes efter 1. pkt. som nye punktummer:
»Lever forældre, der har fælles forældremyndighed, ikke sammen, tages kun hensyn til husstandsindtægten hos den af forældrene, der har barnet hos sig.
Opholder barnet sig i disse tilfælde lige meget hos begge forældre, tages hensyn til husstandsindtægten hos den af forældrene, på hvis adresse barnet er tilmeldt folkeregistret.« 3. I § 7, stk. 1, 2. pkt., der bliver 4. pkt., ændres »1. pkt.«  

 til:
 »1.-3. pkt.«.
 4. I § 8, stk. 1, indsættes efter 1. pkt. som nye punktummer:
»Lever forældre, der har fælles forældremyndighed, ikke sammen, udbetales ungdomsydelsen til den af forældrene, der har barnet hos sig.
Opholder barnet sig i disse tilfælde lige meget hos begge forældre, udbetales ungdomsydelsen til den af forældrene, på hvis adresse barnet er tilmeldt folkeregistret.« 2. og 3. pkt. bliver herefter 4. og 5. pkt.
 5. I § 14 indsættes efter stk. 1 som nyt stykke:
»Stk. 2. Lever forældre, der har fælles forældremyndighed, ikke sammen, udbetales børnetilskud til den af forældrene, der har barnet hos sig.
Opholder barnet sig i disse tilfælde lige meget hos begge forældre, udbetales børnetilskud til den af forældrene, på hvis adresse barnet er tilmeldt folkeregistret.« 6. I § 14, stk. 2, der bliver stk. 3, ændres »stk. 1« til:  

 »stk. 1 og 2«.
7. I § 16 ændres »i henhold til § 14, stk. 1, eller de efter § 14, stk. 2, fastsatte regler« til: »i henhold til § 14, stk. 1 og 2, eller de efter § 14, stk. 3, fastsatte regler«.
§ 3 Loven træder i kraft den 1. januar 1986.
Oprindeligt fremsat lovforslag Blad nr 118 § 1 I lov om social bistand, jfr. lovbekendtgørelse nr. 413 af 5. juli 1984, som ændret senest ved lov nr. 262 af 6. juni 1985, foretages følgende ændringer:
 1. § 32, stk. 2, affattes således:
»Stk. 2. Hvis ingen har forældremyndigheden over et barn, skal det sociale udvalg i fornødent omfang medvirke til, at der udpeges en egnet indehaver af forældremyndigheden.« 2. § 124, stk. 2, affattes således:
»Stk. 2. Stk. 1 gælder ikke i tilfælde, hvor kun den ene af forældrene har forældremyndigheden, men barnet er anbragt hos den anden af forældrene.« § 2 I lov om børnetilskud og andre familieydelser, jfr. lovbekendtgørelse nr. 609 af 29. november 1978, som ændret senest ved lov nr. 54 af 20. februar 1985 (§ 5), foretages følgende ændring:
 I § 3a, stk. 1, indsættes efter 2. pkt. som nyt pkt.:
»Lever forældre, der har fælles forældremyndighed, ikke sammen, tages kun hensyn til indtægten hos den af forældrene, der har barnet hos sig.« 3. pkt. bliver herefter 4. pkt.
§ 3 Loven træder i kraft den 1. januar 1986.
BEMÆRKNINGER TIL LOVFORSLAGET Bemærkninger til lovforslagets § 1 1. Ved lov nr. 230 af 6. juni 1985 er der med virkning fra 1. januar 1986 gennemført en række ændringer i myndighedsloven.
Bl.a. skal der altid udpeges en ny indehaver af forældremyndigheden over et barn, hvis et dødsfald medfører, at ingen har forældremyndigheden.
Den, der får tillagt forældremyndigheden, bliver samtidig værge for barnet.
Efter de gældende regler i bistandslovens § 32, stk. 2, skal det sociale udvalg foranledige, at der beskikkes en værge, hvis et barn ikke har nogen værge, hvorefter forældremyndigheden følger værgemålet.
For at tilpasse bistandslovens regler til myndighedsloven foreslås det - i øvrigt i overensstemmelse med udtalelser i den betænkning, der ligger til grund for ændringerne i myndighedsloven (betænkning nr. 985, side 93-94) - at ændre bistandslovens § 32, stk. 2, således at socialudvalget for fremtiden skal sikre sig eller sørge for, at der udpeges en egnet indehaver af forældremyndigheden.
Denne indehaver af forældremyndigheden bliver samtidig automatisk værge, jfr. myndighedslovens § 29.
I myndighedslovens § 20 er der indført hjemmel til, at statsamtet under en sag om forældremyndighed ved en indehavers død kan træffe afgørelse om, hvem forældremyndigheden midlertidigt skal tilkomme.
Det sociale udvalg bør være opmærksom på, hvorvidt der er behov for at få udpeget en midlertidig indehaver af forældremyndigheden.
Dette kan f.eks. være tilfældet, hvor der ikke umiddelbart er nogen ansøger til forældremyndigheden, eller hvor der er tvist om forældremyndigheden.
2. En anden af ændringerne i myndighedsloven, bestemmelsen i § 18, fastsætter, at retten - når der er anlagt retssag om forældremyndigheden - efter anmodning kan bestemme, hvem forældremyndigheden midlertidigt skal tilkomme.
Efter de nugældende regler i bistandslovens § 124, stk. 2, kan det sociale udvalg i tilfælde, hvor kun den ene af forældrene har forældremyndigheden, men barnet er anbragt hos den anden af forældrene, (kun) nægte forældremyndighedens indehaver at hjemtage barnet, såfremt den anden af forældrene har anlagt retssag eller indgivet begæring til statsamtet om at få tillagt forældremyndigheden.
Som anført i betænkning nr. 985, side 111-12, medfører den nye bestemmelse i myndighedslovens § 18, at denne adgang i bistandslovens § 124, stk. 2, bør ophæves.
I denne situation kan retten som anført træffe afgørelse om, hvem forældremyndigheden midlertidigt skal tilkomme.
Bistandslovens § 124, stk. 2, foreslås herefter udformet således, at reglen i stk.
1 om forbud mod hjemtagelse ikke gælder, når den af forældrene, der har forældremyndigheden, har anbragt barnet hos den anden af forældrene.
Herved sikres det fortsat, at det sociale udvalg ikke kan træffe dispositioner, der kommer i konflikt med myndighedslovens regler om forældremyndighedens placering.
3. I folketingets retsudvalgs betænking om forslaget til ændring af myndighedsloven udtaler et flertal, at det i situationer, hvor der er tale om at anbringe et barn uden for hjemmet på grund af forholdene hos den ene af ikke-samlevende forældre med fælles forældremyndighed, finder, at barnet bør få ophold hos den anden af forældrene, medmindre hensynet til, hvad der er bedst for barnet, taler herimod.
Flertallet udtrykker endvidere forventning om, at der med henblik på myndighedslovens ikrafttræden den 1. januar 1986 gennemføres den fornødne følgelovgivning i overensstemmelse med flertallets synspunkter.
Socialministeriet har på denne baggrund overvejet, om der var behov for ændringer i bistandslovens §§ 33 og 123 i forbindelse med nye regler i myndighedsloven om adgang til at indgå aftaler mellem forældre, der ikke er gift med hinanden eller er separerede, om, at de skal have fælles forældremyndighed.
De nye regler om fælles forældremyndighed indebærer, at det vil blive hyppigere forekommende, at forældre, der ikke lever sammen, har fælles forældremyndighed over deres fælles barn.
I sådanne tilfælde skal begge forældre give samtykke, hvis et barn skal anbringes uden for hjemmet efter bistandslovens § 33, stk. 1, nr.
3. Dette gælder uanset, om barnet bor fast hos den ene af forældrene.
Er forholdene hos den af forældrene, som barnet bor hos, af en sådan karakter, at det er påkrævet af hensyn til barnets tarv, at barnet ikke bliver boende der, skal det sociale udvalg i samarbejde med begge forældre undersøge, hvor barnet kan bo.
Da den anden af forældrene har del i forældremyndigheden og dermed pligt til at drage omsorg for barnet, skal det sociale udvalg undersøge, om barnet nu kan få ophold hos denne anden af forældrene.
Kan forældrene blive enige herom, er der ikke grundlag for at iværksætte hjælpeforanstaltninger i form af anbringelse uden for hjemmet.
Ønsker den af forældrene, som barnet bor hos, at barnet anbringes uden for hjemmet og ikke hos den anden af forældrene, der er indstillet på at have barnet boende, må denne kræve den fælles forældremyndighed bragt til ophør og forældremyndigheden tillagt sig, jfr. myndighedslovens § 10. Ønsker den anden af forældrene ikke at kræve den fælles forældremyndighed bragt til ophør, må der iværksættes hjælpeforanstaltninger over for dem begge.
Barnet vil ikke af det sociale udvalg kunne anbringes hos den anden af forældrene, der har del i forældremyndigheden.
Er forholdene hos den af forældrene, som barnet bor hos, sådanne, at det er absolut påkrævet af hensyn til barnets velfærd, at barnet ikke bliver boende hos denne, kan en anbringelse af et barn uden for hjemmet efter bistandslovens § 123, stk. 1, nr. 1, kun ske i forhold til begge forældre, der har del i forældremyndigheden.
Har den anden af forældrene gode forhold, og er denne indstillet på at få barnet boende, vil der normalt ikke være grundlag for at tvangsfjerne barnet.
Er den af forældrene, som barnet bor hos, enig i, at barnet kan bo hos den anden, kan barnet blot flytte, hvorfor det sociale udvalg i almindelighed ikke behøver at iværksætte hjælpeforanstaltninger for barnet. Ønsker den af forældrene, som barnet bor hos, imidlertid ikke at give slip på barnet, mens den anden af forældrene ønsker at få barnet boende, kan denne anden af forældrene anlægge sag om at få forældremyndigheden alene, jfr. myndighedslovens § 10. Er der behov for at få barnet flyttet hurtigt, kan der træffes midlertidig afgørelse om forældremyndigheden efter myndighedslovens § 18. Er den anden af forældrene således indstillet på at opfylde den omsorgspligt, der ligger i at have del i forældremyndigheden, vil der som absolut udgangspunkt ikke være grundlag for at tvangsanbringe et barn uden for hjemmet efter bistandslovens § 123, stk. 1, nr. 1.
Er der behov for øjeblikkelig indgriben, f.eks. i tilfælde af akut vanrøgt, kan det være nødvendigt at gribe til en foreløbig beslutning efter bistandslovens § 127, stk. 1. En sådan afgørelse har virkning over for begge forældre, der har del i forældremyndigheden, og begge forældre skal derfor inden 24 timer efter afgørelsen have skriftlig meddelelse herom og tilbud om advokatbistand, jfr. § 127, stk. 1, 2. og 3. pkt.
I forbindelse med en sådan foreløbig afgørelse kan det forekomme, at der ikke har været den nødvendige tid til at kontakte den anden af forældrene.
Det kan derfor forekomme, at der træffes en sådan tvangsforanstaltning over for denne, uanset om denne er egnet og villig til at have barnet boende.
Viser dette sig at være tilfældet, kan den midlertidige foranstaltning imidlertid ophæves, således at barnet kan hjemgives.
Dette kan ske derved, at forældrene bliver enige om, at barnet flytter over til den anden af forældrene, eller at forældremyndigheden - eventuelt ved en midlertidig afgørelse - tillægges denne.
Det er således ikke nødvendigt at ændre bistandsloven for at imødekomme flertallet i retsudvalgets henstilling om, at et barn bør få ophold hos den anden af forældrene, hvis der er tale om at anbringe et barn uden for hjemmet.
Dette følger af, at begge forældre som indehavere af forældremyndigheden har pligt til at drage omsorg for barnet.
Såfremt forældrene er indstillet på at opfylde denne omsorgspligt, vil der normalt ikke være grundlag for at iværksætte hjælpeforanstaltninger i form af anbringelse uden for hjemmet.
4. Man har endvidere overvejet, om der er behov for at ændre andre regler i bistandsloven end §§ 32 og 124.
Det følger af bistandslovens § 10, at pligten til at yde bistand til et barn, der kun lever sammen med den ene af forældrene, påhviler den kommune, som den pågældende af forældrene bor i.
Det er derfor allerede efter de gældende regler afgørende, hvem af forældrene barnet lever sammen med.
Hvis barnet bor lige meget hos begge forældre, der bor i hver sin kommune, må pligten til at yde bistand påhvile det sociale udvalg i den kommune, hvor barnet befinder sig, når der opstår behov for hjælp.
Man er derfor af den opfattelse, at en yderligere præcisering af § 10 ikke er påkrævet som følge af adgangen til fælles forældremyndighed.
5. Socialministeriet har endelig overvejet, hvorvidt det var nødvendigt med en præcisering af reglerne for betaling for daginstitutionsophold.
Man har imidlertid heller ikke på dette punkt fundet ændringer påkrævet, idet betalingen - også efter indførelse af fælles forældremyndighed - må fastsættes på grundlag af indtægten hos den af forældrene og en eventuel samlever, som barnet bor sammen med.
Hvis begge forældres indkomst - når de ikke lever sammen - skulle tages i betragtning, ville man herved, ligesom det ville være tilfældet med beregningen af børnetilskud, ramme nogle reelt enlige forsørgere, som hidtil efter de gældende regler har været berettiget til hel eller delvis nedsættelse af daginstitutionsbetaling.
Bemærkninger til lovforslagets § 2 Hvad angår børnetilskudsloven er indførelse af fælles forældremyndighed i de tilfælde, hvor et barns forældre lever sammen, uden betydning for tildeling, udmåling og udbetaling af børnetilskud.
Tildeling og beregning af børnetilskud vil i disse tilfælde ske på grundlag af begge forældres indtægtsforhold, hvad enten de er gift med hinanden eller ej.
Når forældre med fælles forældremyndighed ikke lever sammen, må der - ligesom til andre forældre, der lever adskilt på grund af uoverensstemmelse - udbetales almindeligt eller forhøjet børnetilskud afhængigt af forholdet hos den af forældrene, som barnet lever sammen med (mest), og beregningen må ske på grundlag af dennes indtægt.
Man har fundet det påkrævet at tydeliggøre dette ved en tilføjelse til § 3 a, således at dette klart fremgår af bestemmelsen.
Det foreliggende forslag påregnes ikke at have administrative eller økonomiske konsekvenser.
BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget § 1 I lov om social bistand, jfr. lovbekendtgørelse nr. 413 af 5. juli 1984, som ændret senest ved lov nr. 262 af 6. juni 1985, foretages følgende ændringer:
 1. § 32, stk. 2, affattes således:
»Stk. 2. Hvis ingen har forældremyndigheden over et barn, skal det sociale udvalg i fornødent omfang medvirke til, at der udpeges en egnet indehaver af forældremyndigheden.« --/ § 32. Det påhviler det sociale udvalg at føre tilsyn med de forhold,  

 hvorunder børn i kommunen lever, og at støtte forældrene med hensyn til  

 børnenes opdragelse og pleje.
 Stk. 2. Såfremt barnet eller den unge ikke har nogen værge, skal det  

 sociale udvalg foranledige, at der beskikkes en værge.
/-- 2. § 124, stk. 2, affattes således:
»Stk. 2. Stk. 1 gælder ikke i tilfælde, hvor kun den ene af forældrene har forældremyndigheden, men barnet er anbragt hos den anden af forældrene.« --/ § 124. Er barnet anbragt uden for hjemmet uden medvirken af det sociale  

 udvalg, kan udvalget nægte hjemtagelse, såfremt hjemtagelse ville stride imod  

 barnets tarv.
Hjemtagelse efter 2 års ophold i et privat plejehjem kan kun  

 ske efter forudgående tilladelse fra det sociale udvalg.
 Stk. 2. I tilfælde, hvor kun den ene af forældrene har  

 forældremyndigheden, men barnet er anbragt hos den anden af forældrene, kan  

 det sociale udvalg kun nægte forældremyndighedens indehaver at hjemtage  

 barnet, såfremt den anden af forældrene har anlagt retssag eller indgivet  

 begæring til statsamtmanden (i København overpræsidenten) om at få tillagt  

 forældremyndigheden, og alene indtil der træffes en afgørelse om  

 forældremyndigheden eller sagen herom frafaldes.
/-- § 2 I lov om børnetilskud og andre familieydelser, jfr. lovbekendtgørelse nr. 609 af 29. november 1978, som ændret senest ved lov nr. 54 af 20. februar 1985 (§ 5), foretages følgende ændring:
 I § 3a, stk. 1, indsættes efter 2. pkt. som nyt pkt.:
»Lever forældre, der har fælles forældremyndighed, ikke sammen, tages kun hensyn til indtægten hos den af forældrene, der har barnet hos sig.« 3. pkt. bliver herefter 4. pkt.
--/ § 3a.
Den indtægt, der lægges til grund ved beregning af børnetilskud  

 efter §§ 2-3, er socialindkomsten.
Den indkomst, der tages i betragtning, er  

 socialindkomsten for den af forældrene, der har forældremyndigheden over  

 barnet, og hvis forældrene lever sammen, for begge forældrene.
Er der i en  

 familie både fællesbørn og særbørn, foretages den i § 2 nævnte nedsættelse af børnetilskud på grundlag af indkomsten først for  

 fællesbørnene.
