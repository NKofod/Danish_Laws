Fremsat den 20. maj 2010 af Eigil Andersen (SF), Özlem Sara Cekic (SF), Karsten Hønge (SF) og Ole Sohn (SF) Forslag til folketingsbeslutning om fritagelse for modregning i kontanthjælp ved udbetaling af erstatning for kritisk sygdom Folketinget pålægger regeringen inden 15. oktober 2010 at fremsætte lovforslag, hvorefter alvorligt syge kontanthjælpsmodtagere, der modtager et beløb på op til 100.000 kr. fra en arbejdsmarkedspension i forbindelse med kritisk sygdom, ikke skal modregnes i deres kontanthjælp for dette beløb.
Bemærkninger til forslaget Når man har en livstruende sygdom, hvor det er meget usikkert, hvor lang ens resterende levetid er, får mange udbetalt et beløb på 50.000 eller 100.000 kroner fra deres arbejdsmarkedspension eller tilknyttede gruppelivsordning i forbindelse med den kritiske sygdom.
Formålet med beløbet er at give den alvorligt syge mulighed for at få nogle ekstra oplevelser og bedre vilkår i en truende og usikker situation, hvor vedkommendes eksistens står på spil.
Dette formål opnås ikke, hvis den langtidssyge får kontanthjælp, idet kommunen efter reglerne kan betragte et sådant beløb som formue.
I så fald bliver kontanthjælpen stoppet i en periode, da kontanthjælpsmodtagere kun må have en formue på 10.000 kr.
Umenneskeligt  Forslagsstillerne finder det umenneskeligt og helt urimeligt, at et sådant beløb ved kritisk sygdom kan føre til stop i kontanthjælpen, indtil det meste af erstatningen er spist op.
Derfor bør lovgivningen ændres, som anført i beslutningsforslaget.
I øvrigt henvises til en artikel på fagforbundet 3F's hjemmeside den 25. marts 2010 under overskriften: »Kommune konfiskerer erstatning«.
I artiklen omtales den 57-årige kontanthjælpsmodtager Hans Jensen, der efter en blodprop i hjernen fik en erstatning på 50.000 kroner på grund af kritisk sygdom.
Hans kontanthjælp blev standset, idet Vejle Kommune henviste ham til at anvende de 40.000 kr. fra erstatningen til at dække almindelige leveomkostninger i en periode.
Nødvendigt at ændre loven Kommunen ændrede senere sin afgørelse.
Men der er absolut ingen sikkerhed for, at alle kommuner vil beslutte at administrere på den menneskeligt set rigtige måde.
Arbejdsmarkedsstyrelsen har udtalt, at den ganske klart betragter en sådan erstatning helt på linje med, at man som kontanthjælpsmodtager har penge i banken.
Derfor er det nødvendigt at ændre lovgivningen.
For uddybende omtale af den konkrete sag henvises til følgende artikler på 3F's hjemmeside: 26. marts 2010: »Urimelig lov op i Folketinget«, 8. april 2010: »Ankenævn kræver forklaring af kommune«, 19. april 2010: »Kommune må betale erstatning tilbage«.
Desuden henvises til 3F's Fagbladet nr. 6, 29. april 2010, side 45: »Hans får sin erstatning tilbage.« Finansiering Partier, der repræsenterer et flertal i Folketinget, har udtalt, at de bakker op om en sådan lovændring.
Det vil være naturligt, at finansieringen sker med penge fra satspuljen.
Forslagsstillerne vurderer, at forslaget vil have meget begrænsede økonomiske konsekvenser og vil under udvalgsbehandlingen bede om et skøn over den præcise udgift.
Skriftlig fremsættelse Eigil Andersen (SF):
 Forslag til folketingsbeslutning om fritagelse for modregning i kontanthjælp ved udbetaling af erstatning for kritisk sygdom.
(Beslutningsforslag nr.
B 246).
