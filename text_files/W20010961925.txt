Pressenævnet bemærkede indledningsvis, at de to  

 parkeringsvagter, der havde klaget til nævnet, ikke var omtalt i  

 artiklen på en sådan måde, at de kunne identificeres.
De  

 havde derfor ikke den nødvendige retlige interesse i at klage til  

 nævnet, og denne del af klagen afvistes derfor.
Nævnet fandt  

 ikke, at artiklen i forhold til CarPark overskred de vide rammer, der i  

 praksis gælder for satiriske gengivelser af personer eller  

 begivenheder, og nævnet fandt derfor ikke grundlag for at udtale kritik  

 af bladet.
Kendelse fra Pressenævnet i sag nr.  

 112/2001 CarPark A/S [K1], [K2] og [K3] har klaget til  

 Pressenævnet over en artikel bragt i Horsens Folkeblad den 2. oktober  

 2001, idet man mener, at god presseskik er tilsidesat.
Af forsidehenvisningen med overskriften "Da lyset  

 gik op for p-vagten" fremgik, at "Horsens   En dag gik det op for en p-vagt  

 hvorfor der er to vinduesviskere på en bil." Af selve artiklen bragt i 1. sektion side 9 med  

 overskriften "En p-bøde til hver visker" fremgik det  

 af en underrubrik, at "Den travle p-vagt har aldrig tid til hvile" I artiklen hed det:
 "Horsens   Der er mange store mysterier i livet, og  

 gennem tiden har store filosoffer kastet sig over disse gåder for at  

 løse dem.
 Men nu har noget så jordnært som et privat  

 parkeringsvagt-firma løst et af disse forunderlige  

 spørgsmål, nemlig hvorfor de fleste bilmærker er udstyret  

 med to vinduesviskere.
Svaret er så rørende enkelt, at det ligefrem  

 gør ondt.
Det er selvfølgelig for at give Carparks [K1] s  

 p-vagter muligheder for at sætte en p-bøde, eller en p-afgift,  

 som det jo rettelig hedder, under hver visker.
 Dermed hæver Carpark [K1] og deres fortravlede  

 p-vagter sig op på niveau med Platon, Sokrates, Sartre og så  

 selvfølgelig Søren Kierkegaard.
Livets mening For mig er det bedrøvelige ved denne historie dog,  

 at det var lige præcis, da p-vagten gik forbi min bil, at klarhedens og  

 visdommens lys slog ned i den arbejdsivrige vagt:
"Der er to vinduesviskere, jeg må  

 sætte en p-afgift under hver.
Det er jo hele meningen med livet,  

 meningen med to vinduesviskere", må det have runget i hovedet  

 på p-vagten, og den senere udvikling i historien kan godt foranledige  

 mig til at tro, at der var god plads til at runge i lige præcis det  

 hoved.
 Hele seancen udspillede sig på p-pladsen foran Vejle  

 Sygehus, hvor jeg skulle ned til et møde sammen med min hustru.
 Vi ankom kl. 08.27, og det var sådan set meget  

 passende, idet mødet skulle starte 08.30.
 Jeg fik bilen dirigeret ind på en p-plads og  

 stillede min p-skive på kl. 08.30, men i det samme lød min  

 hustrus stemme.
 - Her kan vi ikke holde, der er kun parkering i to  

 timer.
Jeg baksede bilen ud igen, for vi vidste, at mødet  

 ville vare mellem tre en halv og fire timer.
Heldigvis var der fire timers  

 parkering på p-pladsen lige ved siden af, så der trillede vi  

 ind.
 Mødet gik sådan set glimrende, så vi  

 var i godt humør, da vi kort før kl. 12.30 returnerede til  

 bilen   men så fik stemningen lidt af et knæk.
P-skiven vandrer Det viste sig nemlig, at vi havde fået hele to  

 p-bøder i løbet af de små fire timer, og det forekom mig  

 en anelse besynderligt i betragtning af, at der rent faktisk var fire timers  

 parkering.
 Jeg tjekkede min p-skive, den stod på 08.30, som da  

 jeg forlod min bil.
Raseriet begyndte at vokse i mig.
Jeg flåede  

 p-afgifterne til mig og læste på dem.
 Den ene havde jeg fået kl. 08.58, og p-vagten havde  

 noteret, at min p-skive var sat til 13.00.
 Jeg udspyede nogle ord, som ikke ligefrem egner sig til at  

 gengive på tryk, og hev fat i den anden p-afgift.
 Den havde jeg fået kl. 11.31, og sørme om  

 ikke p-vagten havde noteret, at min p-skive var sat til 12.30.
 En vandrende p-skive, det var da også noget helt  

 nyt.
 Da jeg i lettere ophidset tilstand ringede til Carpark  

 forsikrede en kvinde mig om, at firmaet ikke ansatte blinde p-vagter,  

 men hun nægtede at svare på, om p-vagterne så mødte  

 berusede frem på arbejde.
Har altid ret Jeg prøvede at forklare hende, at blindhed eller  

 beruselse sådan set var den positive udlægning af p-vagtens  

 handlinger, alternativet var jo i bedste fald ren chikane og i værste  

 fald bedrageri.
 Hun var nu ligeglad, og direktøren kunne jeg ikke  

 komme til at snakke med; og hvis jeg ville klage, skulle det ske  

 skriftligt.
Men så er tingene jo også gjort så  

 besværlige, at de fleste opgiver at komme videre med sagen.
Især  

 da fordi Carpark [K1] på firmaets hjemmeside slår fast, at det  

 stort set ikke kan svare sig at klage, da firmaet altid har ret, og at der i  

 øvrigt ikke kræves nogen form for godkendelse eller tilladelse  

 for at drive den slags firma.
 Men sammenlignet med min stædighed, så er  

 mulddyr og æsler medgørlige som englebørn, så nu  

 har jeg skrevet til bossen for Carpark [K1].
 Så kan han måske forklare mig, hvorfor Carpark  

 ikke bare ansætter almindelige p-vagter i stedet for at hyre  

 filosof-spirer til jobbet.
Måske skulle jeg have foreslået ham, at  

 briller og førerhunde bliver inkluderet i firmaets  

 frynsegoder." Artiklen var ledsaget af en tegning af en bil med  

 p-bøder under vinduesviskerne og en gående parkeringsvagt.
Til  

 artiklen var knyttet følgende tekst:
"Parkeringsvagtens drømmebil." Klagerne har anført, at den indklagede artikel ikke  

 er i overensstemmelse med god presseskik.
Klagerne har i den forbindelse  

 fremhævet følgende udsagn:
A)"Dermed hæver Carpark [K1] og deres  

 fortravlede p-vagter sig op på niveau med Platon, Sokrates, Sartre og  

 så selvfølgelig Søren Kierkegaard", B)""Der er to vinduesviskere, jeg  

må sætte en p-afgift under hver.
Det er jo hele meningen  

 med livet, meningen med to vinduesviskere", må det have runget i  

 hovedet på p-vagten, og den senere udvikling i historien kan godt  

 foranledige mig til at tro, at der var god plads til at runge i lige  

 præcis det hoved", C)"Jeg prøvede at forklare hende, at blindhed  

 eller beruselse sådan set var den positive udlægning af p-vagtens  

 handlinger, alternativet var jo i bedste fald ren chikane og i værste  

 fald bedrageri", D) "Så kan han måske fortælle mig,  

 hvorfor Carpark [K1] ikke bare ansætter almindelige p-vagter i stedet  

 for at hyre filosof-spirer til jobbet." E)"Måske skulle jeg have foreslået ham,  

 at briller og førerhunde bliver inkluderet i firmaets  

 frynsegoder." Klagerne har nærmere anført, at de citerede  

 dele af artiklen er udtryk for en retsstridig krænkelse af de to  

 parkeringskontrollørers ære, og at krænkelserne muligvis  

 udgør en overtrædelse af straffelovens § 267. Endvidere  

 indebærer udtalelserne klart en overtrædelse af reglerne for god  

 presseskik, idet de to parkeringskontrollører - og dermed tillige  

 CarPark [K1]- latterliggøres, beskyldes for at være berusede i  

 tjenesten og beskyldes for muligt at have kriminelle  

 tilbøjeligheder.
 Klagerne har desuden anført, at artiklen er den  

 første i en lang række af artikler om samme emne, og at artiklen  

 på de citerede punkter væsentligt adskiller sig fra de  

 efterfølgende artikler, som ikke indeholder ringeagtsytringer,  

 beskyldninger om beruselse i tjenesten og beskyldninger om kriminel  

 adfærd.
 Klagerne bestrider ikke pressens ret til at forholde sig  

 kritisk over for den virksomhed, som CarPark [K1] udøver, men bladet  

 er som medie forpligtet til i nyhedsformidlingen at afbalancere hensynet til  

 nyhedsformidlingen på den ene side i forhold til hensynet til  

 krænkelse af selskaber og enkeltindivider på den anden side,  

 hvilket ikke er sket i den konkrete artikel, idet beskyldningerne mod de to  

 parkeringskontrollanter og Carpark [K1] ikke kan siges at medvirke til/eller  

 er nødvendige for nyhedsformidlingen af det budskab, journalisten har  

 ønsket frem.
 Klagerne har endelig anført, at den  

 omstændighed, at parkeringskontrollanterne ikke navngives i artiklen,  

 mere må betragtes som en skærpende end en formildende  

 omstændighed, da den generelle omtale af de pågældende som  

 parkeringskontrollanter bidrager til, at omverdenen opfatter, at de i  

 artiklen rejste beskyldninger imod de pågældende kontrollanter,  

 er beskyldninger som generelt er dækkende for hele korpset af  

 parkeringskontrollanter hos CarPark [K1].
 Bladet har indledningsvis anmodet om, at klagen afvises  

 på samtlige punkter.
Bladet har anført, at artiklen er udtryk for  

 vedkommende journalistik, idet artiklerne om de private parkeringsfirmaer  

 Carpark [K1] og Europark har givet mange reaktioner og henvendelser fra  

 læsere.
Det er også journalistik, som har vist sig at kunne  

 ændre på nogle forhold.
Blandt andet har journalisten bag  

 artiklen fået annulleret den ene af sine to p-afgifter.
Det er bladet  

 opfattelse, at denne   og andre   p-afgifter ikke ville være blevet  

 annulleret, hvis ikke bladet havde skrevet om sagen.
Artiklerne har lokalt  

 sat gang i debatten om de private firmaer, der står for  

 opkrævningen af afgifter, som har en umiskendelig lighed med  

 bøder.
Bladet har videre anført, at CarParks [K1]  

 direktør i princippet selv har fravalgt at få sin version af  

 hele sagen med i avisen.
Journalisten kontaktede CarPark [K1] samme dag, som  

 han fik de to p-afgifter, og bad - efter at have præsenteret sig som  

 journalist - om at komme til at tale med direktøren.
Efter gentagne  

 forgæves telefonopkald sendte journalisten den 30. september 2001 et  

 brev med fire spørgsmål til CarPark [K1].
I brevet gjorde  

 journalisten igen opmærksom på, at han var journalist, og at han  

 ville bruge svarene til en artikel.
Da CarParks [K1] s direktør den 2.  

 oktober 2001 endnu ikke havde svaret på brevet, besluttede bladet at  

 bringe en artikel om hændelsen.
Bladet har yderligere anført, at man valgte at  

 bringe historien med en satirisk og humoristisk vinkling vel vidende, at  

 nogle måske ville få det galt i halsen.
Direktøren  

 ønskede åbenbart ikke at udtale sig om sagen, og det var  

 vurderingen, at emnet var velegnet til en satirisk klumme.
Den satiriske  

 vinkling og den humoristiske tone i artiklen gør, at de passager, der  

 klages over, ikke er i strid med god presseskik.
En del af artiklen er jo  

 netop udformet som en slags spørgsmål, som CarParks [K1] s  

 direktør kunne have besvaret, hvis han havde ønsket at tale med  

 bladet.
Bladet har endelig anført, at p-vagterne er helt  

 anonyme i artiklen.
Bladet var ikke bekendt med, om det var to forskellige  

 eller den samme kontrollør, der havde udskrevet begge afgifter til  

 journalisten.
Først ved modtagelsen af brevet fra CarParks [K1] s  

 advokat den 29. oktober 2001 fik bladet kendskab til p-vagternes navne.  

 Navnene har på intet tidspunkt været bragt i bladet.
I sagens behandling har følgende  

 nævnsmedlemmer deltaget: Niels Grubbe, Finn Rowold, Kaare R.
Skou og  

 Ole Askvig.
 Pressenævnet udtaler:
Pressenævnet bemærker indledningsvis, at de to  

 parkeringsvagter, der har klaget til nævnet, ikke er omtalt i artiklen  

 på en sådan måde, at de kan identificeres.
De har derfor  

 ikke den nødvendige retlige interesse i at klage til nævnet, og  

 denne del af klagen afvises derfor.
 Nævnet finder ikke, at artiklen i forhold til  

 CarPark [K1] overskrider de vide rammer, der i praksis gælder for  

 satiriske gengivelser af personer eller begivenheder, og nævnet finder  

 derfor ikke grundlag for at udtale kritik af bladet.
 Afsagt den 12. december 2001.
