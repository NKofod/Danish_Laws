Bekendtgørelse om ændring af bekendtgørelse om detailforskrifter for køretøjers indretning og udstyr1) § 1 I bekendtgørelse nr. 1050 af 17. oktober 2019 om detailforskrifter for køretøjers indretning og udstyr, som ændret ved bekendtgørelse nr. 1544 af 16. december 2019, bekendtgørelse nr. 1220 af 19. august 2020 og bekendtgørelse nr. 2046 af 11. december 2020, foretages følgende ændringer:
 1. Som fodnote til bekendtgørelsens titel indsættes:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/94/EU af 22. oktober 2014 om etablering af infrastruktur for alternative brændstoffer, EU-Tidende 2014, nr.
L 307, side 1. Bekendtgørelsen indeholder bestemmelser, der som udkast har været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).« 2. Indledningen affattes således:
»I medfør af § 68, stk. 1, § 68 f, stk. 1, § 118, stk. 13, 1. pkt., og § 134 e i færdselsloven, jf. lovbekendtgørelse nr. 1710 af 13. august 2021, som ændret ved lov nr. 2396 af 14. december 2021, og § 11 og § 14 i lov om infrastruktur for alternative drivmidler til transport, jf. lov nr. 412 af 4. april 2022, fastsættes efter bemyndigelse i henhold til § 3, stk. 1 og 2, og § 9 i bekendtgørelse nr. 2635 af 28. december 2021 om Færdselsstyrelsens opgaver, beføjelser og klageadgang:« 3. Efter § 5 indsættes:
»Manualer til motorkøretøjer og knallerter § 5 a.
Alle manualer, der knytter sig til motorkøretøjer og knallerter, der bringes i omsætning første gang den 1. juli 2022 eller senere, skal indeholde symboler, der angiver, hvilke brændstoftyper motorkøretøjet eller knallerten kan anvende, jf. dog stk. 2.
 Stk. 2. Stk. 1 finder ikke anvendelse på manualer, der knytter sig til motorkøretøjer og knallerter som udelukkende er elektrisk genopladelige.
 Stk. 3. Symbolerne, jf. stk. 1, skal være udformet og placeret i henhold til DS/EN 16942:2016+A1:2021.
§ 5 b.
Alle manualer, der knytter sig til elektrisk genopladelige motorkøretøjer og knallerter, der bringes i omsætning første gang den 1. oktober 2022 eller senere, skal indeholde symboler, der angiver, hvilke stiktyper motorkøretøjet eller knallerten kan anvende.
 Stk. 2. Symbolerne, jf. stk. 1, skal være udformet og placeret i henhold til DS/EN 17186:2019.
Administrative bestemmelser § 5 c.
De standarder, der henvises til i §§ 5 a, 5 b og bilag 1, pkt. 7.02.001 (6)-(7), indføres ikke i Lovtidende.
 Stk. 2. Standarderne, jf. stk. 1, er gældende, selvom de ikke foreligger på dansk.
Stk. 3. Standarderne, jf. stk. 1, kan gennemses i Færdselsstyrelsen eller købes ved Dansk Standard.« 4. I Bilag 1, pkt. 1.04, affattes definitionen af Farligt gods således:
»De stoffer og genstande, som er omfattet af bekendtgørelse om vejtransport af farligt gods.« 5. I Bilag 1, pkt. 7.02.001 (5), 2. pkt., indsættes efter »DS/EN 16942«: », jf. dog punkt (6) og (7)«.
 6. I Bilag 1, pkt. 7.02.001, indsættes som punkt (6) og (7):
»(6) På motorkøretøjer og knallerter, der bringes i omsætning første gang den 1. juli 2022 eller senere, skal der på eller i umiddelbar nærhed af alle brændstofbeholderes tankdæksler, være anbragt en mærkning med et eller flere symboler, som angiver hvilke typer brændstof, motorkøretøjet eller knallerten kan anvende.
Symbolerne skal være udformet og placeret i henhold til DS/EN 16942:2016+A1:2021.
(7) På elektrisk genopladelige motorkøretøjer og knallerter, som bringes i omsætning første gang den 1. oktober 2022 eller senere, skal der i nærheden af motorkøretøjets eller knallertens ladeindgang og tilhørende ladestik være anbragt en mærkning med et eller flere symboler, som angiver hvilken stiktype, motorkøretøjet eller knallerten kan anvende.
Symbolerne skal være udformet og placeret i henhold til DS/EN 17186:2019.« § 2 Bekendtgørelsen træder i kraft den 1. juli 2022.
Færdselsstyrelsen, den 28. juni 2022 Brian Paust Nielsen / Lisa Sode 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/94/EU af 22. oktober 2014 om etablering af infrastruktur for alternative brændstoffer, EU-Tidende 2014, nr.
L 307, side 1.
