Skriftlig fremsættelse (25. marts 2015) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om spil, lov om afgifter af spil, lov for Grønland om visse spil og forskellige andre love (Natlukning af spillehaller med gevinstgivende spilleautomater, ophævelse af reglen om nedslag i afgiften for udlodninger, justering af gebyrskalaen for onlinekasino og væddemål, månedsafregning for onlinekasino og væddemål m.v.) (Lovforslag nr.
L 173) Lovforslaget udmønter de to indgåede aftaler af 11. december 2014 om ændring af spillelovgivningen.
Lovforslaget indeholder derudover enkelte andre justeringer.
 Regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti er enige om en justering af spillelovgivningen vedrørende væddemål og onlinekasino, således at:
 - Afregningsperioden for væddemål og onlinekasino forlænges fra uge til måned.
 - Gebyrerne for betaling af Spillemyndighedens tilsyn ændres, så der kommer et større gebyr for de store virksomheder og et mindre gebyr for de mindre virksomheder.
 Regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti og Det Konservative Folkeparti er desuden enige om følgende ændringer af spillelovgivningen:
- Ophævelse af muligheden for at få nedslag i afgiften for udlodninger til almennyttige foreninger med henblik på at stoppe svindel med udlodningerne.
Midlerne vil i stedet blive tilført en midlertidig ordning, hvor de foreninger, der tidligere har modtaget midler, kan søge om tilskud.
 - Natlukning af spillehaller med gevinstgivende spilleautomater med henblik på at begrænse spilafhængighed.
- En præcisering af, at almennyttige lotterier ikke kan afvikles som klasselotteri.
Præciseringen skal afklare grænsedragningen mellem lotteri og klasselotteri ved at sikre, at klasselotteri kun udbydes af de tre klasselotteriselskaber Klasselotteriet, Varelotteriet og Landbrugslotteriet.
 - Lempelse af reglerne for pokerturneringer, idet det bl.a. bliver muligt at afholde flere turneringer, ranglisteturneringer m.v.
 Foruden udmøntningen af de to aftaler foreslås:
 - Et reduceret ansøgningsgebyr i forbindelse med ansøgning om fornyelse af en eksisterende tilladelse til væddemål og/eller onlinekasino.
 - En flytning af en række gebyrer fra bekendtgørelser til loven.
 - Et ansøgningsgebyr i forbindelse med ansøgning om tilladelse til afholdelse af almennyttigt lotteri.
 - En ændring af gebyrstrukturen for tilsynet med landbaserede kasinoer på grund af en ændret tilsynsform.
 - En tilbagekaldelse af tilladelse til opstilling og drift af gevinstgivende spilleautomater, hvis tilladelsesindehaveren groft eller gentagende gange ikke angiver gebyret.
Lovforslaget skønnes at have et varigt mindreprovenu på ca. 5 mio. kr.
Derudover er der et merprovenu fra ophævelsen af afgiftsnedslaget, som tilføres en bevilling på 80 mio. kr. årligt på finansloven for perioden 2016  2017 til en midlertidig ordning, hvormed ophævelsen af afgiftsnedslaget er provenuneutralt.
Lovforslaget vil samlet set medføre administrative lettelser og en økonomisk gevinst for virksomhederne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
