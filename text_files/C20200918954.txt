Orientering om besøgsforbud m.v. på sociale tilbud Folketinget vedtog den 31. marts 2020 lovforslag nr.  L 158, Forslag til Lov om ændring af lov om foranstaltninger mod smitsomme og andre overførbare sygdomme (Yderligere foranstaltninger for at forebygge og inddæmme smitte med COVID-19 m.v.).
 Med loven, som er trådt i kraft den 5. april 2020 kl. 10 som lov. nr. 359 af 4. april 2020, blev de gældende regler om besøgsforbud på plejehjem m.v. udvidet, så sundheds- og ældreministeren kan fastsætte regler om forbud mod eller restriktioner for besøgendes adgang til offentlige og private anbringelsessteder og botilbud m.v., når det er nødvendigt for at forebygge eller inddæmme udbredelse af en alment farlig sygdom, herunder COVID-19. Formålet med at iværksætte besøgsforbud på sociale tilbud er at beskytte de sårbare grupper, som bor eller opholder sig de pågældende steder.
 På baggrund af de nye regler og efter delegation fra sundheds- og ældreministeren har social- og indenrigsministeren nu fastsat regler om besøgsforbud, jf. bekendtgørelse nr. 372 af 4. april 2020 om midlertidigt forbud mod besøg på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
Social- og Indenrigsministeriet skal hermed orientere om, at der fra bekendtgørelsens ikrafttræden den 5. april 2020 kl. 10, jf. bekendtgørelsens § 4, gælder et midlertidigt besøgsforbud på en række sociale tilbud.
Rammerne for og indholdet i besøgsforbuddet uddybes nedenfor.
 For sikre yderligere bred orientering om det midlertidige besøgsforbud skal kommunalbestyrelsen umiddelbart i forbindelse med bekendtgørelsens ikrafttræden offentliggøre meddelelse om forbuddet på kommunens hjemmeside, jf. bekendtgørelsens § 4, stk. 3. Ministeriet skal derudover bede socialtilsyn, kommuner og regioner om at videreformidle denne orienteringsskrivelse til de tilbud, der føres tilsyn med.
Tilbud omfattet af midlertidigt besøgsforbud Det midlertidige forbud mod adgang for besøgende gælder følgende typer af offentlige og private tilbud, jf. bekendtgørelsens § 1:
 1) Særlige dagtilbud efter § 32 i lov om social service.
 2) Særlige klubtilbud efter § 36 i lov om social service.
 3) Egne værelser, kollegier eller kollegielignende opholdssteder efter § 66, stk. 1, nr. 5, i lov om social service.
 4) Opholdssteder for børn og unge efter § 66, stk. 1, nr. 6, i lov om social service.
 5) Døgninstitutioner, herunder delvis lukkede døgninstitutioner og delvis lukkede afdelinger på døgninstitutioner samt sikrede døgninstitutioner og særligt sikrede afdelinger efter § 66, stk. 1, nr. 7, i lov om social service.
 6) Sociale akuttilbud efter § 82 c i lov om social service.
 7) Stofmisbrugsbehandlingstilbud efter §§ 101 og 101 a i lov om social service.
 8) Beskyttet beskæftigelse efter § 103 i lov om social service.
 9) Aktivitets- og samværstilbud efter § 104 i lov om social service.
 10) Midlertidige botilbud til voksne efter § 107 i lov om social service.
 11) Længerevarende botilbud efter § 108 i lov om social service.
 12) Kvindekrisecentre efter § 109 i lov om social service.
 13) Forsorgshjem, herberger m.v. efter § 110 i lov om social service.
 Det midlertidige besøgsforbud omfatter både fællesarealer og udearealer samt den del af tilbuddet, som beboeren selv råder over.
 Medarbejdere på tilbuddene og personer, der skal levere varer eller serviceydelser til tilbuddet, anses ikke som besøgende.
Undtagelser til besøgsforbuddet i kritiske situationer Besøgsforbuddet omfatter, jf. bekendtgørelsens § 5, ikke besøg i kritiske situationer.
 Ved kritiske definitioner forstås, jf. bekendtgørelsens § 2, et uopsætteligt besøg fra en nær pårørende til en kritisk syg eller døende person eller forældres eller andre nære pårørendes besøg hos et barn under 18 år.
 Der skal gøres opmærksom på, at der kan være truffet afgørelse om begrænsninger i samvær og kontakt efter § 71 i lov om social service, eller om at samværet midlertidigt udøves på anden måde, f.eks. ved elektronisk kommunikation eller suspenderes, jf. § 6 i bekendtgørelse nr. 218 af 17. marts 2020. Disse afgørelser står stadig ved magt.
Ved kritiske situationer forstås endvidere, jf. § 2, forældres eller andre nære pårørendes besøg hos en voksen med en sådan kognitiv funktionsnedsættelse, at personen mangler evnen til at forstå og acceptere formålet med besøgsrestriktionerne og dermed har et helt særligt behov for besøg.
Beslutning om, hvorvidt der i disse situationer foreligger en kritisk situation træffes af tilbuddets ledelse på baggrund af deres kendskab til beboeren og dennes forhold til forældre og nære pårørende.
 Hvad der forstås ved nære pårørende defineres i § 2, stk. 1.
Tilrettelæggelse af besøg Hvis der i konkrete tilfælde er tale om kritiske situationer, og der dermed skal gennemføres besøg, skal besøgene gennemføres efter anvisning fra det enkelte tilbuds ledelse og under hensyntagen til tilbuddets personale og øvrige beboere.
Besøg kan udskydes, hvis tilbuddets ledelse i den konkrete situation vurderer, at besøget ikke kan gennemføres på forsvarlig vis.
 Det er således vigtigt, at besøg gennemføres under iagttagelse af sundhedsmyndighedernes retningslinjer.
Ændring eller ophævelse af besøgsforbud Besøgsforbuddet vil blive ophævet, når dette efter en sundhedsfaglig vurdering ikke længere vurderes nødvendigt eller hensigtsmæssigt, ligesom en sådan vurdering vil kunne føre til en ændring af bekendtgørelsens rammer.
Besøgsforbuddet efter bekendtgørelsen vil senest blive ophævet ved en ophævelse af bekendtgørelsen senest 1. juli 2020.
Sundhedsfaglig og socialfaglig vejledning Hvis tilbuddet i forbindelse med gennemførelse af besøg i kritiske situationer eller i øvrigt har behov for sundhedsfaglig vejledning kan Styrelsen for Patientsikkerhed kontaktes på tlf. 70 20 02 66 (alle hverdage 9-22).
 Hvis tilbuddet i forbindelse med gennemførelse af besøg i kritiske situationer eller i øvrigt har behov for socialfaglig vejledning kan Socialstyrelsen/VISO kontaktes på tlf. 72 42 40 00 (alle hverdage: kl. 9-18; 9.-13. april: kl. 10-13).
