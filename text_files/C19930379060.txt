Ventilation på faste arbejdssteder Denne At-meddelelse oplyser om krav til ventilation, herunder om udsugning  

 fra forurenende processer, og vejleder om, hvordan kravene kan opfyldes.
Arbejdsmiljølovgivningen fastsætter - at arbejdsrum skal have tilstrækkelig tilførsel af frisk luft uden  

 generende træk - at der ved arbejdsprocesser, hvor der udvikles luftarter, støv eller  

 lignende, der er sundhedsskadelige eller eksplosive, eller udvikles røg,  

 mikroorganismer, aerosoler, ildelugt eller anden generende luftforurening,  

 skal etableres procesventilation.
Naturligt luftskifte Der vil altid forekomme et naturligt luftskifte gennem utætheder i  

 bygningskonstruktioner, ved brug af døre og vinduer, gennem ventiler og  

 lignende til det fri.
Det naturlige luftskifte kan være tilstrækkeligt til ventilation i  

 arbejdsrum, hvor der ikke forekommer forurening eller indeklimagener.
Det kan  

 fx være kontorer med få personer, lagerlokaler og lignende.
 Hvis der ryges i rummet, eller der forekommer generende varme fra teknisk  

 udstyr, kan der dog være behov for øget ventilation for at opnå en  

 tilfredsstillende luftkvalitet, om nødvendigt ved mekanisk almen ventilation,  

 se nærmere At-meddelelse om indeklima.
 Naturligt luftskifte må ikke give problemer med generende træk, dårlig  

 luftfordeling i lokalet, dårlig varme/kuldefordeling.
Nyere bygninger er meget tætte og giver et meget lille naturligt  

 luftskifte gennem utætheder i bygningskonstruktioner.
Det kan derfor være  

 nødvendigt med et antal rigtigt placerede ventiler og aftræk, for at det  

 naturlige luftskifte fungerer.
 Hvis der ikke på forsvarlig måde kan opnås tilstrækkelig luftfornyelse i  

 arbejdsrummet ved naturligt luftskifte, skal der indrettes mekanisk  

 ventilation, enten som almen ventilation eller procesventilation eller en  

 kombination af disse.
Almen ventilation Ved almen ventilation forstås mekanisk ventilation, der tilfører hele  

 rummet frisk luft og udsuger luft i tilsvarende mængder.
Almen ventilation er egnet, når der skal ventileres for varme og  

 forurening, der afgives i små koncentrationer mange steder i rummet.
Dette er  

 fx tilfældet i rum, hvor flere personer opholder sig, hvor der er rygning,  

 varmeafgivende kontormaskiner eller sker afdunstninger fra overflader af  

 inventar og bygningsdele.
 Den indblæste luft skal være frisk og have en passende temperatur, se  

 nærmere side 5, Ventilationsanlæg, generelt.
Den mængde af frisk luft (se fig. 1), der er nødvendig for at bringe  

 koncentrationen af luftforureninger fra mennesker, bygningsmaterialer,  

 inventar og lignende ned på et acceptabelt niveau.
Vejledende fra DS 447 om  

 ventilation.
Den friske luft, der indblæses til rummet, kan i begrænset omfang blandes  

 med udsuget luft fra arbejdsrummet.
Det er dog en betingelse, at den udsugede  

 luft er renset og ikke stammer fra procesventilationsanlæg.
Den indblæste  

 luft skal dog altid have en så stor friskluftandel, at CO2-værdien i rummet  

 holdes lav, se nærmere At-meddelelse om indeklima.
Almen ventilation er normalt ikke tilstrækkeligt, hvis der foregår  

 forurenende arbejdsprocesser.
I så fald kræves en procesventilation.
Procesventilation Procesventilation består af en udsugning, der fjerner forureningen på  

 udviklingsstedet, og af en indblæsning af frisk luft.
 Procesventilation kræves, når der ved en arbejdsproces sker udvikling af  

 luftarter, støv eller lignende, der er sundhedsskadelige eller eksplosive,  

 eller udvikling af røg, mikroorganismer, aerosoler, ildelugt eller anden  

 generende luftforurening.
 Procesventilation kræves, selv om den forurenende arbejdsproces ikke er  

 kontinuerlig, blot den er jævnlig gentagen og ikke af uvæsentlig varighed.
 Procesventilationen skal indrettes, så den nedbringer luftforureningen  

 effektivt.
Det er aldrig tilstrækkeligt at nedbringe forureningen til en eventuel  

 grænseværdi, hvis det er muligt og rimeligt under hensyntagen til den  

 tekniske udvikling at fjerne luftforureningen yderligere.
En grænseværdi er  

 ikke udtryk for en projekteringsnorm.
 Om grænseværdier og deres anvendelse ved vurderingen af de sikkerheds- og  

 sundhedsmæssige forhold i arbejdsmiljøet henvises til At-anvisning nr.  

 3.1.0.2. om grænseværdier for stoffer og materialer.
Hvis forureningen ikke kan fjernes effektivt på udviklingsstedet, skal  

 arbejdsprocessen henlægges til et særligt rum, kabine eller lignende, hvor  

 der ikke udføres andet arbejde.
Rummet skal være udstyret med tilstrækkelig  

 mekanisk ventilation.
Ved industriel overfladebehandling med maling og lakker i lukkede anlæg,  

 sprøjtekabiner og sprøjtebokse er der særlige krav til ventilation, fx  

 vertikal ventilation i nye sprøjtekabiner til vådmaling, dvs. indblæsning af  

 frisk luft foroven og udsug forneden i kabinen.
Dette følger af særlige  

 regler om arbejde med kodenummererede produkter.
I visse tilfælde er det ikke muligt at fjerne forureningen effektivt i  

 sådanne særlige rum, kabiner og lignende.
Der skal i så fald under arbejde,  

 anvendes egnede personlige værnemidler, herunder luftforsynet åndedrætsværn.  

 Det kan fx være tilfældet ved arbejde i sprøjtekabiner, hvor der  

 sprøjtemales.
Der er det ofte ikke muligt at komme under grænseværdierne ved  

 hjælp af procesventilation, hvorfor Arbejdstilsynet accepterer en  

 lufthastighed langs emnet på minimum 0,2-0,5 m/s, afhængig af emnet og  

 overfladebelægningen, kombineret med brug af luftforsynet åndedrætsværn.
Procesventilationens udformning Procesventilation kan udformes, enten som en udsugning fra en indkapslet  

 proces eller ved en punktudsugning, der fjerner forureningen på det sted,  

 hvor den udvikles.
 Den luftmængde, der er nødvendig for at suge forureningen bort, afhænger  

 af, hvor tæt på og hvor i forhold til forureningskilden udsugningsåbningen  

 placeres, og hvordan selve udsugningsåbningen udformes.
Ved udformningen af punktudsugningen er det vigtigt at huske, at jo  

 længere væk fra forureningskilden punktudsugningen placeres, jo dårligere er  

 udsugningsevnen.
Derimod har en indblæsning virkning i en ret lang afstand  

 fra indblæsningsåbningen.
Denne virkning af en indblæsning kan bruges til at  

 »styre« forureningen hen mod en udsugning.
 Ved udformningen skal det sikres, at punktudsugningen generer  

 arbejdsoperationerne mindst muligt.
Man skal være opmærksom på, at ukontrollerede luftstrømme i arbejdsrummet  

 kan medføre en utilsigtet spredning af luftforureningen.
Luftstrømninger  

 opstår ved indblæsning af luft, ved temperaturforskelle ved fx varme  

 processer eller ved maskiner med bevægelige dele.
Efter nyinstallation eller  

 ved væsentlig ændring af produktionsforholdene bør luftstrømmene i  

 arbejdsrummet derfor undersøges.
De kan iagttages ved at sprede røg i rummet,  

 fx med en røgpistol.
Recirkulation og varmegenvinding Luft, der suges ud ved procesventilation, må ikke føres tilbage til  

 arbejdsrummet eller andre lokaler, men skal føres til det fri.
Bemærk at  

 miljømyndighederne kan have krav hertil, jf. også side 6.
Ved varmegenvinding i forbindelse med procesventilation skal det sikres,  

 at den friske luft til indblæsning ikke forurenes af  

 udsugningsluften/afkastluften i varmeveksleren.
Dette betyder for eksempel,  

 at roterende varmevekslere ikke bør bruges ved procesventilation.
Ventilationsanlæg generelt Indretning Ventilationsanlæg skal normalt indrettes med afbalancerede indblæsnings-  

 og udsugningsmængder, dvs. at der indblæses frisk luft i en mængde, der  

 svarer til den udsugede mængde.
Dog kan man i arbejdsrum, der ikke ønskes  

 forurenet fra omgivelserne, holde overtryk, det vil sige, der indblæses mere  

 luft i rummet, end der suges ud.
 Den luft, der indblæses, skal være frisk og have en passende temperatur.
Frisk luft er den bedst mulige udeluft fra området, dvs. udeluft fra  

 omgivelserne, der tages ind på en sådan måde, at den er mindst muligt  

 forurenet fra nærliggende skorstene, trafikmidler, naboindustrier og ikke  

 mindst fra egne afkast af udsuget luft.
Hvis udeluftindtagene og afkastene er  

 uheldigt placeret i forhold til hinanden, kan der opstå risiko for, at den  

 forurenede luft føres tilbage til arbejdsrummet.
Man skal ligeledes være  

 opmærksom på temperaturforhold ved placeringen af udeluftindtag, så luften  

 ikke unødigt opvarmes af solen, sorte tage eller solopvarmede facader.
 Hvis udeluftkvaliteten er mindre god, anbefales det, at indblæsningsluften  

 filtreres for gasser og støvforureninger.
 Afkastningsluften fra udsugningen skal i flere tilfælde også filtreres og  

 eventuelt opsamles m.m. inden afkast til det fri efter regler i  

 miljølovgivningen.
I arbejdsrummet skal indblæsning og udsugning placeres hensigtsmæssigt i  

 forhold til aktiviteterne.
Luften bør indblæses, så den går fra de rene  

 områder til mindre rene områder, hvor udsugningen skal være placeret.
 Opmærksomheden henledes på, at støv og gasser i visse tilfælde er  

 eksplosions- eller brandfarlige, hvorfor der skal træffes særlige  

 foranstaltninger ved indretningen af ventilationsanlægget til imødegåelse af  

 eksplosion eller brand, fx filtrering eller vådvaskning af udsugningsluften.
Ventilationen skal indrettes, så trækgener undgås.
Risikoen for træk  

 afhænger navnlig af indblæsningsluftens temperatur og hastighed samt  

 indblæsningsåbningens placering og udformning, medens udsugningens placering  

 har ringe betydning herfor.
Indblæsningsluften skal derfor opvarmes i  

 fornødent omfang, og lufthastigheden bør ikke overstige 0,15 m/s ved  

 stillesiddende arbejde og 0,4 m/s ved fysisk arbejde.
Ventilationsanlæggets kanaler Kanalsystemer skal være udformet således, at der kan skabes en  

 tilstrækkelig stor lufthastighed til at transportere luftforureningen gennem  

 hele kanalsystemet.
De skal være indrettet således, at forureningen ikke  

 aflejres i kanalerne og efterhånden blokerer for luftgennemstrømningen.
Kanalsystemet skal være udformet og placeret således, at det kan renses og  

 rengøres.
Rense- og rengøringsmuligheden skal sikres ved anbringelse af det  

 nødvendige antal renselemme, aftagelige kanalstykker eller lignende.
Kanalsystemet skal udformes og placeres under hensyntagen til bygningens  

 opdeling i brandceller og brandsektioner.
Kanalsystemet skal sikres mod  

 brandspredning og røgspredning.
Støj fra ventilationsanlæg Ventilationsanlæg skal være indrettet og placeret, så støj undgås.
Støjen  

 fra ventilationsanlæg må således ikke bidrage til støjbelastningen i rummet.  

 Det er Arbejdstilsynets erfaring fra arbejdsrum med nogen støjbelastning, at  

 støjen fra ventilationsanlæg bør være mindst 10 dB(A) lavere end  

 baggrundsstøjen i arbejdsrummet, hvor anlægget skal etableres.
 Støj kan modvirkes ved:
- anvendelse af runde kanaler - adskillelse af kanaler fra bygningselementer og maskiner ved fx brug af  

 gummimellemlæg - ikke at anvende højere lufthastigheder end nødvendigt - isolering af kanaler, ventilatorer m.v.
- ikke at anbringe motorer til ventilatorer i arbejdsrummet - udformningen af armaturer til indblæsning.
Det er vigtigt at være opmærksom på, at lyd kan føres via kanalsystemet  

 til andre rum.
Dette kan være generende og skal i videst muligt omfang  

 undgås, fx ved brug af lyddæmpere.
Kontrol, vedligeholdelse og rengøring Leverandøren skal med et ventilationsanlæg levere en fyldestgørende  

 brugsanvisning.
Hertil hører bl.a. nødvendige angivelser for drift og  

 vedligeholdelse samt et sæt hovedtegninger.
Inden ventilationsanlægget tages i brug, bør det sikres, at anlægget  

 leveres indkørt med måleresultater, der godtgør, at anlægget fungerer  

 effektivt.
Det gælder også ved enhver væsentlig ændring af anlægget.
Procesventilationsanlæg skal være forsynet med en overvågningsautomatik,  

 der på hensigtsmæssig måde giver tydeligt signal, visuelt eller akustisk,  

 såfremt ydelsen i anlægget svigter.
Det vil sige filter-, spjæld-, flow- og  

 motorovervågning eller kombinationer heraf.
 Ethvert ventilationsanlæg skal kontrolleres, evt. justeres, regelmæssigt  

 og holdes forsvarligt rent af personale med særligt kendskab til  

 ventilationsanlæggets funktion og formål.
Rengøring af anlægget, herunder kanaler indvendigt, er navnlig påkrævet - hvis anlægget er tilstoppet - hvis anlæggets funktion i øvrigt er forringet - hvis der i anlægget kan forekomme dannelse af sundhedsskadelige stoffer  

 og materialer, fx mikroorganismer.
De kan dannes, hvis der udsuges biologisk  

 aktivt støv/materiale.
 Ved indvendig rengøring eller reparation af kanaler og lignende, hvor der  

 forekommer skadelige stoffer og materialer, skal der benyttes egnet  

 åndedrætsværn og eventuelt støvafvisende tøj.
