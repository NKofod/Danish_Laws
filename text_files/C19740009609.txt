(Til samtlige amtsråd,  

 kommunalbestyrelser, skolekommissioner og skolenævn) I henhold til bestemmelse truffet af finansministeren i medfør af § 58,  

 stk. 4, i lov om tjenestemænd i staten, folkeskolen og folkekirken og § 4,  

 stk. 5, i lov om tjenestemandspension samt aftale af 12. september 1973  

 mellem undervisningsministeren og Danmarks Lærerforening om forhold i  

 forbindelse med sygdom for folkeskolens tjenestemænd fastsættes følgende:
 Anmeldelse af sygdom og tilvejebringelse af helbredsoplysninger.
 § 1.  Sygdomsforfald skal uden ugrundet ophold  

 anmeldes til tjenestestedet.
 Stk. 2.  Sygdomsforfald skal dokumenteres ved en af  

 tjenestemanden underskrevet erklæring eller på forlangende ved lægeattest.
 Stk. 3.  Under sygdom af mere end 2 ugers varighed kan  

 det forlanges, at tjenestemanden fra en læge fremskaffer nærmere oplysninger  

 om sygdommens varighed.
 Stk. 4.  En tjenestemand, der hyppigt er sygemeldt,  

 eller hvis tilstand i øvrigt giver anledning til tvivl om, hvorvidt han kan  

 anses for helbredsmæssigt egnet til at varetage sin stilling, har pligt til  

 at fremskaffe sådanne helbredsoplysninger, som efter indhentet udtalelse fra  

 nævnet for helbredsbedømmelser i tjenestemandssager forlanges til brug ved  

 bedømmelse af tjenestedygtigheden.
 § 2.  Folkeskolens tjenestemænd har pligt til at  

 deltage i regelmæssige tuberkuloseundersøgelser, der omfatter såvel  

 tjenestemænd som andre.
 Stk. 2.  En tjenestemand har pligt til, såfremt der på  

 skolen konstateres tilfælde af tuberkulose, på forlangende at underkaste sig  

 tuberkuloseundersøgelse.
 § 3.  Udgifter til lægeattest efter § 1, stk. 3, og  

 udgifter til speciallægeundersøgelse eller anden særlig undersøgelse, som  

 forlanges foretaget efter § 1, stk. 4, samt eventuelle udgifter til  

 tuberkuloseundersøgelse i henhold til § 2 afholdes af vedkommende kommune.
 Notering af sygedage.
 § 4.  På den for tjenestemanden første sygedagsliste,  

 jfr. undervisningsministeriets cirkulæreskrivelse af 29. august 1973 om  

 afsked af tjenestemænd på grund af helbredsbetinget utjenstdygtighed eller  

 alder, føres oplysning om tidspunktet for hver sygeperiodes begyndelse og  

 ophør og det samlede antal sygedage.
 Stk. 2.  har tjenestemanden opnået tilladelse til at  

 udføre tjeneste med nedsat tjenestetid, foretages notering herom på  

 sygedagslisten.
 Nedsat tjenestetid.
 § 5.  En tjenestemand, der af helbredsmæssige grunde  

 midlertidigt er ude af stand til at udføre fuld tjeneste, kan opnå tilladelse  

 til nedsættelse af tjenestetiden med indtil halvdelen i indtil 3 måneder med  

 bibeholdelse af fuld lønning.
 Stk. 2.  Nedsættelse af tjenestetiden ud over 3 måneder  

 kan ske efter indhentet udtalelse fra finansministeriet, der samtidig tager  

 stilling til tjenestemandens lønmæssige stilling under den fortsatte  

 tjenestetidsnedsættelse.
 Stk. 3.  En tjenestemand, der er delvis utjenstdygtig  

 som følge af tilskadekomst under udførelse af tjenesten, kan efter indhentet  

 udtalelse fra finansministeriet, opnå tilladelse til nedsættelse af  

 tjenestetiden for begrænset tid eller indtil videre med bibeholdelse af fuld  

 lønning.
Stk. 4.  Tilladelse til nedsættelse af tjenestetiden i  

 medfør af stk. 1 meddeles af kommunalbestyrelsen, for tjenestemænd ved  

 amtskommunens skole- og undervisningsvæsen af amtskommunens skole og  

 undervisningsvæsen af amtsrådet, efter indhentet udtalelse fra nævnet for  

 helbredsbedømmelser i tjenestemandssager.
Ansøgning om tilladelse til  

 nedsættelse af tjenestetiden i medfør af stk. 2 og 3 indsendes med  

 skolekommissionens indstilling og kommunalbestyrelsens udtalelse til  

 undervisningsministeri et,direktoratet for folkeskolen, folkeoplysning,  

 seminarier m.v.
 § 6.  Den tid, i hvilken en tjenestemand udfører  

 tjeneste med nedsat tjenestetid i henhold til § 5, indgår uafkortet i  

 lønancienniteten og pensionsalderen.
 Ikrafttrædelse m.v.
 § 7.  Cirkulærets bestemmelser finder tilsvarende  

 anvendelse på timelærere, faste vikarer og vakancevikarer.
 § 8.  Cirkulæret har virkning fra 1. august 1973.  

 Bestemmelserne i §§ 5 og 6 finder dog først anvendelse fra den 1. april 1974.
 Stk. 2.  Samtidig bortfalder reglement af 20. juli 1959  

 om folkeskolelæreres forhold under sygdom eller andet forfald §§ 1, 4 og  

 6-10.
 Undervisningsministeriet, den 19. april  

 1974.
 P.M.V.
 E.B.
P.
Bilfeldt.
