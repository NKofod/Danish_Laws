Bekendtgørelse om jordressourcens anvendelse til dyrkning og natur I medfør af § 1, stk. 4, § 5, stk. 3, § 7, stk. 2, § 8, § 9, nr. 1, § 16 og § 18, stk. 2, i lov om drift af landbrugsjorder, jf. lovbekendtgørelse nr. 103 af 3. februar 2020, som ændret ved lov nr. 1590 af 28. december 2022, fastsættes efter bemyndigelse i henhold til § 5, stk. 1, nr. 27, i bekendtgørelse nr. 1273 af 27. november 2017 om Landbrugsstyrelsens opgaver og beføjelser og efter bemyndigelse:
 Anvendelse af landbrugsjorder m.v.
 § 1. Arealer på 2 ha eller derover, der ønskes anvendt til etablering af have eller park, kan efter ansøgning fritages fra forpligtelsen i lovens § 4.
 § 2. Bestemmelserne i lovens § 4 er ikke til hinder for, at ejeren eller brugeren i begrænset omfang kan udnytte forekomster i jorden til eget brug.
Rydningspligt § 3. Rydningspligten i lovens § 5, stk. 1, opfyldes ved slåning, slæt eller afgræsning efter behov, idet opvækst af træer og buske ikke må være mere end fem år gamle.
 Stk. 2. Arealer, som er omfattet af anden lovgivning, tilsagn om tilskud i medfør af anden lovgivning, aftale i medfør af anden lovgivning, servitut eller krav, der er pålagt i medfør af anden lovgivning, må kun slås i de perioder, som er anført i den pågældende lovgivning m.v.
Stk. 3. Hedearealer, hvorved forstås arealer defineret som hede i henhold til lov om naturbeskyttelse, må kun slås eller ryddes i perioden 1. august til 30. april.
Høslæt må kun finde sted i perioden 1. juli til 30. april.
Stk. 4. Arealer, der ikke er omfattet af stk. 2 eller stk. 3, må kun slås eller ryddes i perioden 1. november til 31. marts.
Høslæt må kun finde sted i perioden 1. juli til 30. april.
 Stk. 5. Ekstensiv slåning eller rydning ved brug af motorsav, buskrydder eller lignende håndbårne redskaber kan dog finde sted hele året.
 § 4. Følgende landbrugsjorder er, udover undtagelserne nævnt i lovens § 5, stk. 2, undtaget fra rydningspligten i lovens § 5, stk. 1:
 1) Arealer med småbiotoper, der består af træer og buske, samt småplantninger, begge arealtyper over 1,0 ha, hvis etablering heraf sker i henhold til et meddelt tilsagn, der fastsætter en arealstørrelse på over 1,0 ha.
 2) Arealer med solitære træer og buske.
Stk. 2. Arealer, der er fredet i henhold til lov om naturbeskyttelse, er ikke omfattet af den i lovens § 5, stk. 1, nævnte rydningspligt, hvis pligten er i uoverensstemmelse med fredningsbestemmelserne.
Tilsvarende gælder for arealer, som er omfattet af anden lovgivning, tilsagn om tilskud i medfør af anden lovgivning, aftale i medfør af anden lovgivning, servitut eller krav, der er pålagt i medfør af anden lovgivning, når vedligeholdelsens krav m.v. fremgår heraf.
 Stk. 3. Arealer, der ikke er undtaget rydningspligten efter stk. 1 eller i henhold til lovens § 5, stk. 2, kan efter ansøgning fritages for rydningspligten i lovens 5, stk. 1, hvis overholdelsen af denne vil blive uforholdsmæssig byrdefuld for ejer eller bruger af arealet.
Skovetablering § 5. Ved skovetablering skal der i forhold til denne bekendtgørelses regler om rydningspligt forstås såvel tilplantning som såning og selvsåning.
Tilplantning med henblik på dyrkning af pyntegrønt og juletræer i kort omdrift samt tilplantning med henblik på dyrkning af flerårige energiafgrøder af vedtypen anses ikke som skovplantning, jf. dog § 7, stk. 1.
 Stk. 2. Genetablering af skov efter hugst på hidtidige skovarealer inden for en periode, der må betragtes som normal i forbindelse med skovdrift, skal ikke anmeldes selvstændigt, jf. § 6, for at være undtaget fra rydningspligten.
§ 6. Forhåndsanmeldelse efter lovens § 5, stk. 3, om etablering af skov, herunder ved selvsåning, i overensstemmelse med landsplandirektivets eller kommuneplanens bestemmelser om skovetablering, skal ske til kommunen.
Anmeldelsen indgives til kommunen på et særligt skema, der fås ved henvendelse til kommunen, Landbrugsstyrelsen eller på styrelsens hjemmeside.
Stk. 2. Anmeldelsen, som af kommunen blandt andet skal benyttes til vurdering af en påtænkt skovplantnings overensstemmelse med landsplandirektivet eller kommuneplanen, eller en påtænkt skovetablerings overensstemmelse med lov om naturbeskyttelse, skal indeholde oplysning om beliggenhed af den påtænkte skov og udstrækning heraf.
Etablering af skov kan påbegyndes, hvis kommunen ikke inden 4 uger efter anmeldelsen har fremsendt en begrundet afvisning, herunder med henvisning til landsplandirektivet eller kommuneplanen eller med henvisning til, hvilke regler i lov om naturbeskyttelse eller regler udstedt i medfør af denne lov, som den påtænkte skovetablering vil være i strid med.
 Stk. 3. Er en anmeldelse ikke udnyttet fem år efter indsendelsen, bortfalder den.
§ 7. I områder, hvor skovplantning er uønsket ifølge et landsplandirektiv eller en endeligt vedtaget og offentliggjort kommuneplan, må der ikke foretages skovplantning eller tilplantning med henblik på dyrkning af flerårige energiafgrøder af vedtypen, der høstes med længere mellemrum end hvert femte år.
Forbuddet omfatter ikke etablering af bevoksning ved selvsåning.
Stk. 2. Kommunen kan, hvor særlige forhold taler for det, efter ansøgning meddele tilladelse til skovplantning eller tilplantning med henblik på dyrkning af flerårige energiafgrøder af vedtypen, der høstes med længere mellemrum end hvert femte år, i de i stk. 1 nævnte områder.
Ansøgningen indgives til kommunen på et særligt skema, der fås ved henvendelse til kommunen, Landbrugsstyrelsen eller på styrelsens hjemmeside.
Ansøgningen skal indeholde oplysning om beliggenheden af den påtænkte plantning og udstrækning heraf, samt en nærmere begrundelse for ønsket om at gennemføre den påtænkte plantning.
 Stk. 3. Kommunen sender samtidig kopi af afgørelser efter stk. 2 til de klageberettigede organisationer nævnt i stk. 4.
Stk. 4. Kommunens afgørelse efter stk. 2 kan påklages til Landbrugsstyrelsen af ansøgeren, Landbrug & Fødevarer, samt af hovedorganisationerne for Danmarks Naturfredningsforening og Friluftsrådet.
Klagefristen er 4 uger fra den dag, afgørelsen er meddelt den klageberettigede.
 Stk. 5. Klage indgives til kommunen, der videresender klagen til Landbrugsstyrelsen med kommunalbestyrelsens bemærkninger.
 Stk. 6. Landbrugsstyrelsen meddeler ansøgeren afgørelsen af klagesagen, og sender afgørelsen til kommunen samt til de klageberettigede organisationer, jf. stk. 4.
Halvkulturarealer eller udyrkede arealer (omfattet af rydningspligt) § 8. Forhåndsanmeldelse efter lovens § 6 skal indgives til kommunen på et særligt skema, der fås ved henvendelse til kommunen, Landbrugsstyrelsen eller på styrelsens hjemmeside.
Kommunen skal benytte anmeldelsen til vurdering af, om det omhandlede areal er omfattet af § 3 i lov om naturbeskyttelse.
Anmeldelsen skal indeholde oplysning om det pågældende areals beliggenhed og udstrækning.
 Stk. 2. Inden en eventuel genopdyrkning iværksættes, skal ejeren eller brugeren underrette kommunalbestyrelsen herom.
Andre former for natur (fritaget for rydningspligt) § 9. Forhåndsanmeldelse, jf. lovens § 7, stk. 2, af beplantningsarealet med andre former for natur omfattet af lovens § 5, stk. 1, skal anmeldes til kommunen.
Anmeldelsen indgives på et særligt skema, der fås ved henvendelse til kommunen, Landbrugsstyrelsen eller på styrelsens hjemmeside.
Stk. 2. Anmeldelsen skal indeholde oplysning om beliggenhed og udstrækning af det omhandlede areal.
Den påtænkte etablering kan påbegyndes, hvis kommunen ikke inden 4 uger efter anmeldelsen har fremsendt en begrundet afvisning, herunder med henvisning til landsplandirektivet eller kommuneplanen, eller henvisning til, hvilke regler i lov om naturbeskyttelse eller anden relevant lovgivning, som den påtænkte etablering er i strid med.
 Stk. 3. Anmeldelsespligten i lovens § 7, stk. 2, gælder ikke for arealer omfattet af bekendtgørelsens § 4, stk. 1, nr. 1.
Straf § 10. Med bøde straffes den, der:
1) etablerer skov uden forudgående anmeldelse efter § 6, stk. 1, 2) foretager skovplantning efter § 7, stk. 1, eller 3) etablerer natur uden forudgående anmeldelse efter § 9, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 11. Bekendtgørelsen træder i kraft den 31. januar 2023.
 Stk. 2. Bekendtgørelse nr. 1236 af 24. november 2017 om jordressourcens anvendelse til dyrkning og natur ophæves.
