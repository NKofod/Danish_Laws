Afgørelse om kommuners pligt til at oprette egu Som følge af en henvendelse fra A om B Kommunes begrundelse for ikke at oprette en egu-plads til hendes søn C, har Undervisningsministeriet den 9. juli 2010 anmodet kommunen om en redegørelse.
Af kommunens redegørelse af 15. juli 2010 fremgår blandt andet, at afslaget er begrundet med, at kommunens egu-budget ikke kan rumme flere egu-elever.
Kommunen angiver som hjemmel for afgørelsen, at der i bekendtgørelse nr. 1158 af 20. december 1995 om oprettelse af erhvervsgrunddannelser (egu-bekendtgørelsen), i § 1, stk. 2, er fastsat følgende: Kommunalbestyrelsen træffer beslutning om, i hvilket omfang den tilbyder erhvervsgrunduddannelse til unge, der bor i kommunen. Denne bestemmelse er imidlertid ophævet ved bekendtgørelse nr. 989 af 6. august 2007.
 Ophævelsen skyldtes lov nr. 558 af 6. juni 2007 om ændring af lov om erhvervsgrunduddannelse m.v. og lov om produktionsskoler (Modernisering af erhvervsgrunduddannelsen, målretning af produktionsskoler mod kompetencegivende uddannelse m.v.), hvorved egu-lovens § 1, stk. 2, fik følgende ordlyd:
Kommunalbestyrelsen tilrettelægger i samarbejde med de lokale uddannelsesinstitutioner erhvervsgrunduddannelse for unge under 30 år, der 1) bor i kommunen, 2) ikke er under uddannelse, herunder i produktionsskoleforløb, eller i beskæftigelse og 3) ikke har forudsætninger for umiddelbart at gennemføre en anden kompetencegivende ungdomsuddannelse. Bestemmelsen definerer målgruppen for egu og indebærer en forpligtelse for kommunerne til at oprette egu for unge, som tilhører målgruppen.
En kommune kan herefter ikke lovligt undlade at oprette en egu-plan for en ung, som tilhører målgruppen, med den begrundelse, at kommunens egu-budget ikke kan rumme flere egu-elever Som det fremgår af sagen anser B Kommune C for at tilhøre målgruppen for egu.
På denne baggrund er B Kommune efter Undervisningsministeriets opfattelse forpligtet til at oprette en egu-plan for C.
