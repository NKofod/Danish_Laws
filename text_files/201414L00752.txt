Betænkning afgivet af By- og Boligudvalget den 14. april 2015 Betænkning over Forslag til lov om ændring af lov om almene boliger m.v. og lov om individuel boligstøtte (Kollektive bofællesskaber) [af ministeren for by, bolig og landdistrikter (Carsten Hansen)]:
1. Udvalgsarbejdet Lovforslaget blev fremsat den 11. marts 2015 og var til 1. behandling den 19. marts 2015. Lovforslaget blev efter 1. behandling henvist til behandling i By- og Boligudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for by, bolig og landdistrikter sendte den 2. februar 2015 dette udkast til udvalget, jf.
BYB alm. del  bilag 33. Den 11. marts 2015 sendte ministeren for by, bolig og landdistrikter de indkomne høringssvar og et notat herom til udvalget.
Spørgsmål Udvalget har stillet 11 spørgsmål til ministeren for by, bolig og landdistrikter til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
 Et mindretal i udvalget (DF) indstiller lovforslaget til forkastelse.
Dansk Folkepartis medlemmer af udvalget bemærker, at regeringen har ladet stå til, og tusindvis af flygtninge er væltet ind over grænsen.
Det har gjort, at der kommer 12.000 flygtninge alene i 2015, for slet ikke at tale om de personer, der vil komme ved familiesammenføringerne.
Nu står vi i en situation, hvor kommunerne skal finde boliger til alle de mennesker.
I lovforslaget lægges der endda op til, at man sætter huslejen ned, så flygtninge kan betale for lejligheder, som almindelige danskere skal betale flere penge for.
Ikke nok med det, kommunerne vil også komme til at betale, når lejligheden fraflyttes og skal istandsættes.
DF finder, at flygtninge bliver begunstigede på dette område frem for danskerne, som har stået på venteliste og har betalt gebyrer.
Desuden vil forslaget betyde, at socialt udsatte og studerende, som har svært ved at finde billige boliger, kommer til at vente længere på en bolig.
Regeringen ønsker, at kommunerne skal løse opgaven primært ved at bruge den kommunale anvisningsret til almene familieboliger enten til selvstændige boliger eller til værelser i kollektive bofællesskaber.
Flygtninge har et retskrav på en bolig, og derfor kommer de også foran i køen, jf. artikel »Flygtninge får lov at springe boligkøen over«, Berlingske, den 14. februar 2015. Et af argumenterne herfor er, at de flygtninge, der kommer til kommunen, ikke har haft mulighed for at blive skrevet op til en bolig.
Men DF bemærker, at det har den mor eller far, der bliver skilt efter 15-20 år i parcelhus og nu mangler et sted til børnene, nok heller ikke tænkt på.
Konsekvensen er, at der i sagens natur bliver færre familieboliger at stå på venteliste til.
DF finder det fornuftigt, at man ikke kan henvise flygtninge til de områder, der står på ministeriets ghettoliste.
Men med dette lovforslag vil flygtninge få adgang til nogle andre attraktive boliger, og så kan man risikere at skabe nye parallelsamfund.
På den baggrund støtter DF ikke dette lovforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bjarne Laustsen (S) Jan Johansen (S) Jens Joel (S) Mette Reissmann (S) fmd.
Simon Kollerup (S) Orla Hav (S) Thomas Jensen (S) Liv Holm Andersen (RV) Nadeem Farooq (RV) Ida Auken (RV) Eigil Andersen (SF) Lisbeth Bech Poulsen (SF) Özlem Sara Cekic (SF) Lars Dohn (EL) Rosa Lund (EL) Louise Schack Elholm (V) Martin Geertsen (V) Jane Heitmann (V) Preben Bang Henriksen (V) Michael Aastrup Jensen (V) Karen Jespersen (V) nfmd.
Karsten Lauritzen (V) Fatma Øktem (V) Karina Adsbøl (DF) Alex Ahrendtsen (DF) Morten Marinus (DF) Susanne Eilersen (DF) Ole Birk Olesen (LA) Charlotte Dyremose (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
