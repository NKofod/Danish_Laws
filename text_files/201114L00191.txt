Betænkning afgivet af Skatteudvalget den 15. december 2011 Betænkning over Forslag til lov om ændring af ligningsloven og forskellige andre love (Afskaffelse af multimediebeskatningen, ophævelse af skattebegunstigelsen for medarbejderaktieordninger, ophævelse af skattefritagelse for arbejdsgiverbetalte sundhedsforsikringer m.v., lønsumsafgiftspligt for aflønning i aktier og købe- og tegningsretter til aktier m.v., justering af boligjobordningen, ophævelse af loftet over børne- og ungeydelsen og tillæg til grøn check) [af skatteministeren (Thor Möger Pedersen)] 1. Ændringsforslag Skatteministeren har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Lovforslaget blev sendt i høring samtidig med fremsættelsen, og skatteministeren orienterede den 21. november 2011 udvalget herom.
Den 25. november og den 26. november 2011 sendte skatteministeren de indkomne høringssvar til udvalget, og den 27. november 2011 sendte skatteministeren et høringsnotat herom til udvalget.
Den 28. november 2011 sendte skatteministeren et supplerende høringssvar og sin kommentar hertil til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
BDO, Forsikring & Pension, JobIndex A/S og PwC.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har DANSK IT og Rejsearbejdere.dk over for udvalget redegjort for deres holdning til lovforslaget.
Spørgsmål Udvalget har stillet 77 spørgsmål til skatteministeren til skriftlig besvarelse, som denne har besvaret.
Nogle af udvalgets spørgsmål og skatteministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme imod de under nr. 1-3, 5 og 7 stillede ændringsforslag.
Mindretallet vil stemme for de under nr. 4 og 6 stillede ændringsforslag.
Venstres, Dansk Folkepartis og Det Konservative Folkepartis medlemmer af udvalget har en klar holdning til skat: Det skal ikke være dyrere at være dansker.
Lovforslaget er en del af den røde finanslov og vil i sidste ende gøre det dyrere at være dansker.
Det samlede provenu for lovforslaget vil fra 2013 være 1,33 mia. kr. plus det løse.
Dertil kommer, at lovforslaget har en negativ beskæftigelsesmæssig effekt på mindst 340 personer.
 Lovforslaget rummer en række delforslag, hvortil knyttes følgende kommentarer:
Omlægning af multimedieskatten kan betragtes som indførelse af en ny smartphoneskat, hvor det digitale arbejdsredskab, som en smartphone jo er, beskattes.
Forslaget tager ikke højde for den teknologiske udvikling og en meget fleksibel arbejdstilrettelæggelse, som de nye digitale arbejdsredskaber netop er et udtryk for.
Samtidig afskaffes bruttolønsordningen, hvor lønmodtagere har kunnet købe f.eks. en computer til favorable vilkår, hvilket har sikret og understøttet udbredelse af ny teknologi, og endelig er der utallige uklarheder om implementeringen: Hvor meget må der f.eks. ringes privat, før det udløser beskatning etc.? Dette har det ikke været muligt at få afklaret hverken ved 1. behandling af lovforslaget eller i forbindelse med udvalgsbehandlingen.
Ophævelse af skattefritagelsen for arbejdsgiverbetalte sundhedsforsikringer og sundhedsbehandlinger m.v. baserer sig på det gamle socialdemokratiske mantra om, at »hvad ikke alle kan få, skal ingen have«.
Venstre, Dansk Folkeparti og Det Konservative Folkeparti mener, at det er helt forkert at ophæve skattefriheden for arbejdsgiverbetalte sundhedsforsikringer og sundhedsbehandlinger.
Som også flere høringssvar påpeger, kan dette forslag reelt set føre til, at sygefraværet på arbejdspladserne vil stige som følge af længere ventetid på offentlige behandlinger.
Derudover giver den hurtige ophævelse af skattefritagelsen nogle problemer med hensyn til implementering hos forsikringsselskaberne.
Venstre, Dansk Folkeparti og Det Konservative Folkeparti noterer sig, at boligjobordningen, som blev indført af VK-regeringen, opretholdes i 2012, men mener fortsat, at denne ordning burde fortsætte efter udgangen af 2012. VK-regeringens ordning tilgodeser behovet for bedre boliger og mere energieffektive boliger, idet der også gives fradrag for lønudgifter til reparationer og udvendig vedligehold, som f.eks. udskiftning af vinduer og tag, isoleringsarbejde m.v.
Ordningen gælder også dagligdags opgaver som f.eks. rengøring, vinduespudsning, børnepasning og havearbejde.
Formålet med boligjobordningen er at få færre til at vælge sort arbejde og gør det selv-løsninger, når de skal have udført opgaver i hjemmet, at lette mange familiers travle hverdag og at skabe plads på arbejdsmarkedet til grupper, der har svært ved at få job.
Det er derfor beklageligt, at regeringen omlægger ordningen fra 2013.
Endelig indføres med lovforslaget en supplerende grøn check fra 2013 til familier med lave indkomster.
Checken udgør 23 kr./måned.
Det kan næppe reelt dække de mange afgiftsstigninger, som den røde regering pålægger danskerne i finansloven for 2012. Venstre, Dansk Folkeparti og Det Konservative Folkeparti konstaterer, at dette vist mere er et forslag for syns skyld  og for at betale lidt til Enhedslisten  end et reelt ønske om at støtte familier med lave indkomster.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 5 Af skatteministeren, tiltrådt af et flertal (S, RV, EL og SF):
 1) I det under nr. 2 foreslåede § 49 A, stk. 2, nr. 12, indsættes efter »nr. 8«: », som ikke er omfattet af stk. 3, nr. 1«.
[Konsekvensændring som følge af ændringsforslag nr. 2] 2) Efter nr. 2 indsættes som nye numre:
 »01. I § 49 A, stk. 3, nr. 1, indsættes efter »foretager«: », og skattepligtige arbejdsgiverbetalte præmier for forsikringer, der dækker sundhedsbehandlinger m.v., og som efter aftale mellem en arbejdsgiver og en arbejdstager indgår som en ikke adskilt del af en livsforsikringsordning, der er omfattet af pensionsbeskatningslovens § 19«.
02. I § 49 B, stk. 1, indsættes efter »nr. 1-10«: »og 12«.« [Arbejdsgivernes og pensionskassens eller forsikringsselskabets pligt til at indeholde arbejdsmarkedsbidrag af betaling for sundhedsbehandlinger og præmier til sundhedsforsikringer] Til § 10 3) Efter nr. 3 indsættes som nye numre:
 »01. I § 8 B, stk. 1, nr. 8, ændres »bestemmelser og« til: »bestemmelser,«.
 02. I § 8 B, stk. 1, nr. 9, ændres »bekendt.« til: »bekendt, og«.
 03. I § 8 B, stk. 1, indsættes som nr. 10:
»10) skattepligtige arbejdsgiverbetalte præmier for forsikringer, der dækker sundhedsbehandlinger m.v., og som efter aftale mellem en arbejdsgiver og en arbejdstager indgår som en ikke adskilt del af en livsforsikringsordning, der er omfattet af pensionsbeskatningslovens § 19.«« [Indberetningspligten vedrørende visse præmier til sundhedsforsikringer pålægges pensionskassen eller forsikringsselskabet] Af skatteministeren, tiltrådt af udvalget:
 4) Efter § 12 indsættes som ny paragraf:
»§ 01 I lov om beskatning af fortjeneste ved afståelse af fast ejendom (ejendomsavancebeskatningsloven), jf. lovbe-kendtgørelse nr. 891 af 17. august 2006, som ændret bl.a. ved § 5 i lov nr. 525 af 12. juni 2009 og senest ved § 2 i lov nr. 254 af 30. marts 2011, foretages følgende ændring:
1. I § 5, stk. 2, 4. pkt., ændres »Vedligeholdelsesudgifter« til: »Vedligeholdelses- og forbedringsudgifter«.« [Ændring af ejendomsavancebeskatningsloven, så forbedringsudgifter, der kan fradrages ved opgørelsen af den skattepligtige indkomst, ikke også kan tillægges anskaffelsessummen] Til § 15 Af skatteministeren, tiltrådt af et flertal (S, RV, EL og SF):
 5) I stk. 4 indsættes efter »§ 10«: », nr. 1-3,«.
[Konsekvensændring som følge af ændringsforslag nr. 3] Af skatteministeren, tiltrådt af udvalget:
 6) I stk. 6 udgår 2. og 3. pkt., og i stedet indsættes:
»Hvis der inden lovens ikrafttræden er indgået aftale, hvorefter arbejdstageren ved lønomlægning har kompenseret arbejdsgiveren for at få computer med tilbehør til rådighed, finder § 1, nr. 16, ikke anvendelse til og med indkomståret 2014, idet arbejdstageren i stedet beskattes, som om vedkommende har fået telefon til privat rådighed efter reglerne i § 1, nr. 15. Det er en forudsætning, at udstyret omtalt i 2. pkt. i indkomståret 2011 beskattes i henhold til ligningslovens § 16, stk. 12, jf. lovbekendtgørelse nr. 1017 af 28. oktober 2011. 2. pkt. finder tilsvarende anvendelse for computer med tilbehør, der ville have været omfattet af ligningslovens § 16, stk. 12, jf. lovbekendtgørelse nr. 1017 af 28. oktober 2011, hvis udstyret var leveret inden lovens ikrafttræden, forudsat levering sker senest den 29. februar 2012.« [Ændring af den foreslåede overgangsregel om allerede indgåede lønomlægningsaftaler om computer med udstyr] Af skatteministeren, tiltrådt af et flertal (S, RV, EL og SF):
 7) Efter stk. 8 indsættes som nye stykker:
 »Stk. 9. § 01 har virkning vedrørende forbedringsudgifter for arbejder, der udføres fra den 1. januar 2012 og senere.
Stk. 10. § 10, nr. 01-03, har virkning for indberetning vedrørende 2012 og senere år.« Stk. 9-11 bliver herefter stk. 11-13.
[Virkningstidspunkt for ændringsforslag nr. 3 og 4] Bemærkninger Til nr. 1 Indeholdelsespligten vedrørende arbejdsmarkedsbidrag af forsikringspræmierne til sundhedsforsikringer, som udgør en ikke adskilt del af en pensionsordning, foreslås ved ændringsforslag nr. 2 at skulle pålægges forsikringsselskabet eller pensionskassen.
Som konsekvens heraf foreslås det, at arbejdsgiveren ikke skal indeholde arbejdsmarkedsbidrag af disse forsikringspræmier.
Til nr. 2 I ændringsforslag nr. 3 er det foreslået, at indberetningspligten vedrørende forsikringspræmierne til sundhedsforsikringer, som udgør en ikke adskilt del af en pensionsordning, pålægges forsikringsselskabet eller pensionskassen.
Begrundelsen er, at arbejdsgiver ikke har kendskab til prisen for de enkelte dækninger  herunder prisen for sundhedsforsikringen.
 Af samme grund vil arbejdsgiveren ikke kunne foretage indeholdelse af A-skat og arbejdsmarkedsbidrag af disse præmier.
 Det foreslås derfor i nr. 01, at pligten til at indeholde arbejdsmarkedsbidrag af præmierne til sundhedsforsikringer, som udgør en ikke adskilt del af en pensionsordning, pålægges forsikringsselskabet eller pensionskassen.
Indeholdelsen og indbetalingen foreslås at skulle ske efter samme regler som forsikringsselskabernes indeholdelse og indbetaling af arbejdsmarkedsbidrag vedrørende pensionsindbetalinger og præmier til gruppelivsforsikringer, der er integreret i pensionsindbetalingerne.
Det vil sige, at det er forsikringsselskabet eller pensionskassen, der beregner det beløb, som skal indeholdes.
Forsikringsselskaberne eller pensionskasserne indbetaler de forventede arbejdsmarkedsbidrag for kalenderåret af pensionsindbetalinger den 1. september.
Senest den 1. april i året efter udløbet af kalenderåret skal de endelige arbejdsmarkedsbidrag så indbetales, dog med modregning af de tidligere indbetalte forventede arbejdsmarkedsbidrag.
Hvis der er betalt for meget i forventet bidrag, tilbagebetaler SKAT det for meget betalte bidrag.
 Hvis forsikringsselskabet eller pensionskassen er udenlandsk, er det dog arbejdsgiveren, der skal indeholde og indbetale arbejdsmarkedsbidraget.
 Samtidig foreslås det i nr. 02 at præcisere, at i det omfang arbejdsgiverbetalte sundhedsbehandlinger m.v. og den arbejdsgiverbetalte præmie for forsikringer, der dækker de pågældende behandlinger m.v., er A-indkomst, skal arbejdsgiveren ud over at indeholde A-skat også indeholde arbejdsmarkedsbidraget af betalingen eller præmien.
Til nr. 3 Efter lovforslaget gøres arbejdsgiverbetalte sundhedsbehandlinger og præmier til sundhedsforsikringer skattepligtige.
Samtidig var det tanken, at betalingerne og præmierne skulle gøres til A-indkomst, og at arbejdsgiveren skulle indberette betalingerne og præmierne til SKAT.
At gøre beløbene til A-indkomst og indføre indberetningspligt ville kunne gøres administrativt ved ændring af kildeskattebekendtgørelsen og bekendtgørelse om indberetningspligter m.v. efter skattekontrolloven.
Forsikring & Pension har dels i deres høringssvar og dels i en efterfølgende henvendelse til Skatteudvalget argumenteret for, at forsikringsselskabet bør have mulighed for at indberette præmierne til sundhedsforsikringer i stedet for arbejdsgiveren.
Forsikring & Pension har i denne forbindelse bl.a. anført:
»For størstedelen af de sundhedsforsikringsordninger, der er tegnet som integrerede forsikringer i en obligatorisk firmapensionsordning beregnes den samlede præmie  dvs. både pensionsbidraget og sundhedsforsikringspræmien  som en fast procentdel af den ansattes løn.
Arbejdsgiver har derfor ikke kendskab til prisen for de enkelte dækninger  herunder prisen for sundhedsforsikringen.
Hvis skatteministeren fastholder kravet om, at arbejdsgiver skal forestå indberetningen, vil selskaberne derfor være nødsaget til at indarbejde en ekstra information til samtlige arbejdsgivere forud for hovedforfald på sundhedsforsikringspræmien.
Det er for os at se helt unødvendigt at indføre en ekstra informationsprocedure, og det vil være et fordyrende led i administrationen af sundhedsforsikringer.
Det bliver administrativt tungere for arbejdsgiveren og for forsikringsselskabet og dermed i den sidste ende også dyrere for lønmodtageren.« Under indtryk af dette foreslås det, at indberetningspligten vedrørende præmier til sundhedsforsikringer lægges på forsikringsselskabet eller pensionskassen, når sundhedsforsikringen indgår som en ikke adskilt del af en pensionsordning.
Indberetningspligten foreslås indsat i skattekontrollovens § 8 B, som bl.a. omhandler forsikringsselskabers og pensionskassers indberetning af indbetalinger i øvrigt, herunder de skattepligtige præmier til gruppelivsforsikringer.
Det er således tanken med ændringsforslaget, at indberetningen af forsikringspræmierne til sundhedsforsikringer, som udgør en ikke adskilt del af en pensionsordning, skal ske årligt og inden for samme frister som indberetning i øvrigt efter skattekontrollovens § 8 B.
Indberetningen skal således ske sammen med indberetningen vedrørende præmier til gruppelivsforsikringer, der udgør en ikke adskilt del af en pensionsordning.
 Ved udformningen af indberetningsreglerne for arbejdsgiveren i bekendtgørelse om indberetningspligter m.v. efter skattekontrolloven vil det samtidig blive sikret, at arbejdsgiveren ikke skal indberette de præmier, som efter ændringsforslaget skal indberettes af forsikringsselskabet eller pensionskassen.
Ved udformningen af kildeskattebekendtgørelsen vil det desuden blive sikret, at de præmier, som skal indberettes af forsikringsselskabet eller pensionskassen, ikke er A-indkomst.
Det ville ikke harmonere med en årlig indberetning, hvis beløbet blev A-indkomst, da opkrævningen af indeholdt A-skat sker på grundlag af månedlige indberetninger til indkomstregisteret.
 Indsættelsen af et nyt nr. 10 i skattekontrollovens § 8 B, stk. 1, medfører konsekvensændringer i samme stykkes nr. 8 og 9.
Administrative konsekvenser for det offentlige Ændringsforslaget til forslaget om ophævelsen af skattefriheden for arbejdsgiverbetalte sundhedsforsikringer skønnes at medføre engangsudgifter vedrørende it-tilretning på 0,3 mio. kr.
 Ændringsforslaget skønnes ikke at medføre nævneværdige driftsudgifter.
Endvidere kan det oplyses, at det oprindelige skøn over administrative omkostninger vedrørende forslaget om ophævelsen af skattefriheden for arbejdsgiverbetalte sundhedsforsikringer efter konsolidering har vist sig ikke at være fuldt dækkende.
Skønnet må derfor opjusteres med engangsudgifter på 1,5 mio. kr. vedrørende it-udvikling samt med løbende driftsudgifter på 0,1 mio. kr. uafhængigt af nærværende ændringsforslag.
Forslaget om ophævelse af skattefriheden for arbejdsgiverbetalte sundhedsforsikringer inklusive nærværende ændringsforslag skønnes dermed samlet at medføre administrative engangsudgifter på 3,7 mio. kr. vedrørende it-udvikling og kommunikation samt 10 årsværk svarende til 6,0 mio. kr. vedrørende indsats.
Forslaget skønnes endvidere samlet at medføre løbende driftsudgifter på 0,2 mio. kr. årligt.
Til nr. 4 Efter ejendomsavancebeskatningslovens § 5, stk. 2, kan anskaffelsessummen forhøjes med udgifter til vedligeholdelse og forbedring.
Vedligeholdelsesudgifter, der har kunnet fradrages ved opgørelsen af den skattepligtige indkomst, samt udgifter, der er straksfradraget eller straksafskrevet, og som ikke er omfattet af afskrivningslovens § 21, stk. 2, kan dog ikke medregnes.
Tilsvarende gælder for forbedringsudgifter på fredede bygninger, der kan fradrages i efterfølgende indkomstår, og udgifter dækket ved skattefrie tilskud.
 Fradrag for istandsættelsesudgifter efter ligningslovens § 8 V omfatter både vedligeholdelses- og forbedringsudgifter.
 Det har vist sig, at det i nogle få tilfælde vil være muligt både at fradrage en forbedringsudgift efter ligningslovens § 8 V og tillægge forbedringsudgiften til anskaffelsessummen efter ejendomsavancebeskatningslovens § 5, stk. 2. Det svarer til, at der gives dobbelt fradrag for forbedringsudgiften.
 Dobbeltfradraget kan opnås, når fortjenesten ved salg af ejendommen er skattepligtig, og forbedringsudgifterne overstiger 10.000 kr. pr. kalenderår.
Det foreslås derfor at ændre ejendomsavancebeskatningsloven, så forbedringsudgifter, der har kunnet fradrages ved opgørelsen af den skattepligtige indkomst, ikke længere kan tillægges anskaffelsessummen.
Herved tages der også højde for eventuelle fremtidige ordninger, hvor der gives fradrag for forbedringsudgifter.
Til nr. 5 Der er tale om en konsekvensændring som følge af, at det ved ændringsforslag nr. 3 foreslås at indsætte nye numre i lovforslagets § 10.
Til nr. 6 I forbindelse med høringen er det blevet oplyst, at den foreslåede overgangsregel vedrørende goder, hvor lønmodtagere ved lønomlægning har kompenseret arbejdsgiveren for at få udstyret til rådighed, er problematisk i forhold til de problemer med levering af it-udstyr, som it-branchen oplever.
Den foreslåede overgangsregel finder anvendelse for aftaler om lønomlægning i relation til telefon, herunder datakommunikationsforbindelse og computer med tilbehør, som er indgået senest den 31. december 2011. Samtidig forudsætter overgangsreglen, at it-udstyret er multimediebeskattet og leveret senest den 31. december 2011. Betingelserne om, at it-udstyret skal være multimediebeskattet og leveret senest den 31. december 2011, medfører ifølge it-branchen, at en række arbejdstagere, der allerede har indgået aftaler om lønomlægning, vil blive ramt af den foreslåede værnsregel vedrørende computer med tilbehør, der anskaffes ved lønomlægning, blot fordi de på grund af leveringsproblemer ikke kan blive omfattet af overgangsreglen.
På baggrund heraf foreslås det, at overgangsreglen også skal finde anvendelse for aftaler om lønomlægning vedrørende computer med tilbehør, som er indgået inden årsskiftet, og hvor udstyret ville have været omfattet af multimediebeskatningen, hvis det var blevet leveret inden årsskiftet.
Det er samtidig en betingelse, at udstyret skal være leveret senest den 29. februar 2012.
 I forlængelse af denne lempelse af kravene til, hvilke aftaler om lønomlægning der kan være omfattet af overgangsreglen, foreslås det også at ændre og tydeliggøre, hvordan de pågældende goder beskattes efter overgangsbestemmelsen.
 Det foreslås således, at en arbejdstager, som har indgået en aftale om lønomlægning vedrørende computer med tilbehør senest den 31. december 2011 under de ovenfor nævnte betingelser, ikke beskattes efter værnsreglen i lovforslagets § 1, nr. 16, men i stedet beskattes, som om vedkommende har fået stillet en fri telefon til rådighed efter den foreslåede bestemmelse i lovforslagets § 1, nr. 15, om beskatning af fri telefon.
Hermed opnås en overgangsregel, som på en enkel og hensigtsmæssig måde overfører de omfattede goder til beskatning efter de nye regler.
Samtidig vil den nye overgangsregel indebære, at arbejdstagere, som før blev multimediebeskattet, fremover kan få fordel af den lavere skattepligtige værdi af fri telefon på 2.500 kr. og eventuelt opnå ægtefællerabat.
Overgangsreglen foreslås kun at omfatte computer med tilbehør, der indgår i en allerede indgået lønomlægningsaftale.
Dette hænger sammen med, at der kun foreslås indført en værnsregel mod lønomlægningsaftaler, hvor der indgår computer med tilbehør.
Har en arbejdstager senest den 31. december 2011 indgået en lønomlægningsaftale, der kun angår en telefon, vil arbejdstageren fra og med den 1. januar 2012 blive beskattet efter de nye regler om fri telefon.
Det vil sige, at arbejdstageren beskattes af den foreslåede skattepligtige værdi af fri telefon på 2.500 kr. årligt (2010-niveau) og eventuelt også kan opnå ægtefællerabat.
Har en arbejdstager senest den 31. december 2011 indgået en lønomlægningsaftale, der kun angår en internetforbindelse, vil arbejdstageren ikke skulle betale skat, hvis der er adgang til arbejdsgiverens netværk.
Er der ikke adgang til arbejdsgiverens netværk, vil arbejdstageren blive beskattet efter de nye regler om fri telefon.
Det vil sige, at arbejdstageren beskattes af den foreslåede skattepligtige værdi af fri telefon på 2.500 kr. årligt (2010-niveau) og eventuelt også kan opnå ægtefællerabat.
Hvis en arbejdstager senest den 31. december 2011 har indgået en lønomlægningsaftale, hvor der indgår computer med tilbehør (og eventuelt telefon og/eller internetforbindelse), som er leveret senest den 29. februar 2012, og hvor udstyret er eller ville have været omfattet af multimediebeskatningen, hvis det var leveret inden årsskiftet, vil arbejdstageren fra og med den 1. januar 2012 blive beskattet efter de nye regler om fri telefon.
Det vil sige, at arbejdstageren beskattes af den foreslåede skattepligtige værdi af fri telefon på 2.500 kr. årligt (2010-niveau) og eventuelt også kan opnå ægtefællerabat.
Tilsvarende gælder, når en arbejdstager senest den 31. december 2011 har indgået en lønomlægningsaftale, hvor der indgår telefon og internetforbindelse.
Den nye overgangsregel betyder således, at en arbejdstager, som har indgået en sådan aftale, vil blive beskattet af den foreslåede skattepligtige værdi af fri telefon på 2.500 kr. (2010-niveau). Samtidig vil arbejdstageren kunne opnå ægtefællerabat i de tilfælde, hvor arbejdstageren er gift og samlevende med sin ægtefælle, som også beskattes af fri telefon.
Dette gælder både, når arbejdstagerens ægtefælle beskattes af fri telefon, fordi vedkommende også har indgået en sådan lønomlægningsaftale, som omfattes af overgangsbestemmelsen, og hvor arbejdstagerens ægtefælle har en telefon, herunder internetadgang til privat rådighed omfattet af de foreslåede regler om beskatning af fri telefon.
 Overgangsreglen foreslås at gælde til og med indkomståret 2014. Herefter beskattes de pågældende goder omfattet af lønomlægningsaftalen, hvis de stadig er stillet til rådighed af arbejdsgiveren, efter de foreslåede regler, som skal gælde fra og med indkomståret 2012. Det indebærer bl.a., at den foreslåede værnsregel om beskatning af 50 pct. af udstyrets værdi, når en computer med tilbehør stilles til rådighed i forbindelse med en aftale om lønomlægning, vil finde anvendelse fra og med indkomståret 2015.
Hvis en arbejdstager, som omfattes af overgangsreglen, får stillet yderligere eller andre goder til rådighed i indkomståret 2012 og frem, vil en eventuel yderligere beskatning afhænge af de nye foreslåede beskatningsregler for telefon, internet og computer med tilbehør.
Hertil kommer, at der en grænse for omfanget af telefoner, computere med tilbehør og internetforbindelser, som den enkelte arbejdstager kan få stillet til rådighed uden at blive beskattet yderligere.
Det betyder følgende:
Får en arbejdstager, som omfattes af overgangsreglen, stillet en yderligere telefon til rådighed for privat benyttelse i indkomståret 2012 og frem, vil arbejdstageren blive særskilt beskattet af den nye fri telefon, hvis lønomlægningsaftalen fra før indkomståret 2012 i forvejen omfatter en telefon eller flere telefoner, og der ikke er en arbejdsmæssig begrundelse for, at arbejdstageren får stillet den yderligere telefon til rådighed.
I så fald beskattes arbejdstageren af markedslejen af den nye telefon.
Tilsvarende gælder for yderligere arbejdsgiverbetalt internet med og uden adgang til arbejdsgiverens netværk.
 Får en arbejdstager, som omfattes af overgangsreglen, stillet en yderligere computer til rådighed til brug for arbejdet i indkomståret 2012 og frem, bliver arbejdstageren beskattet særskilt af den nye computer, hvis lønomlægningsaftalen fra før indkomståret 2012 i forvejen omfatter en eller flere computere og der ikke er en arbejdsmæssig begrundelse for, at arbejdstageren får stillet den yderligere computer til rådighed.
Er den yderligere computer i eksemplet kun til privat rådighed, vil arbejdstageren blive beskattet af markedslejen af computeren.
Og hvis den yderligere computer indgår i en ny lønomlægningsaftale, vil computeren blive omfattet af værnsreglen, og arbejdstageren beskattes af 50 pct. af udstyrets værdi for hvert indkomstår, hvor it-udstyret er stillet til rådighed.
Til nr. 7 Det foreslås, at ændringen af ejendomsavancebeskatningsloven, så forbedringsudgifter, der kan fradrages ved opgørelsen af den skattepligtige indkomst, ikke også kan tillægges anskaffelsessummen, har virkning vedrørende forbedringsudgifter for arbejder, der udføres fra den 1. januar 2012 og senere.
Det svarer til det ikrafttrædelsestidspunkt, der er foreslået for de foreslåede justeringer af boligjobordningen.
 Det foreslås endvidere, at forsikringsselskabernes indberetningspligt i relation til visse præmier til sundhedsforsikringer, jf. ændringsforslag nr. 3, gives virkning for indberetningerne vedrørende kalenderåret 2012 eller senere.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 31 Oversigt over spørgsmål og svar vedrørende L 31 Bilag 2 Nogle af udvalgets spørgsmål til skatteministeren og dennes svar herpå Spørgsmål 7, 10, 23 og 30 og skatteministerens svar herpå er optrykt efter ønske fra V, DF og KF.
 Spørgsmål 7:
Hvorledes vil en arbejdsgiverbetalt smart-phone, der har adgang til arbejdsmail, men ikke virksomhedens intranet, skulle beskattes for medarbejderen? Svar:
Ligesom efter de gældende multimediebeskatningsregler anses en smart-phone for at være en telefon, fordi der er tale om en lille håndholdt computer, hvor hovedfunktionen er telefoni- og kalenderfunktion.
Spørgsmålet om skattepligt i relation til en smart-phone afhænger af, hvorvidt den er stillet rådighed for privat brug eller ej.
Det har ikke betydning, om den ansatte har adgang til arbejdsgiverens netværk fra smart-phonen.
 Spørgsmål 10:
Hvor mange enkeltstående private opkald må foretages årligt, uden at det udløser beskatning af en telefon? Svar:
Før indførelsen af multimediebeskatningen gjaldt der også en regel om, at der godt må foretages enkeltstående opkald fra en skattefri arbejdstelefon, uden at det udløser skat.
Reglen gav ikke anledning til væsentlige problemer.
Regeringen finder, at det er for restriktivt, at blot ét privat opkald fra en arbejdsmobil, kan føre til beskatning efter de gældende regler.
Det skal være muligt at foretage nødvendige private opkald fra en sådan telefon uden skattemæssige konsekvenser  eksempelvis opkald til børnehave, læge m.v.
På baggrund heraf er det blevet besluttet at genindføre den gamle praksis om enkeltstående private opkald.
Det er en skønsmæssig vurdering, hvor mange private opkald en ansat kan foretage om året fra en arbejdsmobil, uden at det udløser skat.
Det afgørende er, at arbejdsmobilen ikke anvendes på en sådan måde, at den faktisk erstatter en privat telefon, men alene anvendes i tæt tilknytning til den ansattes arbejde.
 Spørgsmål 23:
Vil ministeren redegøre for forslagets enkelte elementers bidrag til forslagets samlede negative beskæftigelseseffekt på 340 personer? Svar:
Spørgsmålet forstås således, at der spørges til de i lovforslaget angivne isolerede ændringer i arbejdsudbuddet på langt sigt på samlet i størrelsesordenen 340 fuldtidspersoner, og ikke til beskæftigelseseffekten.
Effekten på beskæftigelsen af elementerne på finansloven for 2012 er samlet set positiv, idet der skønnes en øget beskæftigelse på 9.000 personer i 2012 og op mod 12.000 personer i 2013, jf. finansministerens svar på Finansudvalgets spørgsmål nr. 34 (Alm. del - § 7) af 1. november 2011.
De foreslåede ændringer i lovforslaget vurderes isoleret set at påvirke incitamenterne til at udbyde arbejdskraft i svag negativ retning, svarende til ca. 340 fuldtidspersoner på langt sigt.
Nedenfor i tabellen fremgår skøn over effekterne opdelt på de forskellige elementer.
Der er i beregningerne ikke taget højde for eventuelle positive langsigtede arbejdsudbudseffekter ved anvendelse af indtægterne Det skal bemærkes, at skønnene er forbundet med usikkerhed.
 Spørgsmål 30:
 Ministeren bedes redegøre for, hvad et eventuelt øget provenu fra beskatning af fri telefon planlægges anvendt til.
 Svar:
 Som jeg har tilkendegivet i mit svar på spørgsmål 29, er jeg ikke enig i IT-branchens og Dansk Erhvervs skøn for, hvad genindførelsen af beskatningen af fri telefon kan indbringe i provenu.
 Der er udførligt redegjort for de bagvedliggende forudsætninger for lovforslagets skøn i min besvarelse af spørgsmål 1.
 Som det også er anført i lovforslagets bemærkninger og i mine svar, er skønnene forbundet med stor usikkerhed, og ingen kan med sikkerhed vide, hvilke endelige økonomiske konsekvenser lovforslaget vil resultere i.
Det er derfor også vigtigt at tilføje, at det ligger regeringen meget på sinde, at de provenuskøn, der følger lovforslagene, er udarbejdet i overensstemmelse med forsigtighedsprincippet, som er udmeldt i regeringsgrundlaget.
Det er således vigtigt, at der er en rimelig sikkerhed for, at de skønnede finansieringsbidrag fra de forskellige lovtiltag, der er en del af regeringens samlede økonomiske politik, også kan tilvejebringes.
