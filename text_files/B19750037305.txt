 I henhold til § 3, jfr. §§ 4 og 6 i lov nr. 257 af 22. maj 1974 om  

 international godstransport med motorkøretøjer samt til artikel 7 i Rådets  

 forordning (EØF) nr. 2829/72 af 28. december 1972 om fællesskabskontingentet  

 for godstransport ad landevej mellem medlemsstaterne, bestemmes herved  

 følgende:
 § 1.  Denne bekendtgørelse omfatter godstransport ad  

 landevej for fremmed regning mellem De europæiske Fællesskabers  

 medlemsstater, udført på grundlag af en af Kommissionen udstedt  

 fællesskabstilladelse (EF-tilladelse).
 § 2.  EF-tilladelser uddeles af direktoratet for  

 vejtransport efter forelæggelse for ministeren for offentlige arbejder på  

 grundlag af oplysninger om den enkelte transportudøvers mulighed for at  

 udnytte tilladelserne i overensstemmelse med deres formål.
 § 3.  EF-tilladelser kan alene uddeles til  

 transportudøvere, der i henhold til § 3 i lov nr. 293 af 23. maj 1973 om  

 godstransport med motorkøretøjer har tilladelse til at udføre godskørsel for  

 fremmed regning.
 § 4.  De i forordningens artikel 5, stk. 1, nævnte  

 kørselsrapporter udleveres af direktoratet for vejtransport, og tilbagesendes  

 til dette.
§ 5.  Ved tyveri eller bortkomst af EF-tilladelser og  

 kørselsrapporter skal der straks gives meddelelse herom til direktoratet for  

 vejtransport.
Tyveri eller bortkomst af EF-tilladelser skal endvidere straks  

 anmeldes til politiet.
 § 6.  EF-tilladelser kan tilbagekaldes af direktoratet  

 for vejtransport, såfremt indehaveren af en sådan tilladelse overtræder  

 vilkårene for denne eller bestemmelserne i forordningens artikel 5, stk. 1.,  

 jfr. forordningens bilag II.
 Stk. 2.  EF-tilladelsen inddrages, såfremt indehaveren  

 fortaber retten til at udføre godskørsel for fremmed regning, jfr. § 18 i lov  

 nr. 293 af 23. maj 1973 om godstransport med motorkøretøjer.
§ 7.  Direktoratet for vejtransport påser  

 overholdelsen af vilkårene for de udleverede tilladelser samt af de i  

 forordningens artikel 5, stk. 1., jfr. forordningens bilag II, anførte  

 bestemmelser.
Fra de kompetente kontrolmyndigheder modtager direktoratet i  

 denne anledning indberetning om konstaterede overtrædelser.
§ 8.  En af direktoratet for vejtransport truffet  

 afgørelse i henhold til § 6, stk. 1, kan af tilladelsens indehaver påklages  

 til ministeren for offentlige arbejder.
Klagefristen er 4 uger fra den dag,  

 afgørelsen er meddelt den pågældende.
Når der er særlig grund hertil, kan  

 ministeren for offentlige arbejder dog tillade sagens indbringelse, selv om  

 anmodning herom fremkommer efter udløbet af den nævnte frist, men inden 3  

 måneder efter, at afgørelsen er truffet.
 § 9.  Overtrædelse af vilkårene for en EF-tilladelse,  

 af bestemmelserne i forordningens artikel 5, stk. 1., jfr. forordningens  

 bilag II, eller af § 5 i denne bekendtgørelse straffes med bøde.
 § 10.  Denne bekendtgørelse træder i kraft ved  

 bekendtgørelsen i lovtidende.
 Ministeriet for offentlige arbejder, den  

 21. juli 1975.
 Niels Matthiasen.
/K.
Junge Pedersen.
