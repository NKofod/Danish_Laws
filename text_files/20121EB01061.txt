Beretning afgivet af Udvalget for Udlændinge- og Integrationspolitik den 11. juni 2013 Beretning over Forslag til folketingsbeslutning om en samlet indsats mod udlændinge, der opholder sig ulovligt i Danmark [af Martin Henriksen (DF) m.fl.]:
1. Udvalgsarbejdet Beslutningsforslaget blev fremsat den 22. januar 2013 og var til 1. behandling den 5. april 2013. Beslutningsforslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til justitsministeren til skriftlig besvarelse, som denne har besvaret.
2. Politiske bemærkninger Et mindretal i udvalget (V, DF, LA og KF) ønsker en forstærket indsats mod udlændinge, der opholder sig illegalt i Danmark, og ønsker, at der på baggrund af beslutningsforslaget nedsættes en tværministeriel arbejdsgruppe.
Mindretallet anerkender, at problemerne med udlændinge, der opholder sig illegalt i Danmark, er komplekse.
Den tilsyneladende omfattende svindel med identitetspapirer, f.eks. forfalskede eller lejede pas, kan være vanskelig at afsløre for medarbejderne i kommuner og statsforvaltninger.
Derudover holder de illegale udlændinge sig oftest ude af myndighedernes søgelys.
En vellykket indsats, der kan nedbringe antallet af udlændinge uden lovligt ophold, forudsætter derfor en markant forbedret kontrolindsats og en systematiseret koordination mellem de forskellige myndigheder, der skal håndtere problemet.
Derfor kan mindretallet bakke op om forslaget om, at der bør nedsættes en tværministeriel arbejdsgruppe, der først og fremmest skal have til opgave løbende at følge udviklingen på området og fremsætte nye forslag til mulig lovgivning og initiativer, der kan begrænse problemet og sikre en bedre koordination mellem myndighederne.
Endelig skal arbejdsgruppen inddrage erfaringer og »best practices« fra andre lande.
Arbejdsgruppen skal nedsættes hurtigst muligt.
Formandskabet for arbejdsgruppen varetages af Justitsministeriet.
Skatteministeriet, Økonomi- og Indenrigsministeriet og Social- og Integrationsministeriet skal ligeledes være repræsenteret i arbejdsgruppen.
Arbejdsgruppen skal vurdere behovet for skærpede straffe på området.
 Endelig skal arbejdsgruppen beskæftige sig bredt med de udfordringer og problemstillinger, der er forbundet med udlændinge, der opholder sig illegalt i Danmark, og skal bredt komme med forslag til nye tiltag, herunder øget kontrol, således at SKAT ikke udsteder skattekort til personer uden lovligt ophold, ligesom offentlige myndigheder skal klædes bedre på til at kunne opdage, når personen foran dem benytter sig af »lånte« eller falske ID-dokumenter m.m.
 P.u.v.
Trine Bramsen formand Bilag 1 Oversigt over bilag vedrørende B 53 Bilagsnr.
