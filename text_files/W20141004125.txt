Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en bar tilbød gratis cocktails til de 100 første kvindelige gæster.
 Klager fik derfor medhold samt en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at et diskotek tilbød gratis cocktails til de første 100 kvindelige gæster.
Ligebehandlingsnævnets afgørelse Det var i strid med ligestillingsloven, at et diskotek gav de 100 første kvindelige gæster gratis cocktails.
 Indklagede skal inden 14 dage betale godtgørelse til klager på 2.500 kr. med procesrente fra den 12. juni 2013, hvor klagen er modtaget i Ligebehandlingsnævnet.
Sagsfremstilling Der er klaget over, at et diskotek på baggrund af et koncept, de kaldte Girls Night, gav deres kvindelige gæster gratis cocktails.
Klager gjorde gældende over for baren, at han som mand ønskede samme tilbud, men hans ønske blev ikke imødekommet.
 Klager ønsker at opnå en godtgørelse.
Parternes bemærkninger Klager anfører, at han tog ind på den indklagede bar, fordi han troede, at tilbuddet om gratis cocktails gjaldt både de kvindelige og de mandlige gæster.
Da han kom ind, fik han dog at vide, at tilbuddet udelukkende var rettet mod de kvindelige gæster.
Han gjorde baren opmærksom på, at han som mand ville have det samme tilbud som kvinderne, men personalet i baren besvarede hans henvendelse med et "desværre. . . ." Klager henviser til kopi af diskotekets hjemmeside, hvor det tydeligt fremgik, at de første 100 piger kunne få gratis cocktails fra klokken 20-22.
 Det eneste diskoteket krævede af de kvindelige gæster for at kunne deltage var at skrive en e-mail til diskoteket med deres navne.
 Indklagede er ikke kommet med bemærkninger til sagen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt lov om ligestilling af mænd og kvinder ved at tilbyde de første 100 kvindelige gæster gratis cocktails, uden at tilbyde de mandlige gæster det samme, idet de mandlige gæster herved blev forskelsbehandlet på grund af deres køn.
 Klager får derfor medhold i sin klage.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 12. juni 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
