Skrivelse om ændring af vejledning om ferie I vejledning nr. 127 af 24. december 2004 om ferie foretages følgende ændringer:
 1. Efterafsnittet Til § 16 indsættes:
»Til § 16 a En lønmodtager, som enten er opsagt af arbejdsgiveren, eller som selv har opsagt sin stilling, kan kræve, at arbejdsgiveren opgør og udbetaler feriegodtgørelse for ferie, der ligger i umiddelbar forlængelse af ansættelsesforholdets ophør.
Arbejdsgiveren skal herefter indberette og indbetale den resterende feriegodtgørelse til FerieKonto på sædvanlig vis.
 Anmodningen skal ske i umiddelbar tilknytning til opsigelsen eller senest på et tidspunkt, hvor arbejdsgiveren uden væsentlig ulempe kan opfylde lønmodtagerens krav.
Det betyder, at en lønmodtager, som bliver opsagt med et varsel på fx 3 måneder, ikke behøver at anmode om at få udbetalt feriegodtgørelsen i tæt tilknytning til opsigelsen men senest på et tidspunkt, hvor arbejdsgiveren uden væsentlig ulempe kan opfylde kravet.
En lønmodtager med et kort opsigelsesvarsel skal derimod anmode arbejdsgiveren i rimelig forlængelse af opsigelsen. « 2. Efter afsnittet Til kapitel 8, indsættes som nyt afsnit:
»Til kapitel 8 a Attestation af feriekort når lønmodtageren modtager offentlige ydelser på ferietidspunktet Til § 21 a Omfattet af bestemmelsen er lønmodtagere med et feriekort fra feriekortordninger, som er baseret på en kollektiv overenskomst, jf. § 31, stk. 1, i loven.
Modtager en lønmodtager en ydelse fra en a-kasse på ferietidspunktet, skal feriekortet attesteres af en arbejdsløshedskasse.
Hvis lønmodtageren på ferietidspunktet modtager en ydelse fra kommunen, skal kommunen attestere feriekortet.
Bestemmelsen er ikke til hinder for, at feriekortordningerne fortsat kan forlange attestation fra en arbejdsgiver.
