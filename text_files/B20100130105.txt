Bilag 1 Bekendtgørelse om delegation af ministeren for videnskab, teknologi og udviklings beføjelser i universitetsloven I medfør af § 36 a, stk. 1 og 2, i lov om universiteter (universitetsloven), jf. lovbekendtgørelse nr. 754 af 17. juni 2010, fastsættes:
 § 1. Følgende beføjelser i universitetsloven delegeres fra ministeren for videnskab, teknologi og udvikling til Universitets- og Bygningsstyrelsen, sådan at Universitets- og Bygningsstyrelsen:
 1) Fører tilsyn med universiteterne, jf. lovens § 1, stk. 2.
 2) Kan dispensere fra kravet om godkendelse efter lovens § 3, stk. 1, 2. pkt., hvis der er tale om en uddannelse, der udbydes som led i EU-studieprogrammer om Erasmus Mundus, jf. lovens § 3, stk. 1, 3. pkt.
 3) Fastsætter en plan for, hvordan allerede optagne studerende på uddannelser nævnt i lovens § 3, stk. 2, 1. pkt., kan færdiggøre deres uddannelsesforløb og i den forbindelse kan pålægge andre universiteter at optage disse studerende eller at overtage ansvaret for uddannelsesforløbet på det pågældende universitet, jf. lovens § 3, stk. 2, 2. og 3. pkt.
 4) Efter ansøgning fra et dansk universitet kan godkende, at en af universitetets uddannelser kan udbydes af et eller flere universiteter i udlandet og fastsætter nærmere regler om betingelserne for godkendelsen, jf. lovens § 3, stk. 9.
 5) Kan fastsætte regler om universitetets udstedelse af eksamensbevis, jf. lovens § 3, stk. 11.
 6) Fastsætter nærmere regler for udbud og gennemførelse af uddannelsen efter lovens § 3, stk. 4, 5, 7 og 9, og for udstedelse af eksamensbevis efter lovens § 3, stk. 10 og 11, og i forbindelse hermed fravige bestemmelserne i lovens § 13 a, § 17, stk. 4, § 18, stk. 5 og 6, og § 34, stk. 1, jf. lovens § 3, stk. 12.
 7) Undtagelsesvis kan fravige de i lovens § 4, stk. 1, nævnte point, når særlige forhold betinger dette, jf. lovens § 4, stk. 3.
 8) Kan fastlægge maksimumsrammer for tilgangen til uddannelserne, jf. lovens § 4, stk. 5.
 9) Fastsætter regler om erhvervelse af doktorgraden, jf. lovens § 6, stk. 2.
 10) Fastsætter generelle regler om uddannelse, herunder prøver, eksaminer og censur, jf. lovens §§ 4 og 5, om titler, som er knyttet til uddannelse, jf. lovens § 6, og om adgang til og optagelse på uddannelse, jf. lovens § 8, stk. 1, 1. pkt., for så vidt angår bekendtgørelserne nævnt i bilag 1.
 11) Fastsætter nærmere regler om klage over afgørelser i forbindelse med prøver og eksaminer, herunder om, at omprøve og ombedømmelse kan resultere i en lavere karakter, jf. lovens § 8, stk. 1, 2. pkt., for så vidt angår bekendtgørelserne nævnt i bilag 1.
 12) Kan fastsætte regler om, at danske prøver og eksaminer kan afholdes i udlandet, eventuelt på særlige vilkår, og kan i den forbindelse fastsætte, at udgifterne ved afholdelsen helt eller delvis påhviler det danske universitet eller den studerende, jf. lovens § 8, stk. 2.
 13) Kan fastsætte regler om, at kommunikation mellem universitetet og indskrevne studerende, herunder ph.d.-studerende, og ansøgere til universitetets uddannelser helt eller delvist skal ske elektronisk, jf. lovens § 8 a, stk. 1.
 14) Kan fastsætte regler om, at studerendes evalueringer af undervisningen skal offentliggøres på universitetets hjemmeside, jf. lovens § 8 a, stk. 2.
 15) Kan fastsætte regler om vejledning efter lovens § 9, stk. 1, og fastsætter regler om, hvornår universitetet skal tilbyde vejledning efter lovens § 9, stk. 2, og om fanget heraf, jf. lovens § 9, stk. 3.
 16) Fastsætter regler om nedsættelse af ankenævn for meritafgørelser og dets virksomhed, herunder klageadgang, jf. lovens § 18 a, stk. 3.
 17) Yder tilskud til universitetets undervisnings-, forsknings- og formidlingsvirksomhed og andre opgaver, som er henlagt til universitetet, jf. lovens § 19, stk. 1.
 18) Efter forhandling med Finansministeriet kan fastsætte nærmere regler for tilskud til universiteternes virksomhed efter lovens § 19, stk. 1 og 2, om udbetaling af tilskud, herunder forskudsvis udbetaling, til universiteterne og om universiteternes budget- og bevillingsmæssige forhold, jf. lovens § 19, stk. 4.
 19) Kan fastsætte regler for, hvilke studerende der kan udløse tilskud efter lovens § 19, stk. 1, samt for opgørelse af antal årsstuderende, jf. lovens § 19, stk. 5.
 20) Kan indhente oplysninger fra universitetet til budgetterings- og statistiske formål og fastsætte krav til studieadministrative systemer, jf. lovens § 19, stk. 6.
 21) Fastsætter nærmere regler om administrationen af fripladser og stipendier efter lovens § 19, stk. 7, jf. lovens § 19, stk. 8.
 22) Efter behørig dokumentation kvartalsvis kompenserer universitetets udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikkefradragsberettiget købsmoms), og som universitetet afholder ved køb af varer og tjenesteydelser, til hvilke der ydes tilskud m.v. efter lovens §§ 19 og 20, jf. lovens § 23.
 23) Kan tilbageholde tilskud, lade tilskud bortfalde helt eller delvis eller kræve tilskud tilbagebetalt helt eller delvis, hvis universitetet ikke følger tilskudsbetingelser og disponeringsregler, jf. lovens § 24, stk. 1.
 24) Kan tilbageholde tilskud eller lade tilskud bortfalde helt eller delvis eller kræve tilskud tilbagebetalt helt eller delvis, hvis universitetet begæres taget under konkursbehandling, standser sine betalinger eller der i øvrigt er fare for, at universitetets virksomhed må indstilles, jf. lovens § 24, stk. 2.
 25) Kan kræve tilskud tilbagebetalt, hvis grundlaget for tilskudsberegningen eller tilskudsberegningen i øvrigt har været urigtig, jf. lovens § 24, stk. 3.
 26) Kan udøve samme kompetencer som nævnt i lovens § 24, stk. 1-3, på vegne af andre ministerier, jf. lovens § 24, stk. 4.
 27) Kan yde lån til forskellige institutionsformål, herunder til køb af apparatur, og kan bestemme de nærmere vilkår og betingelser for lån, jf. lovens § 25.
 28) Kan fastsætte nærmere regler for universitetets udarbejdelse af beregningsgrundlag til brug ved fastsættelse af deltagerbetaling efter lovens § 26, stk. 1-3, jf. lovens § 26, stk. 4, 4. pkt.
 29) Fastsætter regler for opstilling af universitetets regnskab, jf. lovens § 28, stk. 2.
 30) Kan aftale med rigsrevisor, at revisionsopgaver i henhold til lovens § 28, stk. 4, varetages i et nærmere fastlagt samarbejde mellem rigsrevisor og en institutionsrevision, jf. lovens § 28, stk. 5, 1. pkt.
 31) Kan fastsætte regler om ansættelse af videnskabeligt personale og lærere, jf. lovens § 29, stk. 3, for så vidt angår bekendtgørelsen nævnt i bilag 1.
 32) Til universiteterne kan delegere de beføjelser, som finansministeren har delegeret til ministeren for videnskab, teknologi og udvikling, jf. lovens § 29, stk. 4.
 33) Efter forhandling med Finansministeriet og Økonomi- og Erhvervsministeriet kan fastsætte nærmere regler om universitetets byggevirksomhed og bygningsforhold i øvrigt, for så vidt angår de bygninger, som universitetet har eller har overtaget, jf. lovens § 30, stk. 4.
 34) I forbindelse med godkendelse af samarbejder efter lovens § 31, stk. 1, for så vidt angår samarbejder mellem universiteter og statslige forskningsinstitutioner, kan bestemme, at statens udlæg for universitetet over for tredjemand kan modregnes efter lovens § 24, stk. 5, i tilskud til universitetet efter lovens § 19, stk. 1, og § 20, stk. 1, jf. lovens § 31, stk. 2.
 35) Kan fastsætte særlige regler for universiteter eller dele heraf, der varetager særlige opgaver, eller hvor særlige forhold tilsiger det, jf. lovens § 33, stk. 1.
 36) Fastsætter regler om indbringelse af og træffer afgørelse i klager vedrørende retlige spørgsmål ved universitetets afgørelser om studerendes forhold, jf. lovens § 34, stk. 1.
 37) Efter ansøgning fra universitetet kan godkende, at fonde og foreninger bidrager til universitetets forskningsbaserede uddannelser, hvis de pågældende fondes og foreningers ansættelsesregler ikke strider mod statens ansættelsesregler, jf. lovens § 35.
 § 2. Administrationen af de bekendtgørelser, som udstedes af ministeren for videnskab, teknologi og udvikling i medfør af universitetsloven, delegeres fra ministeren til Universitets- og Bygningsstyrelsen.
 § 3. Ministeren for videnskab, teknologi og udvikling kan overtage en beføjelse, der efter bekendtgørelsen skal udøves af Universitets- og Bygningsstyrelsen.
 § 4. Afgørelser truffet af Universitets- og Bygningsstyrelsen efter §§ 1 og 2, herunder afgørelser som styrelsen træffer som tilsynsmyndighed efter § 1, nr. 1, kan ikke påklages til ministeren for videnskab, teknologi og udvikling.
 § 5. Bekendtgørelsen træder i kraft den 15. december 2010.
Ministeriet for Videnskab, Teknologi og Udvikling, den 18. november 2010 Charlotte Sahl-Madsen / Jesper Schaumburg-Müller Bilag 1 Beføjelsen til at udstede regler i medfør af universitetslovens § 8, stk. 1, tilkommer Universitets- og Bygningsstyrelsen, for så vidt angår følgende bekendtgørelser:
 1) Bekendtgørelse om suppleringsuddannelserne til de pædagogiske kandidatuddannelser (cand.pæd.).
 2) Bekendtgørelse om suppleringsuddannelsen til den sundhedsfaglige kandidatuddannelse (cand.scient.san.).
 3) Bekendtgørelse om uddannelsen til konferencetolk.
 4) Bekendtgørelse om den teoretiske del af uddannelsen til registreret revisor.
 5) Bekendtgørelse om masteruddannelser ved universiteterne (masterbekendtgørelsen).
 6) Bekendtgørelse om translatøreksamen på handelshøjskolerne i København og Århus.
 7) Bekendtgørelse om uddannelse til Master of Public Health (MPH) ved Københavns Universitet og Aarhus Universitet.
 Beføjelsen til at udstede regler i medfør af universitetslovens § 29, stk. 3, tilkommer Universitets- og Bygningsstyrelsen, for så vidt angår følgende bekendtgørelse:
 1) Bekendtgørelse om tildeling af titlen adjungeret professor m.v. ved universitetslovsinstitutioner under Forskningsministeriet.
