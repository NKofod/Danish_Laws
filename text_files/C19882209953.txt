 Dette er hæfte nr. 10 i en serie på 28 om reglerne for fagene i gymnasiet.  

 Det indeholder de bestemmelser om filosofi, som er fastsat i § 11 i  

 bekendtgørelse af 4. november 1987 om fagene i gymnasiet. (* 1) Desuden  

 indeholder hæftet de vejledende retningslinier for faget.
Vejledende retningslinier Filosofi Indledning Undervisningsvejlederen falder i tre dele: I) en kort indledende  

 overvejelse, hvor filosofi søges afgrænset som virksomhed i sig selv, og som  

 gymnasiefag; II) gymnasiefagets indhold; III) eksamen.
Filosofi som gymnasiefag 1. Filosofi udspringer af undren.
Efter sit navn  

 indebærer filosofi en »stræben efter indsigt«: Det er en søgende  

 tankevirksomhed, dens anliggende er at stille stadig dybere spørgsmål og  

 overveje mulige svar.
Efter sit væsen er filosofien udbredt alle steder og til alle tider, så  

 længe mennesket har haft evnen til at undres.
I den europæiske tradition er  

 grækernes »philosophia« vor tidligste form for teoretisk  

 erkendelse.
 I den vestlige verden i dag er filosofi betegnelse både for de  

 grublerier, vi hengiver os til i hverdagen, og for de overordnede  

 begrebssammenhænge, som vi opholder os ved i mere betydningsfulde øjeblikke;  

 men det er også betegnelse for et fag med en faglig tradition og faglige  

 udøvere med fælles uddannelsesbaggrund, og det er betegnelse for fagfolkenes  

 forskning, undervisning og formidling.
Næsten alle de videnskaber, vi kender i dag, har oprindelig været dele af  

 filosofien, men er i historiens løb blevet udskilt som selvstændige fag.  

 Således er filosofien en modervidenskab.
Den er tillige en grundvidenskab,  

 idet man inden for alle fagområder når til filosofiske problemer, hvis man  

 spørger tilstrækkeligt dybtgående.
Derudover er filosofi et alment træk i  

 vores kultur, fordi alle politiske holdninger, alle former for ideologi og  

 livsanskuelse i sidste instans har et filosofisk indhold.
2. Filosofien spørger efter rationelle begrundelser.
I  

 samtale med sig selv og med andre opstiller filosofferne præmisser, vejer  

 argumenter og uddrager konklusioner, de opsøger indvendingerne og viser  

 følgerne, de prøver de enkelte udsagns rækkevidde og gyldighed.
Således må filosofien til sidst overveje sig selv.
Spørgsmålet om, hvad  

 filosofi er, er filosofiens eget grundlagsproblem; enhver filosofisk  

 helhedsopfattelse må forsøge et svar på dette spørgsmål.
Den filosofiske  

 virksomhed kendetegnes ved den oplyste tvivl, den rationelle dialog, den  

 fælles søgen.
En neutral bestemmelse af, hvad filosofi er, gives således ikke.
I  

 universitetstraditionen er faget gennem tiderne blevet opdelt forskelligt: I  

 problemområder, i discipliner, metoder og genstandsområder.
Men det 20.  

 århundredes filosofiske hovedretninger - f.eks. fænomenologi, logisk  

 empirisme, marxisme, eksistentialisme, sproganalytisk filosofi - forholder  

 sig meget forskelligt til denne tradition.
Der er store forskelle i deres  

 opfattelser af filosofiens grundlag, genstande, metoder og opgaver, og i  

 deres måde at afgrænse filosofien på i forhold til fagvidenskaber, religion,  

 kunst og politik.
Det ligger dog fast, at filosofien efter sit væsen kan inddrage alle slags  

 erfaringer, iagttagelser og teorier i sin virksomhed.
Ofte bruges materiale  

 fra fagvidenskaber.
I en overvejelse af spørgsmålet om menneskets natur kan  

 man bygge på sådanne fagvidenskaber som antropologi, sociologi, psykologi og  

 biologi.
Men filosofien er ikke selv en erfaringsvidenskab.
Dens primære  

 arbejdsmåder er det, som Arne Næss har kaldt »lænestolsmetoden«,  

 altså overvejelser om grundlaget for dagligdags og videnskabelige antagelser  

 om virkeligheden og for vores livs- og handlingsorienterede forestillinger.  

 Sådanne overvejelser over de forudsætninger, der ligger bag ved de begreber  

 og modeller vi i almindelighed tager for givet, tvinges vi især ind i, når  

 den gængse brug af begreberne fører ud i modsigelser eller paradokser.
 Filosofien er altså en grundlagstænkning, der overvejer også sit eget  

 grundlag; det er et fag med en årtusindgammel overlevering, som stiller visse  

 indlysende mindstekrav til sine udøvere; og det er en rationel dialog knyttet  

 til enhver abstrakt tankevirksomhed.
3. Faget er valgfag i gymnasiet.
I overensstemmelse  

 med filosofiens væsen må gymnasiefaget lægges ret åbent an; men det må også  

 bibringe eleverne en vis indsigt i den tradition, som har forvaltet  

 filosofien og givet den dens systematik; og det må knytte forbindelse til  

 gymnasiets andre fag således, at det undervejs både uddyber den enkelte elevs  

 særlige faglige interesser og udvider dem.
Undervisningen i gymnasiefaget filosofi bygger på emnekredse, og inden for  

 hver af disse må eleverne nå et systematisk overblik over de berørte dele af  

 den filosofiske tradition og af nutidens filosofiske opfattelser.
Der kan  

 ikke kræves en filosofihistorisk gennemgang, og der kan ikke kræves et  

 overblik over fagets systematik.
Faget har 4 ugentlige timer gennem et år.
Gymnasiefaget filosofi skal bidrage til at selvstændiggøre den enkelte som  

 tænkende menneske.
Det skal indføre eleverne i den abstrakte tænknings væsen  

 og vilkår, udvikle deres sans for rækkevidden af filosofiske spørgsmål og  

 meddele dem et begrebsapparat, som muliggør rationel samtale.
Gymnasiefagets indhold Teoretisk og praktisk filosofi:
Filosofiens discipliner kan samles under to synsvinkler, den teoretiske og  

 den praktiske filosofi.
Det er distinktionen mellem den  

 »betragtende« tænkning og den »handlingsrettede«  

 tænkning; distinktionen kan fortegne billedet af filosofiens væsen, som under  

 alle omstændigheder er »teoretisk«, men den har rødder tilbage til  

 Aristoteles' videnskabsskole, og bevares for den europæiske filosofiske  

 tradition ved Ciceros og Senecas forfatterskaber (»vita  

 contemplativa« og »vita activa«).
 Distinktionen anvendes også af mange nutidige fagfilosoffer som en nyttig  

 inddeling.
 Ved teoretisk filosofi forstås da filosofiske overvejelser i  

 tilknytning til mennesket som betragtende og erkendende væsen (vita  

 contemplativa). Hvad er sproget for en størrelse? Hvad er tid og rum? Har  

 mennesket adgang til at erfare virkeligheden? Hvad er bevidstheden? Hvilken  

 plads har mennesket i naturen? Er mennesket selvbestemmende? Under teoretisk  

 filosofi henregnes normalt disciplinerne erkendelsesteori, metafysik  

 (naturfilosofi), logik og videnskabsfilosofi.
 Ved praktisk filosofi forstås filosofiske overvejelser i  

 tilknytning til mennesket som handlende væsen (vita activa). Er et godt  

 menneske det samme som et moralsk menneske? Er lykken  

 behovstilfredsstillelse? Hvilke menneskerettigheder kan der opstilles  

 herunder spørgsmålet om kvindens rettigheder? Må mennesket manipulere den  

 genetiske kode? Hvad kan der siges for og imod atomkraft? Findes der god  

 smag? Under praktisk filosofi henregnes normalt de værdifilosofiske  

 discipliner, etik, politisk filosofi, æstetik, religionsfilosofi,  

 livsfilosofi m.v.
Gymnasiefaget filosofi bygger på delingen i teoretisk og praktisk  

 filosofi.
Den større bestand af discipliner i universitetstraditionen anføres  

 her som specifikationer af disse to hovedområder, der altså angiver de to  

 synsmåder, gymnasiefaget skal kunne anlægge på stoffet.
 De filosofiske discipliner:
Teoretisk filosofiske discipliner Disse discipliner beskæftiger sig med grundlaget for vores  

 virkelighedsantagelser og for vores erkendelse.
Erkendelsesteori: Læren om den menneskelige erkendelses arter,  

 deres oprindelse, gyldighed og grænser.
Er det muligt at nå til en sikker,  

 objektiverkendelse, eller vil al erkendelse, herunder enhver videnskabelig  

 erkendelse, være præget af subjektive forudsætninger? Hvad er kriterier for  

 gyldig erkendelse: Erfaring, praksis, nytte eller rationel evidens? Er  

 erkendelsen principielt uden ende, eller når vi til en grænse for spørgsmål,  

 som kan besvares? Er spørgsmål om »Hvad er kraft?», »Hvad er  

 tid?», »Hvad er rum?» principielt umulige at besvare? Logik: I diskussionen om erkendelsens begrundelse har logikken tit  

 haft en central placering; klassisk logik henregnes derfor under  

 erkendelsesteori.
Ligeledes har f.eks. begrebsanalyse og undersøgelse af  

 udsagns mening spillet en stor rolle.
Den filosofiske semantik opfattes af  

 nogle som en erkendelsesteoretisk disciplin, men er også under den mere  

 omfattende betegnelse  »sprogfilosofi« udskilt som en  

 selvstændig filosofisk bestræbelse.
Naturfilosofi (ontologi, metafysik): Læren om det værendes natur,  

 herunder også menneskets natur.
Er alt i verden i sidste instans eet og det  

 samme, f.eks. materie? I så fald, hvad skal man forstå ved materie? Eller har  

 det værende både et materielt og et åndeligt, bevidsthedsmæssigt aspekt? I så  

 fald, hvordan er forholdet mellem de to? Er alt i universet determineret,  

 årsagsbestemt? Er mennesket totalt årsagsbestemt (og dermed ansvarsfrit?),  

 eller har det på visse områder en fri vilje? Hvad er en fri vilje? Kan liv  

 forklares rent fysisk-kemisk (mekanicisme), eller er det et irreducibelt  

 fænomen (holisme), eller beror det på en særlig kraft (vitalisme)? Kan  

 naturen betragtes som stof eller materiale for menneskets udfoldelse, eller  

 har naturen en værdi i sig selv? Hvad står videnskabernes grundbegreber for,  

 rum, tid, kraft, energi, stof? Dette sidste spørgsmål kaldes ofte et  

 »videnskabsfilosofisk« spørgsmål og fører over i Videnskabsteori: Læren om de enkelte fagvidenskabers egenart, om  

 deres teoriers status og gyldighed, om deres metoder, om deres indbyrdes  

 forhold, deres forhold til værdier osv.
For hver videnskab kan der afstikkes  

 en videnskabsteori, f.eks. for fysik, psykologi, sociologi, historie.
For  

 historiens vedkommende kan man spørge: Hvad er en historisk forklaring? Kan  

 man med henvisning til årsager forklare den historiske udvikling? Hvordan kan  

 man vægte de historiske determinanter, den materielle side af kulturen over  

 for den åndelige, f.eks.? Er enhver historieopfattelse bundet af sin tids  

 ubevidste fordomme, idealer, videnskabssyn? Har historien en mening? Er den  

 nyttig? Praktisk filosofiske discipliner: Over for tendensen til at  

 opfatte virkeligheden som en samling fakta og processer, der kan beskrives  

 værdifrit og rationelt, står den uafviselige kendsgerning, at vi i vort  

 dagligliv uafladeligt vurderer, dømmer noget som rigtigt og godt eller  

 forkert og dårligt, noget som smukt, andet som grimt, noget som naturligt,  

 andet som unaturligt, noget som humant, andet som inhumant.
Etik: Læren om de almene retningslinier for menneskelig handlen.  

 Er det muligt at opstille en objektiv etik, et regelsæt for, hvordan den  

 enkelte skal handle i sin omgang med andre - og handle med sig selv? Kan et  

 sådant regelsæt begrundes i almene principper, eller skal man snarere søge  

 etikkens grundlag i erfaringer af f.eks. lykke og ulykke, eller af kærlighed,  

 tillid, barmhjertighed? Hvad ligger der i begreber som pligt, ansvar, skyld,  

 solidaritet? Er de fundamentale for forståelsen af, hvad et menneske er,  

 eller er de blot udtryk for konventioner på linie med færdselsreglerne? I  

 forlængelse heraf har vi Politisk filosofi: Er det muligt at afgøre, hvilket politisk  

 system eller hvilken politisk ideologi der er den bedste, den rigtigste, den  

 nyttigste - og hvad kan vi så forstå ved disse udtryk? Hvordan skal man vægte  

 forholdet mellem individ og samfund? Er det muligt at bestemme, hvor  

 grænserne skal gå for individets frihed? Hvad er demokrati? Hvad er frihed?  

 Hvad er lighed? Er disse begreber i praksis forenelige? Hvilke yderste formål  

 skjuler sig i de nu kendte politiske ideologier? Under de værdifilosofiske discipliner kan også nævnes den pædagogiske  

 filosofi, spørgsmålet om uddannelsens og opdragelsens retningslinier og  

 mål, midler og menneskesyn;  retsfilosofien, hvor man diskuterer et  

 problem som straffens begrundelse og form; og en række af etikkens særlige  

 anvendelsesområder, hvor f.eks. medicinsk etik og økologisk  

 etik stiller påtrængende spørgsmål til mennesket i dag.
Æstetik: Overvejelsen af kunstens og det naturskønnes væsen.
Hvad  

 er skønhed? Er kunstens emne det skønne, eller er kunst erkendelse? Er vores  

 æstetiske vurderinger, inden for litteratur, billedkunst, drama, musik, mode,  

 sport og natur subjektive eller objektive? Eller er distinktionen  

 subjektiv-objektiv misvisende? Er vurderingerne knyttede til sociale  

 institutioner, bestemmes maleriets værdi af anmeldelser, udstillinger,  

 salgspriser? Eller er der særlige træk ved kunstværket, en tidløs værdi, som  

 gør det til kunst? Er der i så fald fællestræk ved al kunst, eller er  

 »kunst« en samlebetegnelse for kun overfladisk beslægtede  

 størrelser? Religionsfilosofi: Denne disciplin henter træk fra metafysikken,  

 fra værdifilosofien og fra erkendelsesteorien herunder sprogfilosofien.
Det  

 er spørgsmålet om Guds eksistens og væsen, men også spørgsmålet om, hvad det  

 vil sige at tro, og spørgsmålet om begrundelsen af godt og ondt.
Hvordan  

 påvirker det vort verdensbillede, hvis vi antager Guds eksistens? Hvordan kan  

 vi forklare verden, hvis vi afviser Guds eksistens? Er de forskellige  

 religionsformer forskellige udtryk for den samme grundlæggende overbevisning?  

 Hvad er det hellige? Findes det hellige? Hvad er åbenbaringen? Livsfilosofi: Den del af den praktiske filosofi, som forsøger at  

 besvare de livsanskuelsesmæssige spørgsmål om, hvordan livet lykkes.
Vil man  

 adskille den klart fra etikken, kan man sige, at livsfilosofi er en  

 diskussion af de handlingsorienterende forestillinger eller idealer, som  

 angår den individuelle »etik«, den enkeltes forhold til sig selv,  

 hvor etikken begrænses til at beskæftige sig med de ideer og idealer, som  

 gælder forholdet til andre mennesker og til naturen.
De livsfilosofiske  

 idealer kan deles op i to hovedgrupper: Dels de idealer, som angår det i  

 tilværelsen, som er livsbefordrende, livsudvidende, tilværelsens muligheder,  

 dels de idealer, som angår det i tilværelsen, der er livsindsnævrende og  

 livsnedbrydende, altså det vi kan kalde tilværelsens begrænsninger.
De angår  

 med andre ord lykke og lidelse.
De her opridsede discipliner er vanskelige at afgrænse.
Deres områder må  

 nødvendigvis overlappe hinanden.
Der forekommer desuden terminologisk  

 uenighed.
For blot at nævne en enkelt ting forstår nogle filosoffer ved  

 betegnelsen »metafysik« transcendentalfilosofi, dvs. undersøgelsen  

 af de yderste forudsætninger for vor erkendelse - altså hvad der ovenfor blev  

 kaldt erkendelsesteori.
Men disciplininddelingen er alligevel international - man finder den i  

 næsten samme form i Europa, Nord- og Sydamerika, Sovjetunionen og Kina.
Og  

 overalt tilføjer man naturligvis endnu en disciplin, nemlig  

filosofihistorien: Det drejer sig her ikke blot om almindelige  

 oversigter over fortidens tænkning, men også om det stadige arbejde med at  

 udforske menneskers forstandsvirksomhed i andre sammenhænge og under andre  

 vilkår end vore.
 Emnekredsene:
Filosofien har hele virkeligheden som sit mulige genstandsområde.
Den kan  

 derfor bl.a. inddeles efter de tre fundamentale virkelighedsformer: menneske,  

 samfund og natur.
Denne inddeling er lagt til grund for gymnasiefaget.
Det er  

 således struktureret i tre emnekredse, som drejer sig om hhv. menneskesyn,  

 samfundssyn og natursyn.
De tre emnekredse udgør tilsammen nogenlunde den virkelighed, vi i det  

 daglige forholder os til.
En skarp grænsedragning mellem dem er ikke mulig,  

 og heller ikke gavnlig.
På den anden side kan der stilles et sæt af spørgsmål  

 svarende til hver af disse tre emnekredse, og der kan arbejdes  

 tilfredsstillende inden for hver emnekreds, uden at man behøver at inddrage  

 spørgsmål fra de to andre.
I sidste instans må de forskellige spørgsmål  

 tænkes sammen, men i en indføring i filosofi vil en foreløbig tredeling som  

 denne være hensigtsmæssig.
Den svarer desuden til den nu gængse inddeling af  

 videnskaberne i humanvidenskaber, samfundsvidenskaber og naturvidenskaber.
1. Mennesket og dets symboler: Til denne emnekreds  

 hører spørgsmål om menneskets og de menneskelige udtryksformers væsen.  

 Mennesket er et naturvæsen.
Det har et køn, og det gennemløber en  

 karakteristisk udvikling fra fødsel og barndom over ungdom og moden alder  

 frem til alderdom og død.
Men mennesket er også et historisk, socialt og  

 moralsk væsen, udstyret med fornuft, følelse, vilje og sansning.
Den  

 menneskelige virksomhed omfatter fremstilling af genstande, sproglig  

 udfoldelse i tale og skrift, udforskning og erkendelse, religiøse ritualer og  

 troshandlinger, kropslige vanemønstre og bevidst adfærd, leg og kunstnerisk  

 skaben.
I den filosofiske belysning af mennesket kan disse forskellige træk  

 afklares sammen med spørgsmålet om forholdet mellem dem og dermed hvilket  

 eller hvilke der må anses for de mest fundamentale, herunder hvilke dele af  

 den menneskelige virksomhed der kan tilskrives arten, hvilke der hører til  

 kønnet, og hvilke der er samfundsbetingede.
Spørgsmålene om menneskets symbolske udtryksformer drejer sig om sprog i  

 vid forstand.
Her vil således spørgsmål om sprogets status som system, som  

 tale og som handling kunne behandles, dets forskellige funktioner i  

 erkendelse, dagligdag, kunst og religion og dets forhold til andre former for  

 sprog.
Ligeledes vil de æstetiske problemer kunne tages op her.
I tydningen og tydeliggørelsen af verden opstiller mennesket værdier,  

 mennesket gør sig tanker om godt og ondt, og bevidstheden søger at indrette  

 verden derefter.
Etikken, religionsfilosofien og livsfilosofien arbejder med  

 at afklare vore værdibegreber, og spørgsmål om lykke, lidelse, personlig  

 udvikling, skæbne og død har hjemme her.
 Denne emnekreds omfatter endelig spørgsmålene om humanvidenskabernes  

 grundlag, legitimering, arbejdsmetoder og resultater: Om disse videnskaber  

 beskriver engangsfænomener eller lovmæssigheder, om de bygger på et bestemt  

 menneskesyn eller kan hævde en principiel værdifrihed, og om hvordan tydning  

 af menneskers adfærd i fortiden er mulig.
 2. Samfundet og historien: Til denne emnekreds hører  

 spørgsmålet om det menneskelige fællesskabs væsen og udvikling.
I spørgsmålet om samfundets væsen drejer det sig om de fundamentale træk  

 ved menneskers fællesliv.
I ethvert samfund findes en række forskellige  

 funktioner eller institutioner som f.eks. produktion, styring, opdragelse og  

 uddannelse samt legitimeringer med deraf afledte roller.
Inden for disse  

 overordnede institutioner findes en lang række grupperinger eller mindre  

 institutioner som f.eks. familie, skole, faglige organisationer, politiske  

 systemer, retssystemer, læreanstalter, transport og erhvervsvirksomheder.  

 Disse forskellige institutioner varetager de forskellige samfundsfunktioner  

 under offentlig opmærksomhed: Det moderne samfund bygger på forventningen om,  

 at en vågen offentlighed kan holde rede på et overleveret værdifællesskab og  

 udvikle den fælles virksomhed og samfundsdebat i den ønskede retning.
De  

 filosofiske spørgsmål, der knytter sig til samfundslivet, drejer sig om at  

 afklare samfundets egentlige indretning, dets forskellige træk, forholdet  

 mellem dem og dermed hvad der betinger hvad.
Hertil hører behandlingen af de  

 legitimerende værdier og utopiske idealer, der gennemsyrer samfundet.
Det  

 omfatter bl.a. de politiske ideologier, spørgsmål om borgernes pligter og  

 rettigheder, om ekspertviden og politik, om kønsroller og alle den politiske  

 filosofis problemer iøvrigt.
Dele af samfundet kan have karakter af  

 selvstyrende systemer, økonomi, teknologi og bureaukrati f.eks.
Et væsentligt  

 problem i moderne samfund kan derfor formuleres som spørgsmål om forholdet  

 mellem systemer og den verden af overleverede værdier og verdenstolkninger vi  

 oplever i hverdagen, kaldet menneskets livsverden.
Ethvert samfund er produkt af historiske processer og i større eller  

 mindre forandring, og i disse processer spiller samfundets forskellige  

 funktioner og institutioner sammen.
I den filosofiske belysning af historien  

 drejer det sig om at afklare, hvad en historisk udvikling er, og hvad der  

 betinger den.
Det omfatter derfor spørgsmål om f.eks. idehistoriens, den  

 politiske histories og den økonomiske histories egenart, og hvordan de  

 spiller sammen, ligesom det inddrager spørgsmålene om historiens nytte, mål  

 og mening og de idealer og utopier, der ligger heri.
 Denne emnekreds omfatter endelig spørgsmålet om samfundsvidenskabernes  

 grundlag, deres arbejdsmetoder og deres resultater.
 3. Naturen og teknikken: Til denne emnekreds hører  

 spørgsmål om verdens indretning og om omverdenen som redskab i menneskenes  

 liv.
Der spørges her ikke om det enkelte menneske og ikke om menneskelige  

 fællesskaber, men om den helhed, som menneskene og deres samfund er en del  

 af.
Naturen ses som det overordnede begreb, som mennesket og kulturen hører  

 ind under.
Men naturen er samtidig genstand for det forbrug, som den  

 kulturelle udvikling bygger på og afhænger af.
Mennesket er selv natur, men  

 vil samtidig være herre over naturen.
Naturen har afgørende indflydelse på menneskets livsmod og velbefindende;  

 landskabet, dyrelivet, vejrliget, lysets vekslen og årstiderne hensætter os i  

 forskellige stemninger og giver anledning til metafysiske og religiøse  

 overvejelser.
Men der er en verden til forskel på denne natur og den natur,  

 som naturvidenskabsmanden beskriver, med atomer og molekyler, elektriske  

 ladninger, kraftfelter, bølger, kemiske processer, genetiske koder,  

 kontinentforskydninger, supernova'er, sorte huller, lysår og kvantespring.
De  

 filosofiske spørgsmål vedrørende naturen drejer sig da om forholdet mellem  

 disse forskellige naturopfattelser.
Det er overvejelser over verden i sig  

 selv, det værendes indretning og væsen, spørgsmålene om rum og tid og kraft  

 og stof.
I dag er det især sprængningen af den klassiske fysiks  

 verdensbillede, der trænger sig på som filosofisk anliggende.
De filosofiske spørgsmål, der knytter sig til den klassiske  

 naturvidenskab, drejer sig om naturlovenes status, om måle-veje-  

 tælle-princippets rækkevidde, om årsagsbegrebets gyldighed, om eksperimentets  

 forhold til den virkelighed, som det hævdes at give oplysninger om, og om den  

 naturvidenskabelige undersøgelses objektivitet eller subjektivitet ved  

 udvælgelsen af spørgsmål og arbejdsmetoder.
De filosofiske spørgsmål  

 vedrørende den teknologiske udvikling er dels praktisk-politiske spørgsmål om  

 vor mulighed for at styre denne udvikling, dels etiske spørgsmål om  

 berettigelsen af at forlænge håbløst syge menneskers liv og lidelser, om  

 rimeligheden af at fjerne mindre ønskværdige fostre ved abortindgreb, om det  

 betimelige i at gribe ind ved selve livskilden gennem en manipulation af den  

 genetiske kode.
 Emnekredse og discipliner:
Som omtalt er der ikke skarpe grænser mellem de tre emnekredse.
F.eks. kan  

 spørgsmål om forholdet mellem individ og samfund og kommunikationsteoretiske  

 problemer placeres under både første og anden emnekreds, teknikken som  

 historisk og samfundsmæssig faktor kan placeres under både anden og tredie,  

 og endelig kan spørgsmål om ydre og indre natur vanskeligt adskilles og  

 danner således et bindeled mellem første og sidste kreds.
Det skulle også være fremgået, at i alle tre emnekredse er problemer fra  

 den teoretiske og praktiske filosofi vævet sammen.
Det er i sig selv et  

 filosofisk problem, om der gives værdifri og ikke- handlingsforpligtende  

 menneskesyn, samfundssyn og natursyn, og under alle omstændigheder vil der  

 til de tre virkelighedsområder være knyttet både konstateringer og  

 vurderinger.
 En mere systematisk behandling af de enkelte discipliners grundspørgsmål  

 kan tages op inden for den emnekreds, hvor de pågældende problemer rejses.  

 Således kan etikkens, erkendelsesteoriens og videnskabsfilosofiens  

 grundlæggende problemer tages op inden for alle tre emnekredse, mens f.eks.  

 retsfilosofiske og politisk filosofiske grundproblemer nok primært vil opstå  

 inden for den anden emnekreds.
 Til alle tre emnekredse hører en filosofisk-historisk dimension, idet man  

 tilbage i historien kan finde en lang række forskellige opfattelser af og  

 argumentationer omkring forståelse af de tre virkelighedsområder.
 Ikke-europæisk filosofi:
Den filosofi der drives og dyrkes i de europæiske lande er overvejende af  

 europæisk oprindelse.
Det gælder også den danske universitetsfilosofi.
Der er  

 imidlertid ikke noget i vejen for at inddrage ikke-europæisk filosofi, f.eks.  

 indisk eller kinesisk i undervisningen, evt. i samarbejde med faget religion.
 Edb og filosofi:
 Edb kan komme ind i faget filosofi på tre forskellige måder.
 For det første vil faget ligesom andre fag kunne nyde godt af edb-  

 teknologiens udvikling som et redskab, dvs. i form af  

 tekstbehandlingsprogrammer, adgang til databaser, undervisningsprogrammer  

 m.m.
For det andet kan der udvikles programmer til støtte ved undervisning i  

 logik.
Det forudsætter, at man i undervisningen har valgt at lægge meget vægt  

 på logik, f.eks. ved at lade et af de fire emner handle om logik.
For det tredie kan edb, informationsteknologien eller datalogien være et  

 emne for filosofisk reflektion.
Et sådant emne kan tages op under den tredie  

 emnekreds: Naturen og teknikken.
Emnet kunne dreje sig om kunstig  

 intelligens, registerlovgivningens etiske sider, informationsteknologiens  

 samfundsmæssige betydning eller det kommende informationssamfund i dets  

 positive og negative aspekter.
Hermed er man på vej over i den anden  

 emnekreds.
 Formålet:
 De elever, der vælger faget filosofi i gymnasiet, skal opnå viden,  

 færdighed og forståelse i et nærmere angivet omfang.
Deres viden gælder de filosofiske teorier og problemstillinger, der  

 knytter sig til de fire valgte emner i undervisningen.
De skal altså have et  

 solidt kendskab til de filosoffer og filosofiske arbejder, som direkte  

 inddrages i arbejdet med det valgte emne, og de skal have en bredere viden om  

 de filosofiske retninger, som har ytret sig om emnet.
De skal desuden have  

 elementær indsigt i de filosofiske discipliner, som befatter sig med det  

 pågældende emne, og de skal tilegne sig det dertil hørende elementære  

 begrebsapparat.
Videnskravet er altså ikke knyttet til de tre overordnede emnekredse, så  

 ville fordringen også være uendelig.
Orienteringspunktet er i hvert af de  

 fire undervisningsforløb det emne, som elever og underviser selv har valgt og  

 selv afgrænser.
Det må dog forventes, at eleverne igennem de fire forløb  

 opnår en elementær indsigt i, hvad de discipliner betegner, som  

 bekendtgørelsen omtaler: Metafysik, erkendelsesteori, videnskabsteori, logik,  

 etik, politisk filosofi og livsfilosofi.
 Færdighedskravet drejer sig om elevernes formuleringsevne, deres  

 analytiske formåen og deres evne til at forholde sig til problemer og  

 argumenter (perspektivering).
Formuleringsevnen er naturligvis ikke det samme som evnen til at tale i  

 lange sætninger med mange fine ord og vendinger.
Det er derimod evnen til at  

 kunne skelne tilstrækkeligt klart mellem begreber, ord og udtryk til, at  

 problemer og argumenter kan træde tydeligt frem.
 Den analytiske evne er evnen til at kunne fremdrage forudsætninger for et  

 givet synspunkt eller argument, at kunne følge og overskue trinene i en  

 argumentation og at kunne opløse et uklart eller kompliceret spørgsmål i dets  

 bestanddele.
Evnen til perspektivering består i at kunne anstille relevante  

 overvejelser angående problemer og teorier, anskue dem fra forskellige  

 synsvinkler, anvende dem på kendte sagområder, diskutere deres  

 erkendelsesværdi og fremsætte og vurdere argumenter efter deres rækkevidde og  

 gyldighed.
Hertil hører også at have sans for de filosofiske problemers  

 rækkevidde og for hvor de glider over i videnskabelige, kunstneriske,  

 religiøse eller andre typer problemer.
 Kravet om perspektivering kan af gode grunde ikke være så stramt som  

 kravet til filosofisk fremstilling og analyse: Perspektivering knytter sig  

 til de videre sammenhænge for den enkelte emnebehandling, og en redegørelse,  

 der holder sig til de store træk, er fuldt tilfredsstillende.
Formålsbeskrivelsens sidste punkt, forståelse, hører naturligt  

 sammen med den viden og færdighed, som eleverne skal opnå.
Kendskab til et  

 filosofisk arbejdsfelt og analytisk overblik over de foreslåede løsninger vil  

 føre til, at den enkelte elev udvikler en større filosofisk bevidsthed i sit  

 arbejde med gymnasiets øvrige fag og i sin opfattelse af sig selv og det  

 omgivende samfund.
Men forståelseskravet lægger op til, at der i  

 undervisningsforløbene udtrykkeligt henvises til sammenhæng mellem  

 filosofiske opfattelser på den ene side og videnskabelig og politisk  

 virksomhed på den anden side.
Dertil kommer, at de fleste emnevalg i faget  

 uundgåeligt vil tage nogle af disse sammenhængsproblemer under behandling; i  

 disse tilfælde bliver forståelsen en nødvendig del af videns- og  

 færdighedskravet som beskrevet ovenfor.
 Undervisningen:
I gymnasiefaget filosofi skal der undervises i fire emner.
Det giver fire  

 undervisningsforløb, som dog ikke nødvendigvis skal være adskilte i  

 gennemførelsen, således at et forløb skal være afsluttet, før det næste kan  

 begynde.
Men bestemmelsen fordrer af underviseren, at hvert af  

 undervisningens delforløb klart er knyttet til et af de fire emner, så  

 eleverne ved, hvilken overordnet sammenhæng den enkelte time indgår i.
Bekendtgørelsen kræver endvidere, at både teoretisk og praktisk filosofi  

 er fyldigt repræsenteret og indbyrdes afgrænset igennem de forskellige  

 undervisningsforløb.
Underviseren skal altså sikre sig, at eleverne får en  

 klar opfattelse af, hvornår problemstillingerne er af teoretisk-filosofisk  

 art, og hvornår de er af praktisk-filosofisk.
De to hoveddiscipliner kan ikke  

 have samme vægt i alle de fire overordnede undervisningsforløb, men må være  

 genstand for overvejelse gennem hele året.
Et af de fire emner vælges frit, men de tre andre vælges således, at de  

 tre emnekredse (Mennesket, Samfundet, Naturen) er repræsenteret.
Dette  

 betyder ikke nødvendigvis, at der er et emnevalg inden for hver af de tre  

 emnekredse, men det betyder, at det i undervisningen klart skal angives,  

 hvilke dele af det valgte emne der hører hjemme i den ene eller anden af  

 emnekredsene; og i de tilfælde, hvor grænsedragning er vanskelig, må  

 vanskeligheden inddrages i overvejelserne.
Undervisningens materiale er dels primærtekster, dels fremstillinger.  

 Tidspres og sværhedsgrad vil betyde, at mange af de tekster, der arbejdes  

 med, kun vil blive læst i korte uddrag.
Tekststykkerne bliver da meget let  

 uselvstændige bidrag til en sammenhæng, som ligger udtrykt i det samlede  

 tekstvalg snarere end i den enkelte tekst.
Som modvægt hertil fastslår  

 bekendtgørelsen, at der i mindst et af de fire emner skal arbejdes med en  

 større samlet helhed af primærtekster.
Der vil her typisk være tale om, at en  

 50-60 sider af en eller nogle få filosoffer gøres til genstand for en grundig  

 læsning, hvor teksten får lov til at »tale ud«.
Det pågældende emne skal behandles historisk og systematisk.
Det betyder,  

 at den tilknyttede filosofihistorie skal inddrages i undervisningen, og at  

 der skal redegøres for den samlede systematik, som problemfeltet har hjemme  

 i.
Dette emne træder således frem foran de tre andre som en slags hovedemne.
 Undervisningens tilrettelæggelse:
Om tekstlæsningen Bekendtgørelsen stiller krav om, at eksamenspensummet skal omfatte 100-150  

 sider primærtekster svarende til 2/3 af det læste stof.
Undervisningen skal  

 altså omfatte 150-225 sider primærtekster, fordelt på eet frit og tre bundne  

 emner; dertil kommer så sekundærlitteraturen.
Ved »sekundærlitteratur« forstås filosofihistoriske  

 fremstillinger, baggrundsstof, lærebogskapitler, oversigtsartikler og  

 tilsvarende.
Ved »primærlitteratur« forstås tekster, hvor  

 forfatteren har sat sig for at behandle et givet problem direkte, foretage en  

 selvstændig formulering af det, foreslå en ny løsning på det og eventuelt  

 bringe helt nye problemer på bane.
Sekundærteksterne har primærteksterne som  

 deres emne, primærteksterne har mennesket, samfundet, naturen, verden eller  

 virkeligheden som deres emne.
Tekstvalg: Valget af sekundærlitteratur er valget af hjælpemidler  

 til brug for primærlæsningen.
Valget bestemmes af en række emnemæssige og  

 pædagogiske overvejelser, af synsvinklen på det givne primærstof, af den  

 enkeltes undervisningsform, af den øjeblikkelige vægtning mellem  

 oversigtslæsning og primærlæsning, af tidspunktet i forløbet, osv.
Det skal  

 ikke her omtales og normeres nærmere.
Primærteksterne fordeler sig på de fire emner med et gennemsnit på 35-55  

 sider.
Men der kan frit afviges fra dette gennemsnit.
Nogle tekster, f.eks.  

 matematisk-logiske fremstillinger, kan være meget koncentrerede og meget  

 tidskrævende, men mange filosofiske tekster er tjent med at blive læst i  

 længere stræk.
Eet emne kan således bygge på et ret begrænset sidetal, mens  

 et andet bygger på et tilsvarende større.
For mindst et emnes vedkommende er  

 det ligefrem et krav i bekendtgørelsen, at det bygger på en sådan større  

 samlet helhed af tekster.
 Det almindelige omfang for den enkelte primærtekst er 5-20 sider (på  

 dansk). Der vil i de fleste tilfælde være tale om udtog af et større værk,  

 valgt således, at resultatet bliver en nogenlunde sluttet og sammenhængende  

 helhed.
De filosofiske forfatterskaber har meget forskellig sværhedsgrad og meget  

 forskellig tilgængelighed.
En bevisførelse på en halv side kan stille større  

 krav til læseren og til undervisningen end 50 siders almindelige overvejelser  

 over dette og hint.
Hvad angår valget af primærtekster, vil skønsomt udvalgte tekster  

 af en række store klassiske og moderne tænkere (Platon, Descartes,  

 Kierkegaard, Nietzsche, Sartre, Popper) formentlig kunne læses i gymnasiet.  

 Det kan imidlertid ikke nægtes, at tekster af en række - lige så  

 betydningsfulde - store klassiske og moderne tænkere (Aristoteles, Kant,  

 Frege, Husserl, Carnap, Heidegger) vil rejse næsten uoverstigelige  

 pædagogiske barrierer i gymnasiesammenhæng.
På det punkt må man imidlertid  

 være opmærksom på, at præsentationen at vigtige problemstillinger eller  

 opfattelser ikke altid behøver at basere sig på tekster af de største og  

 kendteste filosoffer.
Man vil ikke sjældent kunne finde tekster af mindre  

 originale tænkere (f.eks.
Cicero, Holberg, Holbach og la Mettrie), som på  

 pædagogisk anskuelig måde sammenfatter en given epokes filosofiske  

 grundopfattelser uden af den grund at være reduceret til sekundærlitteratur.
Ud over de egentlige filosofiske forfatterskaber kan der hentes materiale  

 til emnekredsene også fra skønlitterære værker, ja fra menneskelige  

 kulturytringer i videste forstand, anskuet som bærere af et bestemt  

 filosofisk budskab eller som udtryk for en bestemt filosofisk  

 problemstilling.
Dette vil ikke mindst have interesse for den lærer, der  

 ønsker at anvende teksterne som illustrations- og eksempelmateriale i en  

 systematisk-filosofisk undervisningsform, og som i mindre grad vil lægge sin  

 undervisning an på eksegetisk nærlæsning af stærkt koncentrerede  

 primærtekster.
Det historisk og systematisk behandlede emne: Primærteksterne  

 inden for mindst et af de valgte emner skal udgøre en større samlet helhed,  

 der sikrer en historisk og systematisk problembehandling.
Saglige og  

 pædagogiske hensyn taler for, at der tages udgangspunkt i nutidige eller  

 nyere tekster, og at ældre tekster først og fremmest inddrages for  

 illustrationens og perspektiveringens skyld.
Samtidig er det dog klart, at  

 tidligere tiders formuleringer i nogle tilfælde kan være lettere tilgængelige  

 og kan gøre problemet mere umiddelbart anskueligt, end en nutidig og måske  

 meget teknisk terminologis fremstilling formår.
Det er vigtigt, at eleverne  

 også forstår, at de filosofiske problemer har deres bestemte historie.
Det  

 skal tekstudvalget og problembehandlingen under dette emne sikre.
Læsemetode: I gymnasiefaget filosofi er problembehandlingen det  

 centrale for undervisningen.
Den enkelte tekst skal placeres i dens  

 historiske sammenhæng, samtidig med at de historiske og sproglige  

 realkommentarer begrænses til det, der er nødvendigt for at begribe tekstens  

 problem.
Den filosofiske tekst er diskussionsbidrag i en stadigt vedkommende  

 og fortløbende dialog.
Den litterært-filosofiske tekst har ofte et pædagogisk fortrin frem for  

 den mere analytiske.
Den elev, der fanges ind af tekstens litterære kvalitet  

 vil også lettere opleve problemets nærvær.
Problemhandlingen inden for den enkelte emnekreds er afgørende for valget  

 af tekster og valget af læsemetode.
Men derudover skal der ikke her knæsættes  

 nogen bestemt form for tekstlæsning.
Der skal være frihed til at anvende  

 meget forskellige tekstgennemgange, og til at gøre undervisningen mere eller  

 mindre tekstbunden.
Men arbejdet med teksterne rummer tillige en beskæftigelse med det sprog,  

 som de filosofiske problemer er knyttet til, og som har udviklet sig gennem  

 tiderne frem til det fagsprog, som bruges i nutidens filosofiske samtale.  

 Eleverne skal indføres i dette sprog og opøves i selv at bruge det.
I den  

 henseende er undervisningen entydigt forpligtet af de valgte tekster.
Om emneforløbene Bestemmelsen om, at undervisningen organiseres i fire emner, udtrykker  

 ikke en forventning om, at undervisningen skal falde i fire lange, adskilte  

 emneforløb.
Der er altså ikke noget i vejen for, at man i arbejdet med emne  

 som »sproget og de ikke-sproglige udtryksformer« (under emnekredsen  

 Mennesket) gradvist bevæger sig over i en diskussion af forholdet mellem  

 fornuft og følelse; og dette kan udvikle sig til en længere undersøgelse af  

 det almene problem om sjæl-legeme-forholdet.
Men man kan også i arbejdet med  

 sproget blive optaget af de nutidige filosofiske strømninger, der bygger på  

 bestemte sprogsyn, dagligsprogsfilosofien, strukturalismen, hermeneutikken,  

 fænomenologien m.v.
 I det første tilfælde har man da bevæget sig gennem tre emner (»sprog  

 overfor ikke et-sprog«, »fornuft overfor følelse«,  

 »sjæl-legeme«), i det andet tilfælde gennem to (»sprog overfor  

 ikke-sprog«, »fremtrædende sprogfilosofiske retninger i  

 nutiden«). Når arbejdet med et valgt emne udvikler sig til et arbejde  

 med en række forskellige, men beslægtede og indbyrdes relaterede  

 problemstillinger, er man ikke tvunget til kun at kunne opgive en af disse  

 problemstillinger som emnet inden for den pågældende emnekreds til eksamen.  

 Man kan udmærket opgive hele spektret af behandlede problemstillinger, idet  

 man da samler dem under en fælles titel - i første tilfælde f.eks.  

 »Dualismen i menneskeopfattelsen i relation til tænkning om sprog og  

 andre udtryksformer« - i andet tilfælde f.eks. »Sproget og de andre  

 udtryksformer anskuet ud fra hovedretninger i moderne filosofi«.
Med andre ord: Ethvert af de fire emner kan bestå i en række indbyrdes  

 forbundne delemner.
Filosofi består ikke af et endeligt antal emner eller  

 problemstillinger.
Endvidere gælder det, at ethvert filosofisk spørgsmål er  

 forbundet med et ubestemt antal andre spørgsmål.
I det tilfælde, hvor et planlagt forløb ikke lykkes, kan løsningen være  

 den at skifte til et andet emne under samme emnekreds.
Man begynder måske med  

 det klassiske problem om viljens frihed, men kører fast og erstatter det da  

 med problemet om personlig identitet.
Denne problemstilling kan vise sig at  

 være umiddelbart oplysende for eleverne, som lettere får klarhed over deres  

 følelse af frihed, deres spontaneitet og utvungethed, end det var muligt  

 gennem de klassiske diskussioner om den frie vilje.
Der er heller ikke noget til hinder for, at et vellykket og givende forløb  

 inden for en emnekreds videreføres under en anden.
Frihedsbegrebet kan  

 således behandles under emnekredsen Mennesket (det er den frie vilje,  

 eksistensen som frihed); det kan behandles under emnekredsen Samfund og  

 Historie (det er den politiske frihed, det frie initiativ, forbrugernes  

 frihed i markedsøkonomien); og det kan også behandles under emnet Natur og  

 Teknik (f.eks. kvantemekanikkens ubestemthedsrelationer, eller organismernes  

 selvregulering, som frihed over for nødvendighed).
Det afgørende er, at hvert emneforløb udvikler de klare omrids af et emne  

 undervejs.
Eleverne skal være på det rene med, hvilket emne de i det givne  

 øjeblik arbejder med, at en eller flere emnekredse er repræsenteret i denne  

 emnebehandling, og at denne synsvinkel er overvejende teoretisk-filosofisk,  

 mens en anden først og fremmest er af praktisk-filosofisk art.
Man kan godt  

 igennem nogle timer lade en nærmere bestemmelse heraf stå åben, men  

 underviseren er forpligtet til, at det enkelte forløb vinder klarhed i denne  

 henseende, jo før jo bedre.
Den mest oplagte måde at sikre dette på er selvfølgelig at planlægge og  

 overskue hele forløbet på forhånd, efter rådslagning med eleverne.
Ulempen  

 herved er, at lyse indfald undervejs og nysgerrighed i andre retninger end  

 den planlagte får sværere ved at finde plads i arbejdet.
Man kan da  

 foretrække en løsere tilrettelæggelse af rammerne, med udfyldning undervejs;  

 og man er selvfølgelig berettiget til også at ændre den overordnede plan  

 undervejs, blot man gør det i samråd med eleverne og med udtrykkelig  

 angivelse af, hvad dette indebærer for det allerede gennemgåede stof.
Den teoretiske og praktiske filosofi skal gøres gældende i  

 emnebehandlingen, siger bekendtgørelsen.
Men det er klart, at der er emner,  

 hvor den ene synsmåde har forrang frem for den anden.
Vælger man således at  

 beskæftige sig med spørgsmål om tid og rum (under Natur og Teknik), er det  

 hverken nødvendigt eller nærliggende at inddrage praktisk-filosofiske  

 overvejelser.
Men man kan hertil føje en behandling af menneskets tid, og vi  

 kan gå videre til betragtningen af tiden som anledning, øjeblikket i Guds  

 frelsesplan, og så er vi inde i livsfilosofi eller religionsfilosofi;  

 synsvinklen er da oplagt af praktisk-filosofisk art.
Tre af de fire emner skal dække de tre emnekredse, og det skal være klart  

 for eleverne, hvornår det er den ene emnekreds, og hvornår det er den anden.  

 Dette indholdsprincip er valgt, fordi det er elev-aktiverende.
Man har et  

 stykke virkelighed foran sig, som kalder på ens omtanke og afklaring af, hvad  

 det betyder for ens handlinger og livsførelse.
Emnevalg og behandlingsformer gør det altså muligt at supplere og  

 sammenbinde gymnasiets andre fag.
Dette gælder for de tre bundne emner, men i  

 endnu højere grad for det frie: Her skal der være plads til at arbejde med  

 filosofien som hjælpedisciplin i forbindelse med et andet fag; eller man er  

 interesseret i filosofiens bidrag til kulturdebatten, eller filosofien som  

 hjælpemiddel i udviklingen af ens selvforståelse; man ønsker måske at arbejde  

 med en bestemt filosof eller filosofisk skole; med et bestemt problems eller  

 begrebs historie; eller med en bestemt filosofihistorisk periode; eller man  

 vælger at arbejde med en hel filosofisk disciplin, f.eks. erkendelsesteori og  

 etik.
Progression og arbejdsformer Eleverne kender ikke filosofi som fag fra deres tidligere skolegang.  

 Undervisningen bør derfor indledes med en kort introduktion, hvor faget  

 præsenteres, og hvor den fagbeskrivelse og faglige struktur, som  

 bekendtgørelse og vejledning bygger på, gennemgås.
Det kan derefter være hensigtsmæssigt at indkredse et første emne,  

 eventuelt ved at begynde at læse en filosofisk tekst, hvor deltagerne lærer  

 hinanden at kende, og elevernes forskellige forudsætninger kommer frem.
I  

 løbet af de første par uger, altså efter små 10 timer, kan så det første  

 undervisningsforløb tilrettelægges, i større eller mindre enkeltheder, alt  

 efter emnevalg og holdets sammensætning.
Selve drøftelsen af de kommende  

 timers, ugers og måneders undervisning er en naturlig del af den løbende  

 undervisning.
Ved disse drøftelser og i arbejdet med de enkelte emneforløb, finder den  

 filosofiske selvstændiggørelse af eleverne sted.
Undervisningen kan ikke på  

 nogen måde gøre dem til all-round filosoffer, men den kan og skal lære dem  

 nysgerrigheden, tvivlen, dømmekraften og nøjagtigheden i den filosofiske  

 tilgang til alverdens problemer.
Det ligger lige for, at timerne i filosofi  

 vil være en blanding af klasseundervisning, elevfremlæggelser, diskussioner  

 og friere samtaler.
En fundamental disciplin i filosofi er at lære eleverne at undersøge  

 sandhedsværdien af et givet udsagn og sætte dem i stand til at argumentere  

 logisk sammenhængende for deres påstande.
Derfor udmærker filosofifaget sig i  

 høj grad ved at kunne bidrage til at afklare og skærpe bevidstheden over for  

 standpunkterne i kønsrolledebatten.
Såvel metodisk som indholdsmæssigt  

 indtager filosofi en central position, når det gælder spørgsmålet om  

 opfattelsen af kvinders evner og muligheder i forhold til mænd.  

 Undervisningen i filosofi kan bidrage til, at visse overfladiske og  

 forhastede domme, visse falske analogislutninger og visse mangelfuldt  

 underbyggede påstande - eksempelvis om kvinders og mænds natur - får anvist  

 deres rette plads.
 Fagets vigtigste håndbøger præsenteres for eleverne på et tidligt  

 tidspunkt, så de bliver fortrolige med de hjælpemidler, der står til rådighed  

 for dem i det daglige arbejde og ved eksamenslæsningen.
Tværfagligt samarbejde Som det er fremgået, har filosofi berøringsflader med alle de andre  

 gymnasiefag og kan derfor indgå i tværfagligt samarbejde med dem.
Elever og  

 lærer må vurdere, hvornår og hvordan et samarbejde med et eller flere andre  

 fag kan iværksættes.
Under alle omstændigheder vil henvisninger i  

 undervisningen til de andre fag, når det er relevant, være værdifulde.
Eksamen Der afholdes en mundtlig prøve med forberedelsestid, hvor eleven må  

 benytte alt i undervisningen anvendt materiale og egne notater.
Der stilles  

 een opgave.
Det hedder i bekendtgørelsen, at »eksaminationen finder sted  

 på grundlag af en læst tekst evt. suppleret med andet materiale«.
Fagets  

 karakter og tekstlæsningens form i faget taget i betragtning betyder det, at  

 den tekst, der leveres sammen med eksamensopgaven, kan indgå i eksaminationen  

 på forskellig måde: der kan være tale om en tekstfortolkning med  

 efterfølgende diskussion, teksten kan også indgå som eksempel- eller  

 illustrationsmateriale.
Det skal af eksamensopgavens formulering fremgå, på  

 hvilken måde teksten skal indgå i besvarelsen eller om eleven er stillet  

 frit.
Opgaven kan evt. suppleres med korte vejledende spørgsmål.
I  

 undervisningens løb skal eleverne gøres fortrolige med de typer  

 eksamensopgaver der vil blive anvendt.
Eksamensspørgsmålene skal dække det  

 opgivne pensum jævnt.
Eksamensopgivelser.
Der opgives 100-150 sider primærtekster.
Det  

 forudsættes, at eleverne gennem undervisningen har fået den nødvendige  

 baggrundsviden og orientering i sekundærlitteratur.
Opgivelserne skal svare  

 til ca. 2/3 af det læste stof og skal være fordelt på mindst tre af de fire  

 emner, undervisningen har omfattet.
Eksamensopgivelserne skal afspejle den  

 undervisning, der faktisk han fundet sted.
Om gruppeopgivelser til eksamen gælder følgende: Et hold har  

 normalt fælles opgivelser, men der kan inden for et emne i det samlede  

 eksamenspensum anvendes gruppevis eksamensopgivelser.
De enkelte gruppers  

 samlede mængde stof må i så fald have samme omfang som ved fælles  

 eksamensopgivelser.
Benyttes der gruppevis opgivelser, må det klart fremgå af  

 eksamensopgivelserne, hvad der er fællesstof for holdet, og hvad der er  

 gruppestof.
Gruppeopgivelserne angives på en liste med elevernes fordeling på  

 grupperne.
Listen indlægges i pensumskemaet.
Er der gruppevis  

 eksamensopgivelser, skal et antal eksamensspørgsmål svarende til  

 gruppeopgivelsernes andel af eksamenspensum falde indenfor gruppernes  

 delemner.
Vurdering.
Vurderingen beror på et helhedsindtryk af  

 eksaminationen.
Det må vurderes, om eksaminanden har faglig viden, er i stand  

 til at formulere, analysere og forholde sig til filosofiske spørgsmål og  

 specielt er i stand til at fremdrage væsentlige sider ved prøveemnet og til  

 at indgå i en uddybende drøftelse af det.
