Betænkning afgivet af Kulturudvalget den 27. marts 2020 Betænkning over Forslag til lov om ændring af lov om radio- og fjernsynsvirksomhed (Forlængelse af tilladelse til distribution af antenne-tv) [af kulturministeren (Joy Mogensen)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
2. Indstillinger Udvalget indstiller lovforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at udbredelsen af covid-19 har bragt Danmark i en alvorlig situation.
Nu risikerer op mod 150.000 borgere at miste deres tv-signal den 31. marts 2020 midt i en sundhedskrise, hvor adgang til informationer og nyheder er vital for at begrænse smittespredningen, og hvor mange nye tiltag præsenteres.
I denne gruppe er der en stor andel ældre borgere, som særlig er i risikogruppen for alvorlige symptomer som følge af covid-19. For mange af disse borgere er tv deres primære kilde til information.
V er derfor tilfredse med forlængelsen af tilladelsen til at sende antenne-tv-signalet, men vi så gerne, at kulturministeren allerede nu havde givet den maksimale forlængelse frem til 30. juni 2020.
V har under udvalgsbehandlingen stillet flere spørgsmål til kulturministeren.
Derudover giver lovforslaget anledning til en række opmærksomhedspunkter.
For det første opfordrer Venstre kulturministeren til at sikre, at gruppen af berørte borgere får information om forlængelsen af tilladelsen til at sende antenne-tv-signalet og den forestående lukning.
V opfordrer kulturministeren til at sørge for, at denne information når bredt ud.
Det kunne være gennem annoncer i trykte medier, tv og radio.
V ser med tilfredshed i kulturministerens svar på vores spørgsmål 2, at der allerede i forbindelse med den planlagte lukning var sat gang i tiltag med inddragelse af både Boxer, DR, kommunerne og Ældre Sagen.
V er derfor tilfredse med, at kulturministeren har tilkendegivet, at denne informationskampagne fortsætter og intensiveres op mod den nye dato.
For det andet opfordrer Venstre kulturministeren til allerede nu at gå i dialog med teleselskaberne med henblik på at få tilladelse til at forlænge aftalen om distribution af antenne-tv-signalet frem til den 30. juni 2020, hvis krisen trækker ud.
I V bakker vi selvfølgelig op om, at frekvensen skal anvendes til 5G og en udbredelse af mobilnetværket særlig i landdistrikterne.
V er glade for, at teleselskaberne frivilligt er gået med til at udskyde deres anvendelse af frekvensen, og V er klar over, at det har økonomiske konsekvenser for teleselskaberne, når de ikke kan anvende frekvensen som fastsat i udbuddet.
For det tredje tilskynder Venstre kulturministeren til at tage fat i EU-medlemslandene og Europa-Kommissionen med henblik på at finde løsningsmodeller, hvis krisen med udbredelsen af covid-19 fortsætter.
I afgørelsen fra EU (2017/899) nævnes muligheden for at udsætte anvendelse af frekvensbåndet i op til 2 år.
Kulturministeren har i svar på spørgsmål 5 skrevet, at det ville stride mod vores forpligtelser til de øvrige medlemslande, hvis anvendelsen udskydes yderligere.
I V håber vi selvfølgelig, at den nye dato giver de borgere, der endnu ikke har skiftet tv-udstyr, mulighed for at finde løsninger, så de undgår sort skærm.
V håber derfor ikke, at det bliver nødvendigt med yderligere tiltag, men opfordrer dog ministeren til at overveje løsninger, således at så få borgere som muligt står uden tv-signal.
 V bakker med ovenstående bemærkninger op om lovforslaget.
Dansk Folkeparti og Det Konservative Folkeparti Dansk Folkepartis og Det Konservative Folkepartis medlemmer af udvalget støtter lovforslaget.
Det er afgørende i denne tid, at alle og særlig ældre mennesker har adgang til de informationer, der kommer fra myndighederne.
DF og KF er lidt betænkelige ved den korte tidsperiode, som forlængelsen omfatter.
DF og KF finder, at fristen som minimum bør vare, indtil coronakrisen er overstået og også gerne længere, så borgerne får mere tid til at bringe tingene i orden, så de kan modtage det nye signal.
Enhedslisten Enhedslistens medlemmer af udvalget havde bestemt foretrukket  og har også i møde med ministeren foreslået  en længere udskydelse af lukningen, f.eks. med et halvt år til udgangen af september 2020. Baggrunden for dette er, at udskydelsen til den 2. juni 2020 næppe levner reel mulighed for, at 150.000 mennesker, fortrinsvis ældre, kan få omstillet deres tv-signal grundet den fortsatte coronakrise.
EL noterer sig ministerens afvisning med henvisning til EU-regler og forholdet til omkringliggende lande.
Situationens alvor taget i betragtning mener vi ikke, at disse henvisninger er tilstrækkelig tungtvejende, men vi vil selvfølgelig ikke stille os i vejen for selv en mindre udskydelse.
På den baggrund vil EL stemme for ministerens lovforslag, men henviser til ministeren ved eventuelle negative konsekvenser af, at udskydelsen ikke er længere.
4. Udvalgsarbejdet Lovforslaget blev fremsat den 26. marts 2020 og var til 1. behandling den 26. marts 2020. Lovforslaget blev efter 1. behandling henvist til behandling i Kulturudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Udvalgsprocessen Udvalget har behandlet lovforslaget i skriftlig procedure.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 7 spørgsmål til kulturministeren til skriftlig besvarelse, som ministeren har besvaret.
Daniel Toft Jakobsen (S) Flemming Møller Mortensen (S) Henrik Møller (S) nfmd.
Jan Johansen (S) Jesper Petersen (S) Kasper Sand Kjær (S) Leif Lahn Jensen (S) Malte Larsen (S) Zenia Stampe (RV) Marianne Jelved (RV) Jens Rohde (RV) Anna Brændemose (SF) Jacob Mark (SF) Søren Søndergaard (EL) Mai Villadsen (EL) Uffe Elbæk (UFG) Britt Bager (V) Ellen Trane Nørby (V) Jan E.
Jørgensen (V) Kim Valentin (V) Hans Christian Schmidt (V) fmd.
Inger Støjberg (V) Stén Knuth (V) Pernille Bendixen (DF) Pia Kjærsgaard (DF) Peter Skaarup (DF) Kristian Thulesen Dahl (DF) Birgitte Bergman (KF) Lars Boje Mathiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
