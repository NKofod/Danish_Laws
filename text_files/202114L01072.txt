Betænkning afgivet af Skatteudvalget den 2. juni 2022 Betænkning over Forslag til lov om ændring af momsloven (Ændring af reglerne om forfattervirksomhed og kunstnerisk aktivitet, brugtmoms, momsgodtgørelse og -fritagelse for diplomater og justering af reglerne om undervisning og turistsalg m.v.) [af skatteministeren (Morten Bødskov)]:
1. Ændringsforslag Der er stillet 5 ændringsforslag til lovforslaget.
Venstres medlemmer af udvalget har stillet ændringsforslag nr. 1 og 5, herunder om deling af lovforslaget.
Skatteministeren har stillet ændringsforslag nr. 2-4.
2. Indstillinger Et flertal i udvalget (udvalget med undtagelse af KF og NB) vil stemme for ændringsforslag nr. 1 om deling af lovforslaget.
 Et mindretal i udvalget (S og SF) indstiller de under A og B nævnte lovforslag til vedtagelse med de til de under A og B nævnte lovforslag stillede ændringsforslag.
Et andet mindretal i udvalget (V, EL og LA) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det til det under B nævnte lovforslag stillede ændringsforslag.
 Et tredje mindretal i udvalget (RV) vil ved 2. behandling af lovforslaget redegøre for sin stilling til de under A og B nævnte lovforslag og for de til de under A og B nævnte lovforslag stillede ændringsforslag.
 Et fjerde mindretal i udvalget (KF) vil ved 2. behandling af lovforslaget redegøre for sin stilling til de under A og B nævnte lovforslag og for de til de under A og B nævnte lovforslag stillede ændringsforslag.
Et femte mindretal i udvalget (DF) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet vil ved 2. behandling af lovforslaget redegøre for sin stilling til det under B nævnte lovforslag.
Mindretallet vil stemme for det til det under B nævnte lovforslag stillede ændringsforslag.
 Et sjette mindretal i udvalget (NB) vil ved 2. behandling af lovforslaget redegøre for sin stilling til de under A og B nævnte lovforslag og for de til de under A og B nævnte lovforslag stillede ændringsforslag.
Et syvende mindretal i udvalget (Hans Kristian Skibby (UFG)) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet vil ved 2. behandling af lovforslaget redegøre for sin stilling til det under B nævnte lovforslag.
Mindretallet vil stemme for det til det under B nævnte lovforslag stillede ændringsforslag.
 Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Enhedslisten og Det Konservative Folkeparti Venstres, Enhedslistens og Det Konservative Folkepartis medlemmer af udvalget noterer sig, at den uafhængige undersøgelse lavet af advokatfirmaet Gorrissen Federspiel, jf. bilag 17, fastslår, at Skatteministeriets fortolkninger af EU-Domstolens praksis, som har været grundlaget for at fjerne momsfritagelsen, ikke er korrekt.
Det fremgår således klart af redegørelsen, at »Det er vores vurdering, at EU-retten  i modsætning til, hvad der antages i lovforslaget  ikke stiller krav om at gøre meddelelse af licens til ophavsrettigheder momspligtig, når licensen meddeles af andre end forfatteren eller kunstneren selv, f.eks. via en udpeget kollektiv forvaltningsorganisation (formidler), der handler i eget navn, men for indehaveren af ophavsrettighedens regning.
Der er med andre ord ikke et EU-retligt behov for at foretage den foreslåede ændring i muligheden for momsfri formidling.« Venstre, Enhedslisten og Det Konservative Folkeparti noterer sig i forlængelse heraf, at skulle denne klare juridiske vurdering  mod forventning  blive underkendt af Europa-Kommissionen, vil det alene medføre, at Danmark modtager en åbningsskrivelse, hvorefter der vil være mulighed for at rette ind uden yderligere komplikationer.
Venstre, Enhedslisten og Det Konservative Folkeparti noterer sig samtidig, at skatteministeren i svar på spørgsmål til Folketinget har bekræftet, at regeringen i videst muligt omfang ønsker at bevare momsfriheden.
Venstre, Enhedslisten og Det Konservative Folkeparti noterer sig videre, at såfremt meddelelse af licens til ophavsrettigheder skal gøres momspligtigt (inklusive når licensen meddeles af andre end forfatteren eller kunstneren selv) eller der skal laves praksisændringer, der reelt indebærer samme resultat, kan det alene ske ved en ændring af momsloven.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (V), tiltrådt af et flertal (udvalget med undtagelse af KF og NB):
 1) Lovforslaget deles i to lovforslag med følgende titler og indhold:
 A. »Forslag til lov om ændring af momsloven (Ændring af reglerne om brugtmoms, momsgodtgørelse og -fritagelse for diplomater og justering af reglerne om undervisning og turistsalg m.v.« omfattende § 1, nr. 1, 2 og 4-18, § 2 og § 3, stk. 1-3.
 B. »Forslag til lov om ændring af momsloven (Ændring af reglerne om forfattervirksomhed og kunstnerisk aktivitet)« omfattende § 1, nr. 3, og § 3.
[Forslag om deling af lovforslaget] b Ændringsforslag til det under A nævnte lovforslag Til § 1 Af skatteministeren, tiltrådt af et flertal (S, V, SF, EL, DF, LA og Hans Kristian Skibby (UGF)):
 2) Nr. 6 affattes således:
 »6. § 36, stk. 1, nr. 1, affattes således:
»1) når der er toldfrihed ved midlertidig indførsel eller toldfrihed for proviant m.v., der medbringes af skibe og fly ved ankomst fra steder uden for EU, eller når der ikke opstår toldskyld, fordi varen er tilintetgjort eller overgivet til staten, eller når der indrømmes toldfrihed for returvarer.
Der skal ved midlertidig indførsel stilles sikkerhed for afgiften på samme måde og under samme betingelser som fastsat for toldfrihed ved midlertidig indførsel.
Registrerede virksomheder med fuld fradragsret efter § 37, godtgørelsesberettigede virksomheder efter § 45 og offentlige institutioner skal dog ikke stille sikkerhed.
Der skal heller ikke stilles sikkerhed ved midlertidig indførsel fra Færøerne eller Grønland, hvis varemodtageren er etableret i Danmark, på Færøerne eller i Grønland,«.« [Lovteknisk begrundet ændring] 3) I den under nr. 13 foreslåede § 46 d ændres i stk. 1, 1. pkt., og stk. 2 og 3 »§ 45, stk. 4« til: »§ 45, stk. 6«.
[Ændring af henvisning] Til § 3 4) I stk. 2 ændres »§ 1, nr. 1-6 og 8« til: »§ 1, nr. 1, 2, 4-6, 8 og 13,«.
[Ændring af ikrafttrædelsestidspunkt for § 1, nr. 13, og konsekvens af ændringsforslag nr. 1] c Ændringsforslag til det under B nævnte lovforslag Til § 3 Af et mindretal (V), tiltrådt af et flertal (udvalget med undtagelse af KF og NB):
 5) Paragraffen affattes således:
»§ 3 Stk. 1. Loven træder i kraft den 1. juli 2022.
Stk. 2. Loven har virkning for betalinger, der vedrører anvendelse fra og med den 1. januar 2023 af meddelte licenser.« [Konsekvens af ændringsforslag nr. 1] Bemærkninger Til nr. 1 Det foreslås at dele lovforslaget i to forslag.
Det ene lovforslag (A) vedrører alle dele af det fremsatte lovforslag med undtagelse af den del, der vedrører momsreglerne for forfattervirksomhed og kunstnerisk aktivitet, idet denne del udskilles i et separat forslag (B).
Til nr. 2 I lovforslagets § 1, nr. 6, foreslås indsat et nyt 4. pkt. i momslovens § 36, stk. 1, nr. 1.
I § 36 er en opremsning i stk. 1, nr. 1-6, af tilfælde, hvor indførsel af varer fra steder uden for EU er momsfritaget.
Opremsningen er foretaget sådan, at der er komma mellem de enkelte numre.
Det er derfor lovteknisk ukorrekt at indsætte et nyt punktum i form af 4. pkt., når den indsatte tekst reelt slutter med et komma.
 Det foreslås derfor af lovtekniske grunde at affatte hele § 36, stk. 1, nr. 1, på ny.
Til nr. 3 og 4 I lovforslagets § 1, nr. 13, foreslås det at indsætte § 46 d i momsloven, hvor der i paragraffens stk. 1-3 henvises til § 45, stk. 4. Denne henvisning skal forstås som en henvisning til den gældende lovs § 45, stk. 4.
I henhold til lovforslagets § 3, stk. 1, træder loven i kraft den 30. juni 2022, idet visse bestemmelser dog i henhold til stk. 2 træder i kraft den 1. juli 2022 og skatteministeren i henhold til stk. 3 fastsætter tidspunktet for ikrafttrædelse af andre af lovens bestemmelser.
Da nr. 13 hverken er nævnt i stk. 2 eller 3, vil nr. 13 træde i kraft den 30. juni 2022.
 Ved § 5, nr. 14, i lov nr. 1240 af 11. juni 2021 blev der imidlertid indsat nye stykker i § 45, som medfører, at stk. 4 bliver stk. 6. Denne lovændring træder i kraft den 1. juli 2022, jf. § 22, stk. 2, i lov nr. 1240 af 11. juni 2021.
 Som samlet konsekvens af ovenstående vil henvisningerne i den foreslåede § 46 d, stk. 1-3, til § 45, stk. 4, kun være rigtige i 1 dag.
 For at sikre en korrekt fremtidig henvisning, og da det ikke er afgørende, om § 46 d træder i kraft den 30. juni 2022 eller den 1. juli 2022, foreslås det med ændringsforslaget, at henvisningerne i de foreslåede § 46 d, stk. 1-3, ændres til at være henvisninger til § 45, stk. 6, og at § 1, nr. 13, først træder i kraft den 1. juli 2022, samtidig med at § 45, stk. 4, bliver § 45, stk. 6. Ændringen af ikrafttrædelsestidspunktet foreslås at skulle ske, ved at § 1, nr. 13, tilføjes i lovforslagets § 3, stk. 2, som nævner de bestemmelser i loven, der træder i kraft den 1. juli 2022.
Til nr. 5 Der er tale om en konsekvensændring som følge af forslaget om deling af lovforslaget i to forslag, jf. ændringsforslag nr. 1.
5. Udvalgsarbejdet Lovforslaget blev fremsat den 22. december 2021 og var til 1. behandling den 11. januar 2022. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 16 møder.
Høring Udvalget har den 2. februar 2022 afholdt en høring om lovforslaget.
Materialet fra høringen er omdelt som bilag 4 og 5.
Indhentelse af uvildig ekstern redegørelse Udvalget har indhentet en uvildig redegørelse fra advokatfirmaet Gorrissen Federspiel, jf. bilag 16 og 17. Gorrissen Federspiel gennemgik den 11. maj redegørelsen for udvalget, jf. bilag 21.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 17. september 2021 dette udkast til udvalget, jf.
SAU alm. del  bilag 328 (folketingsåret 2020-21). Den 22. december 2021 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 24 bilag på lovforslaget.
Skriftlige henvendelser Udvalget har under udvalgsarbejdet modtaget 5 skriftlige henvendelser om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til lovforslaget.
Samråd Udvalget har stillet 4 spørgsmål til skatteministeren til mundtlig besvarelse, som ministeren har besvaret i 2 åbne samråd den 3. marts og den 18. maj 2022.
Spørgsmål Udvalget har under udvalgsarbejdet stillet 92 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Jens Joel (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Rasmus Nordqvist (SF) Kathrine Olldag (RV) Susan Kronborg (RV) Rune Lund (EL) Søren Søndergaard (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (UFG) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
