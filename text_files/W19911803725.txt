Ved tilbagesalg af en udbyttekontrakt til det udstedende  

 kommanditselskab blev sælgeren anset for særlig indkomstskattepligtig af de  

 modtagne betalinger og af den restgæld til kommanditselskabet, som han blev  

 frigjort for.
Skattepligten indtrådte det år, hvor aftalen om tilbagesalg  

 blev indgået, selv om de modtagne betalinger var betegnet som a conto beløb.
 Civilingeniør A klagede for indkomståret 1986 over, at de stedlige  

 skattemyndigheder havde anset ham for særlig indkomstskattepligtig af avance,  

 16.700 kr., indvundet ved tilbagesalg af en udbyttekontrakt.
Det var oplyst, at klageren i 1979 havde erhvervet en udbyttekontrakt for  

 31.000 kr.
På anskaffelsessummen var der forlods afskrevet med 20.000 kr. med  

 etableringskontomidler, ligesom der yderligere i 7 år var foretaget årlige  

 afskrivninger på 10% af den derefter afskrivningsberettigede anskaffelsessum.  

 Saldoen var herefter 3.300 kr.
I januar 1986 underskrev klageren en aftale om tilbagesalg af den  

 pågældende udbyttekontrakt for ca. 20.000 kr.
Samtidig modtog han a conto  

 6.500 kr., ligesom han ved yderligere afregning i juni 1986 modtog 6.300 kr.  

 til foreløbig afgørelse af forholdet, beregnet ud fra den i  

 tilbagekøbsaftalen aftalte cirkapris, 20.000 kr.
Samtidig hermed blev  

 klageren frigjort for gæld til K/S B på 7.200 kr.
Der blev endvidere taget  

 forbehold for yderligere afregningsbeløb.
 Efter bemyndigelse fra ligningskommissionen efter udsendelse af 2  

 agterskrivelser i juni og i august 1989 foretog den stedlige  

 skatteforvaltning ansættelse af den særlige indkomst til 10.700 kr. i januar  

 1990. Denne afgørelse blev påklaget til ligningskommissionen, som den 1.  

 marts 1990 forhøjede den påklagede ansættelse til 16.700 kr., idet der  

 fejlagtigt var indrømmet klageren et fradrag på 6.000 kr. i den særlige  

 indkomst.
 Skatterådet, hvortil ansættelsen blev påklaget, fandt, at klageren ved  

 underskrivelsen af tilbagekøbsaftalen i januar 1986 havde indgået en bindende  

 aftale om tilbagesalg af udbyttekontrakten, hvorfor avancen skulle henføres  

 til beskatning i indkomståret 1986. Samtidig blev den af ligningskommissionen  

 opgjorte avance på 16.700 kr. tiltrådt, og man fandt, at ligningskommissionen  

 havde været berettiget til at korrigere tidligere indtrufne fejl, således at  

 ansættelsen blev foretaget i overensstemmelse med gældende regler.
Klageren nedlagde over for Landsskatteretten principalt påstand om, at  

 avanceopgørelsen var forkert.
Til støtte herfor anførte han, at han alene  

 skulle beskattes af det beløb, han havde modtaget, opgjort til 12.800 kr.,  

 hvoraf han alene var skattepligtig af de først ansatte 10.700 kr. med fradrag  

 for gælden, 7.200 kr.
Han fandt ikke, at han var skattepligtig af den  

 gældsforpligtelse, han ved tilbagekøbet var frigjort for, idet han ikke havde  

 haft noget juridisk krav på at få 20.000 kr.
Subsidiært nedlagde klageren påstand om, at ansættelsen var delvis  

 ugyldig, idet den særlige indkomst i de første skrivelser fra de stedlige  

 skattemyndigheder var opgjort til 10.700 kr.
Til støtte herfor anførte han,  

 at det i 3 skrivelser fra skattemyndighederne var anført, at ansættelsen af  

 særlig indkomst udgjorde 10.700 kr.
Han fandt derfor, at dette beløb måtte  

 være bindende for skattemyndighederne.
 Mest subsidiært nedlagde klageren påstand om, at beskatningen af avancen  

 ikke skulle ske i 1986, men først når endelig afregning med K/S B forelå.Han  

 anførte til støtte herfor, at der ifølge aftalen var tale om en foreløbig  

 opgørelse, uanset at han sandsynligvis aldrig ville modtage yderligere beløb,  

 da K/S B var konkurs.
 Til den af klageren nedlagte påstand om delvis ugyldighed udtalte  

 Landsskatteretten, at den påklagede ansættelse var foretaget i  

 overensstemmelse med skattestyrelseslovens bestemmelser, jf. den tidligere  

 skattestyrelseslovs § 15, stk. 2. Herefter havde ligningskommissionen været  

 berettiget til at foretage ændringer i den tidligere foretagne ansættelse,  

 jf. bekendtgørelse nr. 318 af 13. juni 1984. Den foretagne ansættelse kunne  

 således ikke anses for at være ugyldigt foretaget.
 Landsskatteretten fandt videre, at avancen ved tilbagesalg af den  

 omhandlede udbyttekontrakt var opgjort i overensstemmelse med lov om særlig  

 indkomst § 6, hvorved det var uden betydning, om der afregnedes kontant eller  

 ved frigørelse af gæld.
 Ligeledes fandt Landsskatteretten - i overensstemmelse med de stedlige  

 skattemyndigheder - at klageren i januar 1986 havde indgået en bindende  

 aftale om tilbagesalg af den omhandlede udbyttekontrakt, hvorfor avancen  

 herved var skattepligtig i indkomståret 1986. Den påklagede ansættelse blev  

 herefter stadfæstet.
 LV 1989, L 6.2.5.
