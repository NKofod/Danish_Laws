 I lov om valg til folketinget, jfr. lovbekendtgørelse nr. 366 af 10.  

 august 1970, og i lov om kommunale valg, jfr. lovbekendtgørelse nr. 388 af  

 25. juni 1973, begge som ændret ved lov af 16. november 1977 er der tillagt  

 vælgere, der på grund af sygdom eller menglende førlighed ikke vil kunne  

 indfinde sig på det almindelige afstemningssted på valgdagen, adgang til at  

 afgive stemme i hjemmet.
Afstemningen skal ske efter regler, der fastsættes af indenrigsministeren,  

 idet det dog i valglovene er fastsat, at begæring om at afgive stemme i  

 hjemmet skal indgives til folkeregistret i opholdskommunen senest kl. 12 14  

 dage før valgdagen, og at begæringen, der skal fremsættes på en af  

 indenrigsministeren foreskrevet formular, foruden af vælgeren skal  

 underskrives af en myndig person, der attesterer, at han kender vælgeren, og  

 at vælgeren på grund af sygdom eller manglende førlighed ikke vil kunne  

 indfinde sig på afstemningsstedet på valgdagen.
Afstemningen i hjemmet skal  

 ske i overværelse af to valgberettigede repræsentanter for det stedlige  

 folkeregister, men andre valgberettigede personer, der er ansat i kommunens  

 tjeneste, kan udpeges til at virke som stemmemodtagere for folkeregistret.  

 Det er endelig i lovene fastsat, at der ikke er pligt til at opsøge en vælger  

 mere end een gang, og at der ikke er pligt til at opsøge vælgere, der lider  

 af en alvorligere smitsom sygdom.
Afstemningen skal ske efter de for stemmeafgivning ved indsendelse af  

 stemmeseddel gældende regler.
Stemmeafgivningen kan derfor finde sted de 3  

 sidste uger før valgdagen, dog senest næstsidste søgnedag før valgdagen.
I det følgende fastsættes de nærmere regler for stemmeafgivning i hjemmet.  

 Reglerne gælder ikke for vælgere, der har adgang til at afgive stemme på  

 offentlige eller private sygehuse, på andre offentlige helbredelses- og  

 plejeinstitutioner eller på private alderdomshjem eller plejehjem, med hvilke  

 en kommunalbestyrelse i henhold til bistandsloven har indgået overenskomst.  

 Sådanne vælgere må henvises til at afgive stemme på den pågældende  

 institution efter de i indenrigsministeriets cirkulære af 7. og 8. januar  

 1974 fastsatte regler.
Adgangen til at afgive stemme efter reglerne i dette  

 cirkulære tilkommer ej heller de vælgere, der bor i lejligheder i beskyttede  

 boliger, der drives af en kommunalbestyrelse eller af en selvejende  

 institution, med hvilken kommunalbestyrelsen har indgået overenskomst i  

 henhold til bistandsloven.
Disse vælgere må henvises til at afgive stemme  

 efter reglerne i indenrigsministeriets cirkulære af 5. december 1977.
I.
DE STEMMEBERETTIGEDE.
Adgangen til af afgive stemme i hjemmet tilkommer alene vælgere, der på  

 grund af sygdom eller manglende førlighed ikke vil kunne indfinde sig på  

 afstemningsstedet på valgdagen.
Vælgere, der er i stand til at møde frem på  

 valgstedet, men som på grund af sygdom eller manglende førlighed ikke kan  

 indfinde sig i selve valglokalet har adgang til at afgive stemme uden for  

 valglokalet og vil derfor ikke i almindelighed være berettiget til at afgive  

 stemme i hjemmet.
Det er derimod ikke nogen betingelse, at vælgeren opholder  

 sig på den adresse, hvor han ifølge folkeregistret har fast bopæl.
Vælgere  

 vil således kunne afgive brevstemme efter reglerne i dette cirkulære på et  

 midlertidigt opholdssted udenfor hjemmet.
Efter valgloven er det dog en  

 betingelse at opholdsstedet har karakter af vælgerens »hjem«,  

 hvorfor vælgere, der midlertidigt har ophold på et hotel, ikke vil kunne  

 begære at afgive stemme der.
 2. INDSENDELSE AF BEGÆRING OM AT AFGIVE STEMME I  

 HJEMMET.
Vælgere, der ønsker at benytte sig af adgangen til at afgive stemme i  

 hjemmet, skal indsende en begæring herom til opholdsstedets folkeregister.  

 Begæringen skal fremsættes på en af indenrigsministeriet foreskrevet  

 formular, og den skal være folkeregistret i hænde senest kl. 12 14 dage før  

 valgdagen.
Begæringen kan tidligst indgives 4 uger før valgdagen.
Er begæringen ikke underskrevet af vælgeren eller mangler attestationen,  

 eller er begæringen i øvrigt behæftet med fejl af en sådan beskaffenhed, at  

 den ikke uden videre kan rettes af folkeregistret, skal vælgeren skriftligt  

 underrettes herom.
Vælgeren skal samtidig oplyses om, at fejlen kan rettes  

 inden 24 timer efter den ovennævnte frists udløb.
Sker dette ikke afvises  

 begæringen.
Indenrigsministeriet skal henstille, at folkeregistret  

 underretter vælgere, hvis begæringer ikke kan imødekommes, om at de ikke vil  

 blive opsøgt af stemmemodtagerne.
Kan fejlen umiddelbart rettes af  

 folkeregistret (forkert fødselsdato eller -år, unøjagtig adresseangivelse  

 o.lign.) kan folkeregistret uden videre berigtige begæringen.
Begæringsformularer er fremstillet ved indenrigsmisteriets foranstaltning  

 og kan rekvireres hos Barfod og I.
Chr.
Petersen, A/S, Fabriksparken 56, 2600  

 Glostrup, telefon (02) 45 15 16.
Der er ikke i valglovene pålagt kommunalbestyrelserne pligt til at  

 annoncere om adgangen til at afgive stemme i hjemmet.
De fleste  

 kommunalbestyrelser annoncerer imidlertid forud for det enkelte valg om  

 adgangen til at afgive brevstemme på folkeregistret, og indenrigsministeriet  

 skal henstille, at kommunalbestyrelsen på tilsvarende måde henleder vælgernes  

 opmærksomhed på adgangen til at stemme i hjemmet samt på, hvorledes vælgerne  

 kan rekvirere begæringsformularen.
 3. AFSTEMNINGENS TILRETTELÆGGELSE.
 Ansvaret for afstemningens tilrettelæggelse og gennemførelse påhviler det  

 stedlige folkeregister.
Der er ikke på forhånd muligt at skønne over, i hvilket omfang adgangen  

 til af afgive stemme i hjemmet vil blive udnyttet, og der kan derfor ikke  

 oplyses noget om arbejdets omfang.
Erfaringerne fra Norge, hvor der på  

 tilsvarende måde har været gennemført afstemninger i hjemmene ved flere valg,  

 viser imidlertid, at et hold stemmemodtagere i Oslo kommune gennemsnitligt  

 kan overkomme mellem to og tre besøg pr. time (inclusive transporttiden).  

 Transporten sker efter en nøje forud tilrettelagt plan med taxa og i den  

 indre by gerne til fods.
Hvorvidt samme norm kan lægges til grund her i  

 landet vil selvsagt bl.a. bero på arten af det transportmiddel, der benyttes,  

 og på hvor koncentreret vælgerne bor.
Blandt andet af hensyn til behandlingen af eventuelle klager er det  

 nødvendigt, at der føres nøjagtige optegnelser over alle relevante  

 begivenheder.
Således må det nøjagtige tidspunkt for begæringens modtagelse,  

 og tidspunktet for et besøgs aflæggelse noteres ned.
Det må endvidere fremgå,  

 om der har gjort sig særlige forhold gældende i forbindelse med  

 stemmeafgivningen.
Det er ikke påkrævet, at der føres en egentlig protokol.  

 Det vil være tilstrækkeligt, såfremt de relevante oplysninger noteres på  

 begæringen eller en kopi af denne.
 4. UNDERRETNING AF VÆLGERE, DER HAR INDSENDT BEGÆRING.
 Uanset at loven ikke foreskriver pligt dertil, finder indenrigsministeriet  

 det rimeligt, at folkeregistret i det omfang, det er praktisk muligt,  

 underretter vælgerne om, hvilken dag og om muligt hvilket omtrentligt  

 klokkeslæt han vil blive opsøgt af repræsentanterne fra folkeregistret.
 Der er ikke efter valglovene pligt til at opsøge en vælger mere end een  

 gang, men især i de tilfælde, hvor besøget er aflagt, uden at vælgeren i  

 forvejen er orienteret herom, vil det være ønskeligt, om vælgeren kan  

 aflægges endnu et besøg.
 Meddeler vælgeren efter udløbet af fristen for begæringens indsendelse, at  

 han har skiftet opholdssted, er der ikke pligt til at opsøge ham på det nye  

 opholdssted.
 I de tilfælde, hvor stemmemodtagerne aflægger forgæves besøg, skal de  

 altid lægge en meddelelse herom til vælgeren med angivelse af tidspunktet for  

 besøgets aflæggelse.
 5. STEMMEAFGIVNINGEN.
Stemmeafgivningen i hjemmet sker overfor to stemmemodtagere.
Loven  

 forudsætter, at hvervet som stemmemodtager i almindelighed varetages af  

 ansatte under folkeregistret, men også personer, der er ansat i kommunens  

 tjeneste udenfor folkeregistret kan - om nødvendigt - udpeges til at virke  

 som stemmemodtagere.
Endelig kan kommunalbestyrelsen med henblik på  

 gennemførelsen af brevstemmeafgivningen på afsides beliggende øer, der ikke  

 udgør et selvstændigt afstemningsområde, i overensstemmelse med bestemmelsen  

 i folketingsvalglovens § 56, stk. 4, og den kommunale valglovs § 56, stk. 4,  

 udpege to af øens vælgere som stemmemodtagere.
Personer, som skal virke som  

 stemmemodtagere, skal alene opfylde betingelserne for valgret til  

 folketinget.
Også ved afstemning, der finder sted i private hjem, bør det sikres, at  

 stemmeafgivningen finder sted uset af andre.
Medmindre vælgerens  

 helbredstilstand gør det nødvendigt, at der ydes vælgeren den nødvendige  

 bistand ved stemmeafgivningen af stemmemodtagerne, må disse, i det omfang det  

 er muligt, sikre sig, at vælgeren får lejlighed til at afgive sin stemme uset  

 af andre.
Er vælgeren blind eller svagsynet, eller er han af anden årsag ude  

 af stand til at foretage afstemningen egenhændigt, kan den ene stemmemodtager  

 i overværelse af den anden foretage afstemningen efter vælgerens begæring og  

 anvisning, ligesom følgebrev m.v. i dette tilfælde udfyldes og underskrives  

 af stemmemodtagerne.
 De udpegede stemmemodtagere skal give vælgeren den fornødne mundtlige  

 vejledning om fremgangsmåden ved stemmeafgivningen, men de må på ingen måde  

 give vælgeren råd, anvisning eller opfordring med hensyn til, på hvilken  

 kandidat eller liste han skal stemme.
Efter at vælgeren har forevist fornøden legitimation, udleverer  

 stemmemodtagerne en stemmeseddel med tilhørende konvolut, følgebrev og omslag  

 - ved kommunale valg to stemmesedler med tilhørende konvolutter samt fælles  

 følgebrev og omslag.
Afstemningen skal foretages straks efter modtagelsen af  

 stemmematerialet.
 Afstemningen foretages iøvrigt på følgende måde:
A.
FOLKETINGSVALG.
 Stemmematerialet består af en hvid stemmeseddel indlagt i en blå konvolut,  

 et følgebrev samt et omslag (en stor gul konvolut).
 På stemmesedlen skriver vælgeren enten navnet på eller bogstavbetegnelsen  

 for et af de partier, der har kandidater på valg i den stor- eller amtskreds,  

 der omfatter det afstemningssted, hvor vælgeren er opført på valglisten,  

 eller navnet på en af de opstillede kandidater, eventuelt med tilføjelse af  

 partibetegnelsen eller bogstavbetegnelsen.
Når stemmesedlen er udfyldt, indlægger vælgeren sedlen i den dertil  

 hørende blå konvolut, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
Foruden stemmemodtagerens  

 underskrift skal attesten forsynes med folkeregistrets eller kommunens  

 stempel.
Når attesten er underskrevet, nedlægger vælgeren konvolutten med  

 stemmesedlen og følgebrevet i omslaget (den store gule konvolut), som han -  

 om fornødent med bistand fra stemmemodtageren - tilklæber og adresserer til  

 kommunalbestyrelsen i den kommune, hvor han er opført på valglisten.
Vælgeren  

 udfylder dernæst den på bagsiden af omslaget anbragte rubrik med tydelig  

 angivelse af sit navn og sin nøjagtige bopæl i den nævnte kommune.  

 Stemmemodtageren bør påse, at den nævnte rubrik er udfyldt.
Endelig udfylder  

 vælgeren den på forsiden af omslaget anbragte rubrik, idet der her skal  

 angives, at stemmesedlen vedrører folketingsvalg.
Omslaget skal derefter  

 afleveres til stemmemodtageren, som må drage omsorg for, at omslaget  

 opbevares på betryggende vis enten i en transportabel stemmeurne eller en  

 aflåselig mappe.
Ved tilbagekomsten til folkeregistret overgives omslaget til  

 registrets leder, der drager omsorg for, at det fremsendes til vedkommende  

 kommunalbestyrelse.
Såfremt omslaget skal forsendes med postvæsenet, må  

 vælgeren selv betale portoen.
Fremsendelse af brevstemmematerialet til kommunalbestyrelsen bør ske  

 snarest muligt efter afstemningens foretagelse.
For at forsendelse af  

 brevstemmemateriale kan udskilles fra anden post til kommunalbestyrelsen,  

 skal fremsendelsen ske i de originale omslag, der ikke må nedlægges i andre  

 kuverter.
B.
KOMMUNALE VALG.
 Stemmematerialet består af en hvid stemmeseddel indlagt i en blå konvolut  

 (kommunalbestyrelsesvalget) og en gul stemmeseddel indlagt i en gul konvolut  

 (amtsrådsvalget), et fælles følgebrev samt et omslag (en stor blå konvolut).
 Vælgere, der er bosat i Københavns eller Frederiksberg kommune, skal alene  

 afgive stemme til kommunalbestyrelsesvalget, og skal således ikke have  

 udleveret stemmeseddel til amtsrådsvalget, hvorfor den gule konvolut med  

 tilhørende stemmeseddel må udtages af brevstemmematerialet, inden dette  

 overgives til vælgeren.
 Afstemningen skal foretages særskilt for de to valg.
 På de respektive stemmesedler skriver vælgeren enten listebetegnelsen  

 eller bogstavbetagnelsen for den kandidatliste (parti), som han vil stemme  

 på, eller navnet på en af listens kandidater, evt. med tilføjelse af  

 listebetegnelsen eller bogstavbetegnelsen.
Når stemmesedlerne er udfyldt, indlægger vælgeren dem i de dertil hørende  

 konvolutter, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
 Med hensyn til den videre fremgangsmåde for afstemningen henvises til det  

 ovenfor under A (folketingsvalg) anførte.
C.
FOLKEAFSTEMNING.
 Stemmematerialet består af en hvid stemmeseddel indlagt i en rød (eventuel  

 orange) eller grøn konvolut, et følgebrev samt et omslag (en stor gul  

 konvolut). I modsætning til ved folketingsvalg og kommunale valg er  

 stemmesedlen påtrykt ordene »Ja« og »Nej« over hinanden,  

 adskilt ved en trykt vandret streg.
 Afstemningen sker ved, at den pågældende vælger på stemmesedlen sætter  

 kryds ud for ordet »Ja«, såfremt han stemmer for det lovforslag  

 eller den lov, der er genstand for folkeafstemning, eller sætter kryds ud for  

 ordet »Nej«, såfremt han stemmer imod lovforslaget eller loven.
 Iøvrigt henvises til det under A (folketingsvalg) anførte.
