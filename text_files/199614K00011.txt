Nr BTL 11 Betænkning over Forslag til lov om Det Fælles Lønindeholdelsesregister  

  

 Nr L 11 1996-97, 1. samling Afgivet af Skatteudvalget Afgivet: 19961212 Udvalget har behandlet lovforslaget i nogle møder og har herunder stillet  

 spørgsmål til finansministeren, som denne har besvaret skriftligt.
 Der er af finansministeren stillet ændringsforslag, hvorom henvises til de  

 ledsagende bemærkninger.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Broager Kommune, Dansk Industri, Foreningen af Pantefogeder, Foreningen af Registrerede Revisorer, Hjørring Kommune m.fl., HK/Kommunal's Inkassoudvalg, Hundested Kommune, Kommunernes Landsforening og Århus Kommunes Inkassokontor.
 Herefter indstiller et flertal (udvalget med undtagelse af  

 Socialistisk Folkepartis medlem) lovforslaget til vedtagelse med de  

 stillede ændringsforslag.
 Flertallet bemærker, at lovforslaget har vundet bred tilslutning hos  

 erhvervslivets organisationer, at registeret vil medføre en lettelse for  

 virksomhederne, at forholdet mellem restancemyndigheden og skyldneren ikke  

 berøres af lovforslaget, ligesom det forudsættes, at berørte organisationer  

 vil blive inddraget i forhandlingerne om gennemførelsen af registeret.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 ÆndringsforslagAf finansministeren, tiltrådt af et flertal  

 (udvalget med undtagelse af SF):
 Til § 9 1) I det under nr. 1 foreslåede § 73, stk. 1,  

 affattes 1 pkt. således:
»Har en skatteyder ikke inden det tidspunkt, da udlæg kan begæres,  

 betalt den indkomst- og formueskat til staten, folkepensionsbidrag,  

 amtskommunal indkomstskat, kommunal indkomstskat eller kirkelige afgifter,  

 der påhviler den pågældende, kan vedkommende skattemyndighed træffe afgørelse  

 om, at der skal ske indeholdelse i skatteyderens lønning, provision eller  

 andet arbejdsvederlag, hvad der er fornødent til betaling af ydelserne med  

 påløbne renter, tillæg og gebyrer.« 2) I det under nr. 1 foreslåede § 73, stk. 1, 4.  

 pkt., ændres »§ 2, stk. 3« til: »§ 2, nr. 3«.
 3) Nr. 2 affattes således:
 »2. § 73, stk. 2, affattes således:
»Stk. 2. Er skattebeløb, som nogen efter §§ 46 og 49 eller  

 efter denne paragraf har været pligtig til at indeholde eller opkræve, ikke  

 indbetalt til det offentlige inden det tidspunkt, da udlæg kan begæres, kan  

 der træffes afgørelse om at give den indeholdesespligtiges arbejdsgiver pålæg  

 som omhandlet i stk. 1 med hensyn til det skyldige beløb samt påløbne renter,  

 tillæg og gebyrer.«» Til § 10 4) I det under nr. 4 foreslåede § 6, stk. 1, 2.  

 pkt., ændres »det beløb, der ville være kommet til udbetaling, hvis  

 indeholdelse ikke skulle ske« til: »nettolønnen«.
Bemærkninger Til nr. 1 Baggrunden for ændringsforslaget er en konstatering af, at hvis  

 der kun stod »skatteyderens lønning«, ville der opstå situationer,  

 hvor udbetalinger af både A-indkomst, der ikke er egentlig løn, og  

 vederlag/honorarer, der er B-indkomst, kunne holdes uden for lønindeholdelse,  

 hvilket ikke har været hensigten med lovforslaget.
Herudover er der foretaget  

 en redaktionel ændring.
 Til nr. 2 Ændringsforslaget er redaktionelt.
 Til nr. 3 Ændringsforslaget tager højde for den situation, hvor  

 skyldnerens (skatteyderens) arbejdsgiver ikke har indeholdt eller betalt  

 indeholdte skattebeløb m.v. på begæring herom i § 73, stk. 1. Da  

 arbejdsgiveren (den indeholdelsespligtige) herefter hæfter for beløbet, skal  

 der som hidtil kunne træffes afgørelse om, at den indeholdelsespligtiges  

 eventuelle arbejdsgiver (forudsat at arbejdsgiveren nu er blevet lønmodtager)  

 kan gives pålæg om at indeholde det skyldige beløb i hans løn m.v. efter §  

 73, stk. 1.
 Til nr. 4 Ændringsforslaget er alene af redaktionel karakter og har til  

 formål at formulere bestemmelsen om en procentvis indeholdelse af skyldnerens  

 løn efter lov om inddrivelse af underholdsbidrag på samme måde som den  

 tilsvarende bestemmelse i kildeskattelovens § 73, stk. 3, 2. pkt.
Jacob Buksti (S) nfmd.
Dorte Dinesen (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kim Behnke (FP) Dansk Folkeparti havde ikke  

 medlemmer i udvalget.
Ændringsforslag Af finansministeren:
 Til § 9 1) I det under nr. 1 foreslåede § 73, stk. 1,  

 ændres »indkomst- og formueskat« til: »indkomstskat«.
 2) I det under nr. 1 foreslåede § 73, stk. 1, udgår  

 »folkepensionsbidrag,».
Bemærkninger Til nr. 1 Der er tale om en redaktionel ændring som følge af den  

 foreslåede ændring af kildeskattelovens § 73, stk. 1, i § 9, nr. 2, i forslag  

 til lov om ændring af forskellige skattelove, lov om tilskud til afvikling af  

 studiegæld og om eftergivelse af studiegæld og lov om kommunal indkomstskat.  

 (Ændringer som følge af afskaffelse af formueskatten) (lovforslag nr.
L 88).
 Til nr. 2 Ændringen er redaktionel.
