 I medfør af lov nr. 348 af 18. juni 1969 om statsstøtte til visse private  

 seminarier fastsættes herved følgende:
 § 1.  Til de af fornævnte lov omfattede private  

 seminarier og øvelsesskoler kan der til opførelse af bygninger, herunder  

 bygninger, der indgår i et bestående bygningskompleks, ydes lån af  

 statskassen til hel eller delvis dækning af den del af de af  

 undervisningsministeren godkendte opførelsesudgifter, der ikke med  

 undervisningsministerens godkendelse dækkes ved optagelse af offentlige eller  

 andre godkendte lån.
 Stk. 2.  For statslånet gives der staten oprykkende  

 panteret i den bygning med grund og tilbehør, hvortil lånet søges, efter de i  

 stk. 1 omhandlede foranstående lån.
 Stk. 3.  Statslånet er rente- og afdragsfrit og fra  

 statens side uopsigeligt, så længe lånevilkårene overholdes, og bygningen  

 anvendes til det oprindelige formål.
§ 2.  Ved beregningen af opførelsesudgifterne medtages  

 foruden bygningens byggesum tillige grundudgifter, omkostninger og udgifter  

 til inventar.
Overslagssum samt tegninger og beskrivelse skal godkendes af  

 undervisningsministeren.
§ 3.  På tilsvarende vilkår som angivet i §§ 1-2 kan  

 der ydes statslån til køb og indretning af bygninger til brug for et  

 seminarium.
Statslånet fastsættes i så fald på grundlag af købesummen og de  

 med indretningen forbundne omkostninger.
Købet og vilkårene for dette skal  

 godkendes af undervisningsministeren.
 Stk. 2.  Omdannes et seminarium til en selvejende  

 institution, kan der ydes statslån til dækning af de af  

 undervisningsministeren godkendte udgifter ved omdannelsens gennemførelse.
 § 4.  Til opførelse af tilbygninger samt til  

 ombygninger eller forbedringer kan der ydes statslån efter tilsvarende regler  

 som angivet i §§ 1-2.
Stk. 2.  For statslånet gives der staten oprykkende  

 panteret i bygninger med grund og tilbehør efter de tinglyste rettigheder  

 over vedkommende ejendom, som undervisningsministeren måtte tillade, at  

 statskassens pantebrev respekterer.
Medfører de i stk. 1 nævnte  

 foranstaltninger ingen væsentlig forøgelse af den pågældende bygnings værdi,  

 nedskrives statslånet uden modsvarende kontantydelse med et i pantebrevet  

 nærmere fastsat årligt beløb.
 § 5.  I tilfælde, hvor undervisningsministeren  

 tiltræder, at en bygning indrettes således, at der varigt afgives lokaler til  

 brug for andet end vedkommende seminarium, vil det ved opgørelsen af  

 opførelsesudgifterne kunne kræves, at der fradrages så stort et beløb af  

 byggesummen, som svarer forholdsmæssigt til størrelsen af de afgivne lokaler  

 og disses betydning i forhold til den øvrige bygning.
 § 6.  Til indretning til brug for et seminarium af  

 lokaler i bygninger, der ikke ejes af vedkommende seminarium, kan der ydes  

 tilskud af statskassen til hel eller delvis dækning af udgifterne til disse  

 foranstaltninger.
 Stk. 2.  Ydelse af sådant tilskud er betinget af, at der  

 opnås uopsigelighed og indtrædelsesret for undervisningsministeriet i  

 lejemålet i et af undervisningsministeren godkendt omfang, og at  

 lejekontraktens bestemmelser herom tinglyses på vedkommende ejendom.
 § 7.  Inventar og samlinger til brug for et seminarium  

 stilles til rådighed af staten.
 § 8.  Arbejder med opførelse og ombygning af bygninger  

 samt anskaffelse af udstyr og lignende må ikke påbegyndes, før  

 undervisningsministerens samtykke foreligger.
 § 9.  Undervisningsministeren kan fastsætte nærmere  

 regler om indgivelse af ansøgninger om lån eller tilskud og vil i hver enkelt  

 sag fastsætte bestemmelser om kontrol med arbejdernes udførelse og med  

 udbetaling af de bevilgede beløb.
 § 10.  Nærværende bekendtgørelse har virkning fra den  

 1. april 1970.
Undervisningsministeret, den 28. maj  

 1970 Helge Larsen.
/ E.
Sjøgren-Nielsen.
