Bekendtgørelse om visse dele af Søfartsstyrelsens ansvar for overholdelse og håndhævelse af konventionen om søfarendes arbejdsforhold1) I medfør af § 3, stk. 1, nr. 1, § 16, stk. 3, § 20 a, stk. 3, § 22, stk. 1, og § 24, stk. 1, 2 og 4, i lov om sikkerhed til søs, jf. lovbekendtgørelse nr. 72 af 17. januar 2014, fastsættes efter bemyndigelse:
Administrative bestemmelser § 1. Bestemmelserne i Europa-Parlamentets og Rådets direktiv 2013/54/EU af 20. november 2013 om visse af flagstatens ansvar for overholdelse og håndhævelse af konventionen om søfarendes arbejdsforhold af 2006 finder anvendelse ved Søfartsstyrelsens godkendelse og kontrol af danske skibe.
Søfartsstyrelsen følger også direktivets bestemmelser, når styrelsen efter anmodning fra udenlandske myndigheder gennemfører kontrolopgaver på disses vegne.
 Stk. 2. Direktivet er gengivet i bilag 1 til denne bekendtgørelse.
 Stk. 3. Direktivets artikel 3, stk. 5, og artikel 5 gennemføres ved lov om søfarendes ansættelsesforhold m.v. og regler udstedt i medfør heraf.
Anvendelsesområde § 2. Bekendtgørelsen gælder for alle danske skibe, dog ikke for fiskerfartøjer, krigsskibe, marinehjælpefartøjer, træskibe af primitiv konstruktion, statsskibe, der anvendes til ikke-erhvervsmæssige formål, og fritidsfartøjer, der ikke benyttes erhvervsmæssigt.
 Ikrafttræden m.v.
 § 3. Bekendtgørelsen træder i kraft den 1. marts 2015.
 § 4. Bekendtgørelsen gælder ikke for Færøerne og Grønland.
Søfartsstyrelsen, den 27. januar 2015 Per Sønderstrup / Philippe Bauchy Bilag 1 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2013/54/EU af 20. november 2013 om visse af flagstatens ansvar for overholdelse og håndhævelse af konventionen om søfarendes arbejdsforhold af 2006, EU-tidende 2013, nr.
L 329, side 1.
