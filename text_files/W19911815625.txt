 Et herværende moderselskab havde eftergivet en gæld på 3 mio. kr. i et  

 udenlandsk datterselskab, der var sambeskattet med moderselskabet.
 Da bl.a. gælden måtte anses for uinddrivelig, og datterselskabets  

 egenkapital ved gældseftergivelsen ikke blev større end aktiekapitalen, blev  

 moderselskabet anset for berettiget til at fradrage gældseftergivelsen og  

 datterselskabet ikke forpligtet til at indtægtsføre den - der havde  

 foreligget en akkordlignende situation.
 Aktieselskabet A klagede for skatteåret 1985/86 bl.a. over, at den  

 stedlige skattemyndighed havde afslået at nedsætte selskabets skattepligtige  

 indkomst med 3 mio. kr. i form af eftergivelse af et udenlandsk datterselskab  

 B's gæld.
Det var oplyst, at det klagende selskab, der benyttede kalenderåret som  

 regnskabsår, gennem en årrække havde været sambeskattet med et enkelt dansk  

 datterselskab og 14 udenlandske datterselskaber, herunder det nævnte  

 datterselskab, B.
Datterselskaberne var alle rene salgsselskaber, der  

 forhandlede de af moderselskabet fremstillede produkter.
Indkomsterne for det  

 klagende moderselskab og datterselskabet B indgik i en samlet selvangivet  

 sambeskatningsindkomst på 156.452.967 kr.
Det var videre oplyst, at moderselskabet i det pågældende regnskabsår,  

 1984, havde eftergivet datterselskabet B en gæld til moderselskabet på 3 mio.  

 kr.
Dette beløb var medregnet i datterselskabets selvangivne indkomst med  

 2.999.001 kr., men ikke fradraget i moderselskabets selvangivne indkomst,  

 således at eftergivelsen indgik som en indtægt i sambeskatningsindkomsten.
Selskabets påstand gik ud på, at dets egen ansatte indkomst blev nedsat  

 med den eftergivne gæld på 3 mio. kr., og at datterselskabet B's ansatte  

 indkomst på 2.197.641 kr. blev nedsat med den heri medregnede  

 gældseftergivelse med 2.999.001 kr.
Selskabets revisor begrundede dette med,  

 at gældseftergivelsen havde karakter af en akkord, således at den var  

 fradragsberettiget for yderen og skattefri for modtageren.
Som begrundelse for ikke at tage selskabets ovennævnte påstand om  

 regulering af de selvangivne indkomster til følge havde skattemyndigheden  

 anført, at forudsætningen for ikke at beskatte fordelen ved  

 gældseftergivelsen måtte være en antagelse af, at fordringen/gælden ikke  

 kunne antages at have en større værdi end den, som kreditorerne havde  

 nedskrevet den til.
I det foreliggende tilfælde, der eventuelt skulle  

 sidestilles med en singulær akkord, var der efter myndighedens opfattelse  

 betydelig tvivl om, hvorvidt moderselskabets fordring på  

 gældseftergivelsestidspunktet havde en lavere værdi end pari, bl.a. fordi  

 datterselskabet B i henhold til regnskaberne hele tiden havde været solvent  

 uanset gældseftergivelsen.
Skattemyndigheden havde derfor anset  

 gældseftergivelsen for at måtte sidestilles med et tilskud til  

 datterselskabet, og dette medførte, at datterselskabet skulle medregne  

 tilskuddet i sin skattepligtige indkomst - som sket ved selvangivelsen - og  

 at moderselskabet ikke kunne fradrage tilskuddet i sin skattepligtige  

 indkomst, jf. selskabets selvangivelse.
Til støtte for det klagende selskabs påstand oplyste dets revisor om  

 baggrunden for gældseftergivelsen, at datterselskabet på grund af  

 ledelsesmæssige problemer med heraf følgende driftstab og betydelige  

 debitortab i 1984 var blevet så svækket økonomisk, at det stod  

 koncernledelsen klart, at selskabets fortsatte eksistens var truet, hvis hele  

 gælden til moderselskabet skulle fastholdes og forrentes.
Koncernledelsen  

 havde derfor gennemført en ordning, som var resulteret i den omhandlede  

 gældseftergivelse.
Revisoren nævnte endvidere, at der ikke var tale om en  

 fuldstændig gældseftergivelse, og at eftergivelsen ikke medførte, at  

 egenkapitalen blev større end selskabets aktiekapital.
Under henvisning  

 hertil gjorde revisoren gældende, at gældseftergivelsen som led i  

 rekonstruktionen af datterselskabet B's økonomi indeholdt en akkords  

 elementer, således at fordelen ved gældseftergivelsen ikke var skattepligtig  

 for modtageren, og således at yderen kunne fratrække det eftergivne beløb som  

 et erhvervsmæssigt tab.
Under hensyn til, at den omhandlede fordring mod datterselskabet efter det  

 oplyste måtte anses for at have været uinddrivelig for kreditor, og at et  

 forsøg på at inddrive den måtte antages at ville have været til skade for  

 koncernen, samt til, at datterselskabet B's egenkapital efter  

 gældseftergivelsen ikke var blevet større end dets aktiekapital, fandt  

 Landsskatteretten, at der havde foreligget en akkordlignende situation med de  

 deraf følgende skattemæssige konsekvenser.
Det klagende selskab var således  

 berettiget til at fradrage tabet på 3 mio. kr. ved gældseftergivelsen, og  

 datterselskabet B var ikke pligtigt at medregne fordelen ved  

 gældseftergivelsen.
 De påklagede ansættelser blev herefter nedsat i overensstemmelse med  

 selskabets påstand.
 LV 1990, SC 1.2.2.
