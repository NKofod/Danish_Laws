 Orientering om betydningen af kulturskifte ved udenlandske  

 familieadoptioner.
 Af Skarrildhusrapporten 1987, side 91-92, Skarrildhusrapporten 1991, side  

 56-59, og cirkulærskrivelse A2/1987 om behandling af udenlandske  

 familieadoptioner fremgår, at statsamtet ved behandling af ansøgninger om  

 familieadoptioner på et tidligt tidspunkt skal foretage en foreløbig  

 vurdering af, om adoptionen må antages at være til gavn for barnet.
Når der er tale om et udenlandsk barn, kan dette i høj grad afhænge af, om  

 fordelene ved adoptionen vil være så store, at de kan opveje de ulemper for  

 barnet, som overgangen fra et måske fjernt hjemland til danske forhold giver  

 anledning til.
Dette afgøres ud fra en samlet vurdering af barnets forhold,  

 herunder dets alder, hvilken tilknytning det har til ansøgerne og Danmark og  

 til sine forældre og øvrige familie i hjemlandet, hvor stor forskel der er på  

 forholdene i de to lande, samt hvilke muligheder barnet har for at blive i  

 sit hjemland.
Det vil blandt andet få betydning for afgørelsen, om barnet bor eller kan  

 bo hos sine forældre eller har jævnlig kontakt med sine eventuelle søskende i  

 hjemlandet, idet adoptionen i sådanne situationer ofte ikke vil kunne  

 tillades.
Derimod vil det forhold, at barnet allerede opholder sig eller  

 tidligere har opholdt sig hos ansøgerne, eller at det på anden måde har  

 tilknytning til Danmark, tale for adoption.
Er barnet under 3 år, vil ulemperne ved at skifte fra et land i  

 almindelighed ikke blive tillagt nogen særlig vægt ved afgørelsen.
Det  

 gælder, selvom barnet kommer fra et land, der set fra et dansk synspunkt  

 forekommer meget fremmedartet.
Er barnet ældre end ca. 3 år, må betydningen  

 af kulturskiftet indgå i grundlaget for afgørelsen, men som hovedregel vil  

 kulturskiftet alene ikke kunne begrunde afslag, sålænge barnet er under ca. 6  

 år.
Afgørelsen er imidlertid helt konkret og afhænger bl.a. af, om  

 kulturskiftet er betydeligt.
Er barnet omkring 6 år eller ældre, og har barnet hidtil i det væsentlige  

 opholdt sig i sit hjemland, vil barnets tilknytning til hjemlandet normalt  

 være så stor, at der skal foreligge ganske særlige forhold, for at fordelene  

 ved adoption kan opveje ulemperne ved at blive flyttet til Danmark.
Man skal  

 i den forbindelse være opmærksom på, at den høje levestandard i Danmark kun  

 har begrænset betydning ved afgørelsen.
Det må samtidig bemærkes, at det er en forudsætning for adoptionen, at det  

 sker med henblik på opfostring, eller at opfostring har fundet sted.
Hvis  

 barnet er fyldt 18 år og ikke har været opfostret hos ansøgerne, vil en  

 adoption derfor ikke kunne forventes gennemført.
Dette gælder, uanset om  

 barnet ikke længere har kontakt med sine forældre i hjemlandet.
Forudsætter  

 adoptionen samtidig et betydeligt kulturskifte, vil den imidlertid i praksis  

 som udgangspunkt efter det ovenfor anførte være udelukket allerede fra en  

 væsentlig yngre alder, idet fordelene for barnet i almindelighed ikke vil  

 kunne opveje ulemperne.
 Endelig skal det tilføjes, at det forhold, at adoption eventuelt er  

 barnets eneste mulighed for at få opholdstilladelse i Danmark, naturligvis  

 ikke kan føre til, at adoption tillades.
