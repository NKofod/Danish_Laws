Baggrund I henhold til § 1 i Veterinærdirektoratets bekendtgørelse nr. 1000 af 14.  

 december 1993 om overvågning af Salmonella i slagtesvinebesætninger samt i  

 fersk okse- og svinekød, skal de i medfør af kødloven autoriserede eller  

 godkendte slagterier udtage prøver til kontrol for Salmonella fra slagtesvin  

 leveret til virksomheden.
 På Statens Veterinære Serumlaboratorium har der siden december 1993 været  

 anvendt en serologisk test til påvisning af infektion med Salmonella på  

 blodprøver fra avls- og opformeringsbesætninger.
 Den serologiske test kan nu anvendes på en prøve kødsaft med et lige så  

 pålideligt resultat som ved en undersøgelse af en serumprøve.
 Statens Veterinære Serumlaboratorium og Veterinærdirektoratet har  

 besluttet at anvende den serologiske test på kødsaftprøver i den fortsatte  

 overvågning af slagtesvinebesætninger.
I princippet skal samtlige slagtesvinebesætninger (i størrelsesordenen  

 30.000 besætninger) fremover indgå i en løbende overvågning for Salmonella.  

 Dog er der fastsat en nedre grænse på 100 slagtesvin pr. år for, hvornår en  

 besætning skal indgå i overvågningsprogrammet.
Antallet af  

 slagtesvinebesætninger, der indgår i overvågningen, andrager derfor i  

 størrelsesordenen 20.000 besætninger.
Forudsætningen for at kunne gennemføre en overvågning af 20.000  

 slagtesvinebesætninger er, at det kan ske under anvendelse af EDB-teknologi.  

 Imidlertid kan et EDB-system tidligst være i drift til 4. kvartal 1994. Den  

 serologiske overvågning iværksættes derfor i en »mindre skala«  

 omfattende besætninger med en årsleverance på mere end 2650 slagtesvin (ca.  

 1850 leverandører). Denne midlertidige overvågning skal efter planen overgå  

 til »fuld skala« i slutningen af 1994. Styring af overvågningen i  

 »mindre skala« skal ske manuelt.
Til brug for tilrettelæggelsen af  

 overvågningen har Veterinærdirektoratet behov for en række oplysninger.
Indberetning Veterinærdirektoratet skal under henvisning til § 22, stk. 1 i Lov nr. 343  

 af 14. maj 1992 om kød anmode slagterier, der slagter svin, om at udarbejde  

 en fortegnelse (liste) over alle leverandører, der forventes at levere mere  

 end 2.650 slagtesvin på årsbasis. Årsleverancen af slagtesvin fastsættes ved  

 beregning ud fra leverancen i 4. kvartal 1993.
 Listen skal for hver leverandør indeholde oplysninger om entydig navn på  

 ejer, besætningens adresse, og eventuelt telefonnummer, samt CHR-nummer.
 Listen attesteres af virksomheden med dato og underskrift og afleveres  

 senest den 26. maj 1994 i to eksemplarer til embedsdyrlægen, som efter  

 påtegning indsender det ene eksemplar til Veterinærdirektoratet.
 Såfremt slagteriet ikke har leverandører med en årsleverance på mere end  

 2.650 slagtesvin årligt, skal skriftlig erklæring herom forsynet med dato og  

 underskrift afleveres senest den 26. maj 1994 til embedsdyrlægen med henblik  

 på påtegning og indsendelse til Veterinærdirektoratet.
 Specielt for slagterier organiseret i Danske Slagterier:
Efter aftale med Danske Slagterier vil det enkelte slagteri fra  

 fusionshovedkontoret i den nærmeste fremtid modtage en liste over  

 leverandører med en årsleverance på mere end 2.650 slagtesvin.
Listen  

 omfatter de leverandører, hvis svin slagteriet som led i overvågningen skal  

 udtage prøver fra.
Listen underskrives og dateres af virksomheden, som senest  

 den 26. maj 1994 afleverer den i to eksemplarer til embedsdyrlægen til  

 påtegning og indsendelse af det ene eksempalr til Veterinærdirektoratet.
 Prøveudtagning m.m.
 Omkring 1. juni 1994 vil slagterierne modtage nærmere instruktion angående  

 prøveudtagning m.m.
 P.V.V.
