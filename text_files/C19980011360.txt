Direktoratet har i bekendtgørelse nr. 515 af 3. juli 1998 fastsat regler  

 om supplerende (nedsatte) dagpenge til et arbejdsløshedskassemedlem.
Til brug  

 herfor har direktoratet udarbejdet denne vejledning.
 Retten til at få supplerende dagpenge efter denne bekendtgørelses regler  

 skal ses i sammenhæng med de øvrige regelsæt, f.eks. reglerne om et  

 arbejdsløshedskassemedlems rådighedsforpligtelse og konsekvenserne af  

 selvforskyldt ledighed og reglerne om fradrag i arbejdsløshedsdagpenge.
Det skal indledningsvis oplyses, at søgnehelligdage er almindelige  

 dagpengegivende dage.
Det vil sige, at der kan udbetales dagpenge for  

 søgnehelligdage, hvis de almindelige betingelser i øvrigt er opfyldt,  

 herunder reglerne om tilmelding til arbejdsformidlingen (AF).
Dette indebærer, at et medlem, som ophører i et arbejdsforhold ved  

 udgangen af dagen før en søgnehelligdag, vil være dagpengeberettiget for  

 søgnehelligdagen(e), såfremt de almindelige betingelser for at udbetale  

 dagpenge er opfyldt.
Et medlem, som fortsætter med ledighed efter  

 søgnehelligdagen(e), skal således fremmøde på arbejdsformidlingen den første  

 åbningsdag efter søgnehelligdagen(e). Et medlem, som kun er ledig på  

 søgnehelligdagen(e), idet medlemmet er i beskæftigelse umiddelbart før og  

 efter søgnehelligdagen(e), vil uanset manglende fremmøde være  

 dagpengeberettiget, såfremt medlemmet opfylder de øvrige betingelser for  

 dagpenge, herunder at medlemmet har været ledig på søgnehelligdagen(e). Ved  

 ledighed forud for en søgnehelligdag(e), hvor fremmøde på AF har været  

 muligt, vil manglende tilmelding til AF medføre udelukkelse fra dagpenge også  

 for søgnehelligdagen(e), indtil fremmøde finder sted.
Til § 1, stk. 2 Ved afgørelsen af om der er tale om nedsat tid, er udgangspunktet  

 forholdet imellem beskæftigelsen i den pågældende uge og fuld sædvanlig  

 ugentlig arbejdstid.
Det betyder, at et medlem, der f.eks. opnår 2 dages  

 beskæftigelse på 7,4 timer dagligt, i denne sammenhæng anses for at arbejde  

 på nedsat tid, da der er tale om mindre end fuld sædvanlig ugentlig  

 arbejdstid.
Fuld sædvanlig ugentlig arbejdstid er som hovedregel 37 timer.
Hvis et  

 medlem arbejder med et lavere timetal end 37, og medlemmets overenskomst  

 fastsætter, at det lavere timetal udgør fuld sædvanlig ugentlig arbejdstid,  

 anses medlemmet ikke for at arbejde på nedsat tid, og der kan derfor ikke  

 udbetales supplerende dagpenge til medlemmet.
 Eksempel:
Et fuldtidsforsikret medlem arbejder 29 timer ugentligt med aften- og  

 natarbejde eller week-end arbejde.
I overenskomsten fremgår det, at den fulde  

 sædvanlige ugentlige arbejdstid er 29 timer, fordi der er tale om aften- og  

 natarbejde eller week-end arbejde.
Medlemmet kompenseres for de skæve  

 arbejdstider ved en lavere ugentlig arbejdstid, men lønnen svarer i  

 princippet til løn for 37 timer.
Medlemmet anses ikke for at arbejde på  

 nedsat tid, og har derfor ikke ret til supplerende dagpenge.
Til § 2, stk. 1 Supplerende dagpenge i en uge beregnes efter forholdet mellem medlemmets  

 arbejdstid i ugen og den normale overenskomstmæssige arbejdstid på det danske  

 arbejdsmarked, d.v.s. den arbejdstid, der er fastsat i den overvejende del af  

 de kollektive overenskomster.
Denne arbejdstid er for tiden 37 timer pr. uge,  

 og der kan derfor højst udbetales supplerende dagpenge i forhold til 37 timer  

 pr. uge.
Til § 2, stk. 2 For deltidsforsikrede fastsættes den gennemsnitlige ugentlige arbejdstid  

 før ledigheden på baggrund af gennemsnittet af beskæftigelsen i den periode,  

 der danner grundlag for beregningen af medlemmets dagpengesats.
Det fremgår af direktoratets bekendtgørelse om fremgangsmåden ved  

 beregning af arbejdsfortjenesten for lønmodtagere, at der for  

 deltidsforsikrede mindst skal foreligge henholdsvis 180/195 løntimer i 12  

 ugers/3 måneders perioden for, at perioden kan danne grundlag for en  

 beregning.
Dette svarer til gennemsnitlig 15 løntimer i hver uge i perioden.
 I situationer, hvor der ikke foreligger en periode, der opfylder  

 betingelserne for beregning af dagpenge, skal den gennemsnitlige ugentlige  

 arbejdstid ved beregningen af supplerende dagpenge fastsættes til 15 timer.
Til § 2, stk. 3 For medlemmer, der overgår fra deltids- til fuldtidsforsikring eller  

 fuldtids- til deltidsforsikring inde i en uge, er det af administrative  

 grunde bestemt, at ændringen af forsikringskategori i relation til  

 supplerende dagpenge regnes fra starten af efterfølgende uge.
 Herved undgås bl.a. problemer vedrørende anvendelsen af  

 mindsteudbetalingsreglerne i § 14.
 Et medlem, som f.eks. overgår fra fuldtids- til deltidsforsikring fredag i  

 uge 25, vil være omfattet af reglerne om supplerende dagpenge til  

 deltidsforsikrede fra starten af uge 26.
Til § 3 Kontrollabel arbejdstid Til § 3, stk. 1 Anvendelsen af medlemmernes egne oplysninger (tro og love oplysninger) om  

 arbejdets omfang bygger på en forudsætning om, at oplysningerne kan  

 efterkontrolleres hos 3. mand (arbejdsgiveren).
 Det vil sige, at arbejdsgiveren skal kunne afgive oplysninger om arbejdets  

 omfang.
 Ved denne vurdering er det afgørende, om det i forbindelse med det  

 konkrete ansættelsesforhold er et naturligt element, at arbejdsgiveren eller  

 en ansat, der er bemyndiget hertil, har mulighed for at kontrollere arbejdets  

 udførelse og omfang.
 Det er ikke afgørende, om arbejdets udførelse og omfang kontrolleres  

 permanent, men om arbejdet er af en sådan beskaffenhed, at en regelmæssig  

 kontrol af arbejdets udførelse og omfang kan udøves som et naturligt led i  

 ansættelsesforholdet, og at dette kan ske til hver en tid.
Det er således afgørende, at arbejdsgiver reelt har mulighed for at  

 opfylde ovennævnte krav til kontrol af arbejdstiden.
Dette forudsætter f.eks.  

 ved arbejde på en fast arbejdsplads, at arbejdsgiver eller dennes  

 repræsentant i et vist omfang er til stede på arbejdspladsen.
 Der vil typisk være tale om kontrollabel beskæftigelse, når arbejdet  

 udføres på en virksomhed eller på en arbejdsplads anvist af arbejdsgiveren  

 under opsyn af en arbejdsgiverrepræsentant.
Til § 3, stk. 2 og 3 Kollektiv overenskomst Arbejdstiden anses som kontrollabel, hvis medlemmet er fast lønnet, og  

 arbejdstiden eller en arbejdstidsnorm er fastsat i en kollektiv overenskomst,  

 som medlemmet og arbejdsgiveren er omfattet af.
 Bestemmelsen omfatter dels kollektive overenskomster dels  

 tiltrædelsesoverenskomster, hvor en uorganiseret arbejdsgiver har indgået  

 aftale med lønmodtagerparten om at tiltræde en kollektiv overenskomst.
Arbejdstiden er den, der fremgår af overenskomsten.
Hvis overenskomsten  

 giver mulighed for, at den ansatte og dennes arbejdsgiver kan aftale en  

 fleksibel arbejdstid, kan arbejdstiden anses som kontrollabel.
Det kræver, at  

 den samlede arbejdstid over en nærmere bestemt periode udgør, hvad  

 overenskomsten har fastsat som den normale arbejdstid.
 Et medlems arbejdstid anses også som kontrollabel, hvis medlemmet er fast  

 lønnet, og medlemmets skriftlige individuelle ansættelsesaftale henviser til  

 en kollektiv overenskomst, hvori arbejdstiden eller en arbejdstidsnorm er  

 fastsat.
I tilfælde, hvor arbejdets udførelse »normalt« kræver, at der  

 forinden har fundet en vis forberedelse sted, anses arbejdet som udgangspunkt  

 som ukontrollabel beskæftigelse.
Der kan f.eks. være tale om skuespillere,  

 musikere, foredragsholdere og undervisere.
 Arbejdet anses dog som kontrollabelt, hvis medlemmet opfylder  

 betingelserne i stk. 2 eller 3 og overenskomsten regulerer omfanget af  

 forberedelsestiden samt betalingen herfor.
Arbejdstidsnorm Ved en arbejdstidsnorm skal forstås en i overenskomsten eller en i aftalen  

 fastsat norm for arbejdstiden, som ikke nødvendigvis er angivet som en  

 ugentlig/daglig arbejdstid.
En sådan norm er typisk udtrykt i et antal timer,  

 som udgør arbejdstiden over en nærmere bestemt periode, f.eks. en månedsnorm  

 eller en årsnorm.
Til § 3, stk. 4 Individuel aftale Hvis medlemmets arbejdstid ikke kan anses som kontrollabel efter stk. 1 -  

 3, kan arbejdstiden i nogle tilfælde anses for kontrollabel på baggrund af en  

 skriftlig individuel ansættelsesaftale.
 Det kræver, at medlemmet er fast lønnet, og at arbejdstiden eller en  

 arbejdstidsnorm er fastsat i ansættelsesaftalen.
 Herudover skal mindst 2 af de i punkt 1 - 6 nævnte kriterier være opfyldt,  

 for at arbejdstiden kan anses som kontrollabel.
Til § 3, stk. 4, nr. 1 Procedurer for registrering af arbejdstiden og arbejdets udførelse kan  

 f.eks. være daglig/ugentlig rapportering fra medlemmet til arbejdsgiver.
Til § 3, stk. 4, nr. 2 Aftalen skal indeholde bestemmelser om over- eller merarbejde samt  

 betalingen herfor.
 Dette kan forhindre den situation, at der arbejdes ud over den aftalte  

 arbejdstid (f.eks. 37 timer), men hvor overarbejdet honoreres via en fast høj  

 løn for de 37 timer.
Til § 3, stk. 4, nr. 3 Ved f.eks. distance- eller hjemmearbejde kan det være aftalt, at medlemmet  

 skal være til disposition for arbejdsgiveren inden for et nærmere angivet  

 tidsrum, således at arbejdsgiveren inden for dette tidsrum altid vil kunne  

 komme i kontakt med medlemmet.
Til § 3, stk. 4, nr. 4 Lønnen må ikke afvige væsentligt fra det senest aftalte, og lønnen skal  

 være konstant over en vis periode, således at der ikke er grundlag for at  

 antage, at medarbejderen har arbejdet mere end den aftalte arbejdstid.
 Lønstigninger i henhold til en i forvejen aftalt lønregulering anses som  

 udgangspunkt ikke for at udgøre en væsentlig afvigelse fra det senest  

 aftalte.
Til § 3, stk. 4, nr. 5 Lønnen skal svare til normalaflønningen for et tilsvarende eller lignende  

 arbejde inden for medlemmets faglige område.
 Ved vurderingen af om medlemmets løn svarer til normalaflønningen på  

 området kan f.eks. benyttes overenskomster på vedkommendes faglige område  

 eller lønstatistikker udarbejdet af de faglige organisationer.
Til § 3, stk. 5 Fast løn skal ses i modsætning til hel eller delvis provisionsløn.
 Med provision skal ikke forstås f.eks. gratiale, tantieme, overskudsdeling  

 m.v.
 Indgår der provision i medlemmets løn, vil medlemmets arbejdstid således  

 ikke kunne anses som kontrollabel efter stk. 2 - 4.
 Fast løn omfatter både fast time-, uge- og månedsløn.
Til § 4 Ukontrollabel arbejdstid Til § 4, stk. 1 Hvis medlemmets arbejdstid ikke kan anses som kontrollabel efter § 3,  

 beregnes medlemmets arbejdstid i ugen ved omregning af nettoindtægten til  

 timer med den til enhver tid gældende omregningssats.
 I de tilfælde, hvor en omregning skal finde sted, skal man være opmærksom  

 på, at bekendtgørelsens § 8 indeholder en særlig belægningsregel for  

 medlemmer, der har ukontrollabel arbejdstid.
Til § 4, stk. 2 Ved opgørelsen af nettoindtægten foretages der fradrag for de  

 dokumenterede, nødvendige udgifter, der i henhold til gældende skatteregler  

 fradrages indtægten før skatteberegning.
Der foretages ikke fradrag  

 for arbejdsmarkedsbidrag i henhold til lov om arbejdsmarkedsfonde.
 Der kan ikke foretages fradrag for ligningsmæssige fradrag, d.v.s.  

 udgifter der alene fradrages i den skattepligtige almindelige indkomst i  

 forbindelse med skatteligningen.
Til § 4, stk. 3 I de tilfælde, hvor indtægten ikke er kendt på tidspunktet for arbejdets  

 udførelse, og hvor det vurderes, at medlemmets arbejde ikke er omfattet af §  

 8, stk. 1, og stk. 3, skal der foretages et foreløbigt fradrag i dagpengene  

 på baggrund af det antal arbejdstimer, som medlemmet har oplyst.
 Når indtægten kendes, foretages det endelige fradrag efter omregning af  

 denne.
Til § 4, stk. 4 I tilfælde, hvor et medlem har haft ukontrollabelt arbejde, som ikke har  

 medført indtægter, foretages fradrag i dagpengene på baggrund af det antal  

 arbejdstimer, der efter medlemmets oplysninger er medgået til arbejdets  

 udførelse.
Fradraget for hver arbejdsdag kan maksimalt udgøre 7,4 timer for  

 fuldtidsforsikrede/for deltidsforsikrede maksimalt 1/5 af den gennemsnitlige  

 ugentlige arbejdstid før ledigheden.
Til § 5, stk. 1 Bestemmelsen omfatter fuldtidsforsikrede medlemmer, der har en fast  

 tilknytning til en arbejdsgiver.
Et medlem anses for at have en fast tilknytning til en arbejdsgiver, når  

 ansættelsesforholdet er omfattet af et opsigelsesvarsel, som indebærer, at  

 retten til supplerende dagpenge er betinget af, at arbejdsgiveren erklærer at  

 ville se bort fra opsigelsesvarslet, hvis medlemmet opnår arbejde med en  

 længere arbejdstid.
Det vil sige, at der foreligger en frigørelsesattest  

 eller det af en ansættelseskontrakt fremgår, at arbejdsgiveren giver afkald  

 på opsigelsesvarsel.
 Et arbejde vil således ikke være omfattet af tidsbegrænsningen i retten  

 til supplerende dagpenge, hvis arbejdet ikke er omfattet af et  

 opsigelsesvarsel.
Et arbejde vil ligeledes ikke være omfattet af tidsbegrænsningen, uanset  

 der foreligger et arbejdsforhold på nedsat tid med opsigelsesvarsel, hvis det  

 pågældende arbejde ligger uden for den fulde, normale arbejdstid for  

 medlemmets arbejdsområde.
Baggrunden herfor er, at det efter de gældende  

 rådighedsregler ikke kræves, at arbejdsgiveren giver afkald på  

 opsigelsesvarsel.
Som en konsekvens af, at sondringen hovedbeskæftigelse/bierhverv er  

 ophævet, omfatter ovenstående også bierhverv.
Det er imidlertid alene  

 bierhverv fra og med 1. januar 1996, der indgår i opgørelsen af  

 tidsbegrænsningen.
 Uger med arbejde, hvor der ydes offentligt tilskud til lønnen indgår i  

 opgørelsen af tidsbegrænsningen, bortset fra uger, hvor et medlem deltager i  

 jobtræning eller i individuel jobtræning, jf. § 1, stk. 2, og § 2, stk. 2, i  

 bekendtgørelse om fradrag i dagpengene for personer, der deltager i  

 jobtræning eller i individuel jobtræning og fradrag i ydelser i henhold til  

 lov om en aktiv arbejdsmarkedspolitik og lov om orlov og vejledningen hertil.
 Et fuldtidsforsikret medlem, der har mistet retten til supplerende  

 dagpenge inden udgangen af 1995, generhverver først retten til supplerende  

 dagpenge, når medlemmet opfylder kravet for generhvervelse i § 5, stk. 1,  

 uanset at medlemmet har mistet retten til supplerende dagpenge på grund af et  

 arbejdsforhold uden opsigelsesvarsel.
Arbejder et medlem i en turnusordning med opsigelsesvarsel f.eks.  

 37 timer i den ene uge og 0 timer i den anden uge, tæller begge uger med i  

 52-ugers-perioden.
Det samme gør sig gældende for medlemmer, der er  

 beskæftiget på nedsat tid, og som arbejder i en vagtplan, der kører over et  

 antal uger.
 I tilfælde af at et medlem, der f.eks. er beskæftiget i en turnus, får  

 merarbejde eller anden beskæftigelse ved siden af, der betyder, at der ikke  

 udbetales supplerende dagpenge for en eller flere uger, vil disse uger ikke  

 tælle med ved opgørelsen af, om medlemmet er faldet for § 5, stk. 1.
Uger, hvor et medlem modtager erstatning for løn for udført  

 arbejde,  tæller med i 52-ugers-perioden.
Dette kan f.eks. være i  

 tilfælde, hvor en virksomhed er gået konkurs, og hvor medlemmet ikke har  

 modtaget løn for udført arbejde, men får erstatning fra Lønmodtagernes  

 Garantifond.
 I tilfælde, hvor medlemmet f.eks. er fritstillet i en opsigelsesperiode,  

 og derfor modtager løn i opsigelsesperioden,  består  

 ansættelsesforholdet, og ugerne i opsigelsesperioden, tæller derfor med i  

 52-ugers-perioden.
 Uger, hvor medlemmet får erstatning for manglende overholdelse af  

 opsigelsesvarsel fra Lønmodtagernes Garantifond samt uger, hvor  

 medlemmet får erstatning for uberettiget bortvisning, tæller ikke med  

 i 52-ugers-perioden.
 Et medlem, der har mistet retten til supplerende dagpenge, og som derefter  

 har haft 26 ugers arbejde med mere end 30 timer pr. uge inden for en 12  

 måneders periode, kan igen få supplerende dagpenge.
 For medlemmer, der arbejder i turnus, skal den gennemsnitlige ugentlige  

 arbejdstid lægges til grund ved afgørelsen af, om medlemmet har generhvervet  

 retten til supplerende dagpenge.
 Perioder, der betragtes/sidestilles med arbejde i henhold til  

 arbejdsløshedsforsikringslovens § 53 og § 56, betragtes ligeledes som arbejde  

 i relation til generhvervelsen af retten til supplerende dagpenge.  

 Konsekvensen af ovenstående er bl.a., at et medlem ikke kan generhverve  

 retten til supplerende dagpenge ved støttet arbejde.
Til § 5, stk. 2 Bestemmelsen fastslår, at retten til supplerende dagpenge for  

 deltidsforsikrede bortfalder, når der er udbetalt supplerende dagpenge i 52  

 uger inden for 70 uger.
 Bestemmelsen indebærer, at alle uger, hvor et deltidsforsikret medlem  

 modtager supplerende dagpenge som følge af arbejde på nedsat tid, vil være  

 omfattet af tidsbegrænsningen i retten til supplerende dagpenge, uanset om  

 medlemmet har arbejdet i et arbejdsforhold med opsigelsesvarsel eller ej.
Som en konsekvens af, at sondringen hovedbeskæftigelse/bierhverv er  

 ophævet, omfatter ovenstående også bierhverv.
Det er imidlertid alene  

 bierhverv fra og med 1. januar 1996, der indgår i opgørelsen af  

 tidsbegrænsningen.
Det skal bemærkes, at deltidsforsikrede ikke kan få udbetalt supplerende  

 dagpenge, efter de er faldet for tidsbegrænsningen i bekendtgørelsens § 5,  

 stk. 2, førend betingelserne for generhvervelse af retten til supplerende  

 dagpenge er opfyldt.
Herfra er dog undtaget vejrlig og materialemangel, jf. §  

 5, stk. 3.
 Et deltidsforsikret medlem, der har mistet retten til supplerende dagpenge  

 inden udgangen af 1995, generhverver først retten til supplerende dagpenge,  

 når medlemmet opfylder kravet for generhvervelse i § 5, stk. 2.
 Det bemærkes, at for deltidsforsikrede medlemmer, der arbejder i en  

 turnusordning eller efter en vagtplan tæller alle ugerne med i opgørelsen af  

 retten til supplerende dagpenge, se hertil vejledningen til § 5, stk. 1.
Til § 5, stk. 4 I henhold til de gældende regler kan et medlem, der mister retten til  

 supplerende dagpenge i henhold til § 5, stk. 1 og 2, uden dagpengemæssige  

 konsekvenser opsige sit arbejde.
For at sikre, at medlemmet kan opsige sit  

 arbejde så betids, at den pågældende kan fratræde i forbindelse med, at  

 retten til supplerende dagpenge ophører, skal arbejdsløshedskassen orientere  

 medlemmet om, at den pågældende står overfor at miste retten til supplerende  

 dagpenge.
Til § 5, stk. 5 Et fuldtidsforsikret medlem, der er faldet for tidsbegrænsningen i § 5,  

 stk. 1, kan modtage dagpenge i enkelte uger med delvis arbejde, når der ikke  

 er tale om beskæftigelse på fast nedsat tid.
Udgangspunktet er, at man ikke  

 vil afskære fuldtidsforsikrede medlemmer, der har mistet retten til  

 supplerende dagpenge, fra at overtage ethvert stykke arbejde på nedsat tid.
 Afgørende for, om der kan udbetales supplerende dagpenge, efter at et  

 fuldtidsforsikret medlem er faldet for stk. 1, er, om det aktuelle arbejde er  

 omfattet af § 5, stk. 1. Hvis det ikke er tilfældet, kan der udbetales  

 supplerende dagpenge for den pågældende uge.
 Eksempel:
 Et fuldtidsforsikret medlem af Handels- og Kontorfunktionærernes  

 Arbejdsløshedskasse - der har været ansat på fast nedsat tid - 20 timer om  

 ugen - er faldet for tidsbegrænsningen i § 5, stk. 1, og har i den  

 forbindelse fratrådt sit arbejde og er fuldt ledig.
 Medlemmet bliver i ledighedsperioden tilbudt en enkelt dags beskæftigelse  

 som afløser, hvilket medlemmet accepterer.
 Da den pågældende beskæftigelse ikke vil være omfattet af § 5, stk. 1, kan  

 der udbetales supplerende dagpenge for den pågældende uge.
Til § 6 I henhold til reglerne i direktoratets bekendtgørelse om rådighed og  

 selvforskyldt ledighed kan et medlem, som mister retten til supplerende  

 dagpenge jf. § 5, stk. 1 og 2, uden konsekvenser opsige sit arbejde til  

 fratræden, i forbindelse med at retten til supplerende dagpenge ophører.
 Der kan i den forbindelse opstå situationer, hvor et medlem har opsagt sin  

 stilling i overensstemmelse med reglerne, men hvor de f.eks. på grund af  

 udefra kommende omstændigheder, som ikke kunne forudses, ikke får opbrugt  

 deres ret til supplerende dagpenge.
I disse situationer skal medlemmet i henhold til reglerne i ovennævnte  

 bekendtgørelse heller ikke pålægges karantæne.
For at sikre, at disse  

 medlemmer ikke bliver stillet anderledes i forhold til supplerende dagpenge  

 fastslår § 6, at de skal stilles som om retten til supplerende dagpenge var  

 bortfaldet, jf. § 5, stk. 1 og 2.
 Det vil bl.a. sige, at medlemmet, jf. § 5, stk. 1, efter arbejdsophøret  

 skal have 26 ugers arbejde med mere end 30 timers arbejde pr. uge inden for  

 en 12 måneders periode for at generhverve retten til supplerende dagpenge.
Til § 7, stk. 2 og 3 Det kan forekomme, at et medlem modtager et vederlag, der overstiger  

 omfanget af det faktisk udførte arbejde.
I sådanne situationer skal der ske  

 fradrag for antallet af løntimer.
Dette kan f.eks. forekomme, hvis medlemmet  

 modtager løn under en virksomhedslukning eller modtager løn i en  

 opsigelsesperiode, hvor der ikke arbejdes.
Hvis et medlem modtager løn under en virksomhedslukning skal der  

 imidlertid ikke ske fradrag ved hjælp af løntimer, hvis lønudbetalingen i  

 perioden med virksomhedslukning f.eks. kan henføres til beskæftigelse, der er  

 udført tidligere.
Er dette ikke tilfældet, f.eks. fordi der er tale om en  

 funktionær- eller en funktionærlignende ansættelse med fast løn, vil  

 udbetalingerne være omfattet af stk. 2.
 Ansættelsesforhold hvor der f.eks. bliver udbetalt en fast ugeløn, men  

 hvor den ugentlige faktiske arbejdstid kan variere, således at den både kan  

 ligge over og under løntimetallet er ikke omfattet af stk. 2.
Til § 7, stk. 4 Inden for visse områder kan der gøre sig forhold gældende, som kan gøre  

 det nødvendigt, at der fastsættes særlige retningslinier for belægning af  

 dagpengekortet.
Dette er f.eks. tilfældet inden for dele af  

 undervisningsområdet.
Til § 8, stk. 1 og 3 Medlemmer med en ukontrollabel arbejdstid skal i henhold til § 4 have  

 omregnet deres nettoindtægt til timer.
Herudover kan der blive tale om at  

 anvende belægningsreglen i § 8, stk. 1, som betyder, at der kan blive tale om  

 at belægge med 7,4 timer, hvis det omregnede timetal er mindre.
Dette skal  

 ske, hvis arbejdsløshedskassen vurderer, at arbejdets art betyder, at  

 man ikke kan anses for at have været ledig.
Arbejdsløshedskassen skal således  

 som udgangspunkt ikke vurdere det konkrete ansættelsesforhold.
De grupper, der som udgangspunkt vil være omfattet af bestemmelsen om  

 minimumsbelægning, er faggrupper, hvor der er en formodning for, at arbejdet  

 efter sin art er heldagsbeskæftigelse.
Som eksempler kan nævnes fiskere,  

 handelsrejsende og taxachauffører.
Til § 8, stk. 2 og 4 I stk. 2 og 4 er der åbnet mulighed for, at medlemmerne ikke skal  

 minimumsbelægges i henhold til stk. 1 og 3.
 Dette betyder, at et fuldtidsforsikret medlem, der kan godtgøre, at den  

 daglige beskæftigelse har været af mindre omfang end 7,4 timer, kun skal have  

 foretaget belægning med de omregnede timer, jf. § 4.
 Eksempel:
 En fuldtidsforsikret chauffør har inden for et døgn haft en indtjening ved  

 hyrevognskørsel, som omregnet efter § 4, svarer til 5,5 timers beskæftigelse.
 Som udgangspunkt vil en chauffør være omfattet af § 8, stk. 1 og  

 dagpengekortet skal derfor belægges med 7,4 timer.
Chaufføren kan imidlertid fremlægge oplysninger fra vognmanden, som  

 godtgør, at han kun har haft hyrevognen til sin disposition i 6,5 timer i det  

 pågældende døgn.
Dagpengekortet skal herefter alene belægges med det  

 omregnede timetal - 5,5 timer - jf. § 8, stk. 2.
 Havde det omregnede timetal været f.eks. 8,5 timer, skulle dagpengekortet  

 belægges med 8,5 timer.
 Hvis et fuldtidsforsikret/deltidsforsikret medlem godtgør, at den daglige  

 beskæftigelse har været af mindre omfang end 7,4 timer/1/5 af den  

 gennemsnitlige ugentlige arbejdstid før ledigheden, og der ikke har været  

 indtægter forbundet med arbejdet, skal dagpengekortet belægges med det antal  

 timer, der efter medlemmets oplysninger er medgået til arbejdets udførelse,  

 jf. § 4, stk. 4.
Til § 9 § 9  indeholder nærmere regler for, hvorledes  

 dagpengekortet skal belægges, når medlemmet ikke er til rådighed eller af  

 anden grund ikke har ret til dagpenge.
Det bemærkes, at fradrag i dagpenge beregnes i forhold til fuld  

 overenskomstmæssig arbejdstid, og ikke i forhold til et bestemt antal - 5  

 eller 6 - dage.
Fradrag vil typisk finde sted i situationer, hvor medlemmet  

 enten har arbejde/ indtægt i ugen, eller medlemmet ikke har været til  

 rådighed.
 Fradrag for arbejde (indtægt) finder sted uanset, hvornår arbejdet er  

 udført i ugen.
 For så vidt angår belægning på grund af manglende rådighed skal  

 dette kun ske inden for det tidsrum, hvor et medlem skal stå til rådighed for  

 arbejdsmarkedet.
 Modtager et medlem løn under sygdom for et større antal timer end 7,4,  

 f.eks. i kraft af at medlemmet er ansat til 9 timers arbejde lørdag og 9  

 timers arbejde søndag, skal medlemmets dagpengekort belægges med det antal  

 timer, der udbetales løn for under sygdom.
 Et medlem, som afholder ferie i en karantæneperiode eller i en periode,  

 hvor den pågældende er omfattet af arbejdsløshedsforsikringslovens § 53, stk.  

 1 eller § 54, skal have dagpengekortet belagt med 7,4 timer, da medlemmet er  

 udelukket fra dagpenge grundet karantæne/karenstid.
Til § 10 Arbejdsløshedskassen skal søge direktoratet om at få udarbejdet særlige  

 regler, og den skal i den forbindelse godtgøre, at der er et behov for disse  

 regler inden for de(t) konkrete arbejdsområde(r) særreglerne skal dække.
Til § 11 Et medlem, der holder egen optjent ferie eller ferie med feriedagpenge,  

 skal have hver feriedag belagt med 7,4 timer.
 Det skal bemærkes, at dagpengekortet ved afholdelse af ferie - herunder  

 egen optjent ferie - ikke skal belægges på lørdage.
 I tilfælde af at medlemmet har optjent og skal afholde en halv feriedag,  

 belægges dagpengekortet med 3,7 timer.
 Ved belægning af dagpengekort for halve feriedage med 3,7 timer er der  

 ikke generelt åbnet mulighed for afholdelse af halve feriedage.  

 Belægningsreglen er alene aktuel for medlemmer, der har optjent halve  

 feriedage f.eks. 2,5 feriedage.
 Ved afholdelse af halve feriedage uden tilmelding til arbejdsformidlingen  

 skal dagpengekortet belægges med 7,4 timer.
Til § 12 Den tekniske belægning for dagpengegodtgørelsen skal anføres på  

 dagpengekortet ud for medlemmets 1. og 2. ordinære arbejdsdag.
 Arbejder et medlem normalt i en 5-dages-uge fra mandag til og med fredag,  

 og ophører medlemmet i arbejde fredag, skal dagpengekortet teknisk belægges  

 med 6,6 timer den 1. og 2. ordinære arbejdsdag, det vil sige den følgende  

 mandag og tirsdag.
 Skal et medlem normalt stå til rådighed for en 7-dages-uge, således at  

 dagpengekortet i tilfælde af sygdom, fri for egen regning m.v. teknisk skal  

 belægges alle ugens dage, skal den tekniske belægning for dagpengegodtgørelse  

 i tilfælde af arbejdsophør en fredag eller en lørdag ske henholdsvis lørdag  

 og søndag eller søndag og mandag.
 Et medlem som har krav på fuld arbejdsgiverbetalt dagpengegodtgørelse for  

 1. og 2. ledighedsdag skal uanset manglende tilmelding til  

 arbejdsformidlingen (belægning 7,4) have dagpengekortet belagt med 6,6 timer.
 Et medlem hvis dagpengekort alene skal belægges med 3,3 timer i henhold  

 til § 12, stk. 2, skal ved manglende tilmelding til arbejdsformidlingen have  

 belagt dagpengekortet op til 7,4 timer grundet manglende rådighed.
Til § 14 Bestemmelserne fastslår, at der er en vis mindstegrænse for, hvor få timer  

 der kan udbetales supplerende dagpenge for.
Hovedreglen er for  

 fuldtidsforsikrede, at der ikke kan udbetales for mindre end 7,4 timer.
Til § 15 Når arbejdsgiverens forpligtelse til at udbetale en dagpengegodtgørelse  

 for 1. og 2. ledighedsdag til samme medlem er bortfaldet, skal arbejdsgiveren  

 over for medlemmet skriftligt oplyse på hvilke dage og for hvilke  

 tidspunkter, medlemmet har modtaget en dagpengegodtgørelse.
 Erklæringen skal underskrives af medlemmet og arbejdsgiveren og af  

 medlemmet gives til arbejdsløshedskassen.
 Erklæringen er dokumentation for, at arbejdsgiveren har opfyldt  

 arbejdsløshedsforsikringslovens forpligtelse til at betale medlemmet en  

 dagpengegodtgørelse for 1. og 2. ledighedsdag.
 Hvis arbejdsløshedskassen kan konstatere, at dagpengekortet/kortene af  

 medlemmet er blevet teknisk belagt, og at arbejdsløshedskassen derfor har  

 tilbageholdt dagpenge svarende til det antal ledighedsdage, som det  

 forudsættes i arbejdsløshedsforsikringsloven, at arbejdsgiveren skal betale  

 til det samme medlem, kan arbejdsløshedskassen dog genoptage udbetalingen af  

 dagpenge til medlemmet for 1. og 2. ledighedsdag, hvis de almindelige  

 betingelser herfor er opfyldt, selv om erklæringen endnu ikke er givet til  

 arbejdsløshedskassen.
 Hvis medlemmet på grund af uoverensstemmelse med arbejdsgiveren om dennes  

 forpligtelse til at betale en dagpengegodtgørelse ikke har modtaget  

 dagpengegodtgørelsen, men medlemmets dagpengekort af arbejdsløshedskassen er  

 blevet teknisk belagt for det antal ledighedsdage, som det forudsættes i  

 arbejdsløshedsforsikringsloven, at arbejdsgiveren skal betale til det samme  

 medlem, kan arbejdsløshedskassen dog også genoptage udbetalingen af dagpenge  

 til medlemmet for 1. og 2. ledighedsdag, hvis de almindelige betingelser  

 herfor er opfyldt.
 Er arbejdsgiveren ikke forpligtet til at betale en dagpengegodtgørelse for  

 1. og 2. ledighedsdag kan medlemmet få dagpenge fra arbejdsløshedskassen ved  

 ledighedens start, hvis de almindelige betingelser for at få dagpenge er  

 opfyldt.
Til § 16 Et medlem anses for at være ledig på grund af vejrlig, hvis medlemmets  

 arbejde indstilles eller ikke kommer i gang som følge af dårligt vejr.
 Arbejdsstandsning, som f.eks. skyldes varme eller omfatter medlemmer, der  

 er beskæftigede indendørs, vil som følge heraf ikke kunne betragtes som  

 vejrligsledighed.
Et medlem anses for at være ledig på grund af materialemangel, hvis  

 arbejdet indstilles eller ikke kommer i gang på grund af materialemangel og  

 arbejdsgiveren i henhold til overenskomst eller faglig kutyme har ret til at  

 indstille arbejdet i denne situation.
Det er i den forbindelse uden betydning  

 om medlemmet enten bliver på arbejdspladsen og venter på materialer eller  

 bliver hjemme.
 Arbejdsgiveren eller den arbejdsgiveren bemyndiger dertil skal i rubrikken  

 »arbejdsgiverens navn og adresse« ud for vejrligsdagen attestere  

 vejrligsdagen ved underskrift eller firmaets stempel.
 Medlemmer, som forgæves giver møde på arbejdspladsen og modtager  

 erstatning for indtil 2 timer, skal ikke have dagpengekortet belagt for disse  

 timer, hvis arbejdet ikke kan igangsættes, og der straks ved arbejdstidens  

 begyndelse sker hjemsendelse (eller ansættelse ikke finder sted).
Det er ikke et ubetinget krav, at et medlem skal møde på arbejdspladsen  

 hver dag, når medlemmet er hjemsendt på grund af vejrlig.
Arbejdsgiveren kan  

 på forhånd tilkendegive, at medlemmet ikke skal møde på arbejdet næste dag,  

 med mindre arbejdet kan genoptages.
Attestation kan således gives  

 efterfølgende, men den skal foreligge, inden dagpengekortet afleveres til  

 arbejdsløshedskassen.
Tilsvarende gælder ved hjemsendelser på grund af  

 materialemangel.
 Der kan ikke udbetales dagpenge for vejrligsdage i forbindelse med  

 arbejde, der udføres uden for landets grænser, medmindre der arbejdes for en  

 dansk arbejdsgiver, og medlemmet hver dag efter arbejdstids ophør vender  

 tilbage til sin bopæl i Danmark.
Et medlem kan ikke få dagpenge i en hjemsendelsesperiode på grund af  

 vejrlig eller materialemangel, når medlemmet i henhold til overenskomst,  

 arbejdsaftale, kutyme m.v. har ret til løn eller arbejdsvederlag i  

 hjemsendelsesperioden.
Det er uden betydning, om vederlaget rent faktisk  

 udbetales.
 Medlemmet kan heller ikke få dagpenge, hvis medlemmets arbejdsgiver har  

 fraskrevet sig muligheden for at hjemsende medlemmet uden løn på grund af  

 vejrlig/materialemangel.
 Det samme gælder, hvis medlemmet er ansat i en akkordopgave, hvor der er  

 aftale om udførelse af et bestemt stykke arbejde til en på forhånd aftalt  

 betaling for en bestemt afgrænset tidsperiode, og medlemmet har forpligtet  

 sig til at færdiggøre arbejdet.
Til § 17 Under arbejdsfordeling nedsættes den overenskomstmæssige arbejdstid i en  

 begrænset periode, uden at de pågældende medarbejdere er afskedigede.
En  

 arbejdsfordeling er bl.a. karakteristisk ved, at medarbejderne i hele  

 perioder fortsat er ansat i virksomheden, også selv om ordningen medfører en  

 samlet lukning i et antal uger.
 Formålet med en arbejdsfordeling er at undgå afskedigelser i den periode,  

 som arbejdsfordelingen er aftalt for.
 Hvis en arbejdsfordeling er aftalt i strid med bekendtgørelsens regler,  

 kan de pågældende medlemmer ikke få supplerende dagpenge i den periode,  

 arbejdsfordelingen er aftalt for.
Arbejdsgiverens betaling af en dagpengegodtgørelse for 1. og 2.  

 ledighedsdag ændrer ikke på bestemmelserne om arbejdsfordeling.
Der henvises  

 til vejledningen til § 5 i bekendtgørelse nr. 1145 af 20. december 1995 om  

 arbejdsgiverens betaling af dagpengegodtgørelse for 1. og 2. ledighedsdag.
Til § 17, stk. 1, nr. 1 Med udtrykket »Arbejdsfordelingen skal være etableret i henhold til  

 en overenskomst eller ved aftale, om midlertidig nedsættelse af arbejdstiden  

 med henblik på at undgå afskedigelser« menes, at arbejdsfordelingen skal  

 være etableret i henhold til en kollektiv overenskomst eller en kollektiv  

 aftale.
 For at modtage supplerende dagpenge skal arbejdsfordelingen som minimum  

 opfylde betingelserne i § 17.
 Hvorvidt en arbejdsfordeling er i strid med aftalen eller eventuelle  

 overenskomstmæssige bestemmelser, skal afklares imellem parterne/  

 overenskomstens parter.
Til § 17, stk. 1, nr. 2 Anmeldelsen af en arbejdsfordeling skal foretages på en af Direktøren for  

 Arbejdsløshedsforsikringen godkendt blanket og skal indeholde oplysninger om  

 de af arbejdsfordelingen omfattede medarbejdere med angivelse af navn,  

 personnummer samt hvilken arbejdsløshedskasse, medarbejderne er medlem af.  

 Kopi af anmeldelsen sendes af arbejdsformidlingen til den eller de berørte  

 arbejdsløshedskasser.
Som udgangspunkt skal en arbejdsfordeling anmeldes til arbejdsformidlingen  

 senest 1 uge før den planlagte ikrafttræden.
Arbejdsfordelingen (retten til  

 supplerende dagpenge) vil som udgangspunkt falde bort, hvis fristen ikke  

 overholdes.
 Såfremt arbejdsgiveren ikke har overholdt 1 uges fristen, skal  

 arbejdsformidlingen dog konkret vurdere, om der er omstændigheder som gør, at  

 arbejdsfordelingen alligevel må anses for rettidigt anmeldt.
 Anmeldelsen af en arbejdsfordeling skal under alle omstændigheder  

 foreligge før arbejdsfordelingens ikrafttrædelse.
 Retsvirkningen af en for sent anmeldt arbejdsfordeling er, at  

 arbejdsfordelingen falder bort, og skal anmeldes på ny.
 En kollektiv ferielukning afbryder ikke en arbejdsfordeling.
Vurderingen af om en kollektiv ferielukning forlænger en arbejdsfordeling  

 er en konkret vurdering.
Hvis den kollektive overenskomst har taget stilling  

 til hvordan kollektiv ferielukning skal behandles, følges overenskomsten.  

 Hvis den kollektive overenskomst ikke har taget stilling til kollektiv  

 ferielukning tæller den kollektive ferie ikke med i arbejdsfordelingen.  

 Arbejdsfordelingen forlænges således med den kollektive ferie.
Til § 17, stk. 1, nr. 4 En arbejdsfordeling skal for at berettige til supplerende dagpenge være  

 tilrettelagt således, at arbejdstiden nedsættes med hele dage.
 Der skal enten være tale om mindst 2 dage pr. uge, eller en  

 fordelingsordning hvor en uges ledighed efterfølges af en uge med fuld  

 beskæftigelse.
 Hvis en virksomhed med en godkendt arbejdsfordeling uforudset får et  

 kortvarigt behov for arbejdskraft, medregnes en sådan periode med mere  

 beskæftigelse end forudsat i arbejdsfordelingsperioden, med mindre  

 arbejdsfordelingen inden er afmeldt til arbejdsformidlingen.
 Ved en afmelding skal det angives, om afbrydelsen af  

 arbejdsfordelingsordningen er af midlertidig karakter.
Til § 17, stk. 1, nr. 5 I særlige tilfælde kan et medlem få supplerende dagpenge, selv om en  

 arbejdsfordeling ikke omfatter en hel virksomhed, men kun en del heraf.
Når  

 der foreligger særlige driftsmæssige eller faglige grunde, og der i øvrigt er  

 enighed om arbejdsfordelingen, kan denne godkendes af Arbejdsmarkedsrådet  

 efter de samme regler, som er nævnt ovenfor.
Til § 17, stk. 3 Hvis der sker afskedigelser i en arbejdsfordelingsperiode, må det  

 undersøges om afskedigelsen er varslet forud for påbegyndelsen af en  

 arbejdsfordeling, og om den faglige organisation har accepteret, at medlemmet  

 er omfattet af arbejdsfordelingen.
 Hvis afskedigelsen er varslet forud for påbegyndelse af  

 arbejdsfordelingen, vil en fratrædelse i en fordelingsordning ikke medføre,  

 at retten til supplerende dagpenge for deltagerne i fordelingen er  

 bortfaldet.
 Hvis en medarbejder vender tilbage fra orlov og indtræder i sin egen  

 stilling, og afløseren af denne grund skal fratræde/sættes til andet arbejde,  

 vil retten til supplerende dagpenge ikke bortfalde.
Til § 20, stk. 1 Ikrafttrædelsesdatoen er af administrative hensyn fastsat til den 24.  

 august 1998, som er den første dag i en 4/5 ugers- og en  

 14-dages-udbetalingsperiode.
Derved undgås det, at der skal foretages fradrag  

 for det samme arbejde på to forskellige måder i en udbetalingsperiode for  

 medlemmer, hvis arbejde ændrer status som følge af den ændrede afgrænsning af  

 (u)kontrollabelt arbejde.
 Denne vejledning erstatter direktoratets vejledning nr. 203 af 20.  

 december 1995.
