Nr BSF 68 Forslag til folketingsbeslutning om oprettelse af et center for  

 børnelitteratur Fremsat af Bent Hindrup Andersen (EL) Jette Gottlieb (EL) Søren  

 Søndergaard (EL) den 9. januar 1996 Folketinget opfordrer regeringen til inden udgangen af folketingsåret 1995-96 at etablere et center for børnelitteratur, som skal styrke forskningen, formidlingen og dokumentationen vedrørende børnelitteratur.
Bemærkninger til forslaget Med det formål at skabe de bedst mulige vilkår for produktion og  

 formidling af litteratur til børn og unge og dermed for styrkelse af børns og  

 unges læsning i bredeste forstand foreslås oprettet et center for  

 børnelitteratur ved Danmarks Lærerhøjskole.
En række undersøgelser samt læreres og skole- og børnebibliotekarers  

 erfaringer peger på, at mange børn læser dårligere og i mindre omfang end  

 tidligere.
Den danske forskning på området er imidlertid begrænset.
 I en verden med flere og flere medieteknologiske tilbud også til børn og  

 unge, bl.a. tv, video og edb, har læsningen, herunder læsning af bøger og  

 aviser, stor betydning både i uddannelsesmæssig sammenhæng og også i fritiden  

 for, at børn og unge kan vokse op som borgere i et demokratisk samfund.
 Det er derfor vigtigt, at alle, som arbejder med børne- og  

 ungdomslitteratur, dvs. pædagoger, lærere, skolebibliotekarer og  

 børnebibliotekarer, og også forfattere og forlæggere kan indhente relevant  

 information om børnelitteratur og børns læsning samt støtte sig til  

 forskningen på området.
 Som det eneste land i Norden og et af de få lande i Europa har Danmark  

 ikke et center for børnelitteratur, et center, som i sidste ende vil komme  

 børn og unge til gode gennem bøger og formidling.
Centret foreslås placeret på Danmarks Lærerhøjskole, fordi man her har en  

 stor samling af børnelitteratur og faglitteratur samt den overvejende del af  

 den begrænsede forskning på området.
På Lærerhøjskolen forskes der også i  

 bredeste forstand i læsning.
Centret tænkes placeret som det koordinerende led i et netværk omfattende  

 andre institutioner, som tilbyder uddannelse, hvori indgår børnelitteratur,  

 f.eks.
Danmarks Biblioteksskole, enkelte universiteter og seminarierne.
Der tænkes udpeget en bestyrelse og et repræsentantskab, som fastlægger  

 rammerne og opgaverne for centrets arbejde.
Dette arbejde skal bl.a. omfatte  

 fortsat opbygning af en komplet samling af dansk børnelitteratur, en  

 omfattende samling af dansk og udenlandsk teoretisk litteratur om børn,  

 litteratur og læsning og samlinger af den vigtigste del af den udenlandske  

 børnelitteratur på originalsproget samt dansk børnelitteratur oversat til  

 andre sprog.
Dertil kommer tidsskrifter m.v.
Centerbestyrelsens medlemmer kan udpeges af bl.a.
Danmarks Lærerhøjskole,  

 Danmarks Biblioteksskole, Dansk Forfatterforening, Kulturministeriet og  

 Undervisningsministeriet.
Repræsentanskabets medlemmer kan udpeges af  

 institutioner og organisationer, som arbejder med børnelitteratur.
Det forudsættes, at der ansættes 3-4 forskere og bibliotekarer, f.eks. to  

 af hver personalekategori, samt administrativ hjælp.
Dertil kommer midler til  

 indkøb, udstillingsvirksomhed m.v.
I alt skønnes beslutningsforslaget at  

 betyde en udgift på 1,5-2 mio. kr.
 Centret kan herudover modtage særskilte bevillinger fra fonde m.v. og løse  

 opgaver for andre institutioner.
