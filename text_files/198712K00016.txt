Nr LSF 16 Forslag til Lov om ændring af retsplejeloven (Fri proces og retshjælp) Fremsat af justitsministeren (Ninn-Hansen) den 7. oktober 1987 § 1 I lov om rettens pleje, jf. lovbekendtgørelse nr. 567 af 1. september 1986 som ændret ved lov nr. 273 af 13. maj 1987, lov nr. 385 og nr. 386 af 10. juni 1987, foretages følgende ændringer:
 1. I § 14, stk. 3, indsættes som 2. pkt.:
»Skifteretten vejleder endvidere om betingelserne for og fremgangsmåden ved indgivelse af ansøgning om gældssanering.« 2. § 128, stk. 1, affattes således:
»Advokater, der er antaget til at udføre sager for parter, der har fri proces, skal yde retshjælp til personer, der opfylder de økonomiske betingelser, som fastsættes i medfør af § 330, stk. 3.« 3. I § 330 indsættes efter stk. 1 som nyt stykke:
»Stk. 2. En bevilling til fri proces omfatter alene de omkostninger ved sagen, der ikke er dækket af en retshjælpsforsikring eller en anden form for forsikring.« Stk. 2-4 bliver herefter stk. 3-5.
 4. § 330, stk. 2, der bliver stk. 3, affattes således:
»Stk. 3. Justitsministeren kan fastsætte regler om, hvornår betingelserne i stk. 1, nr. 1 og 2, er opfyldt.« 5. I § 330, stk. 3, der bliver stk. 4, ændres »overøvrigheden«  

 til:
 »statsamtet«.
 6. § 331 affattes således:
»§ 331. Justitsministeren kan, når særlige grunde taler derfor, efter ansøgning meddele fri proces, selv om betingelserne i § 330 ikke er opfyldt.
Dette gælder navnlig i sager, som er af principiel karakter eller af almindelig offentlig interesse, eller som har væsentlig betydning for ansøgerens sociale eller erhvervsmæssige situation.« 7. Efter § 331 indsættes:
»§ 331 a.
Justitsministeren kan fastsætte regler om indholdet af en ansøgning om fri proces og om de oplysninger, som ansøgeren skal meddele.
Justitsministeren kan endvidere fastsætte regler om, at der skal anvendes en særlig blanket ved ansøgningen.« 8. I § 332, stk. 1, indsættes efter nr. 3 som nyt nummer:
»4) Fritagelse for at erstatte modparten sagens omkostninger.« Nr. 4 bliver herefter nr. 5.
 9. I § 332, stk. 2, indsættes som 2. pkt.:
»Bevillingen kan betinges af, at der indbetales et gebyr til statskassen efter regler fastsat af justitsministeren.« 10. § 333 og § 335 a, stk. 2, ophæves.
 11. § 335 affattes således:
»§ 335. Retten kan pålægge en part, der har fri proces, helt eller delvis at erstatte statskassens udgifter ved den fri proces i det omfang, udgifterne ikke pålægges modparten, når partens forhold og omstændighederne i øvrigt taler derfor.« 12. § 449 affattes således:
»§ 449. Giver sagsøgte eller appelindstævnte ikke møde ved advokat i en sag efter § 448, nr. 1-5 og 7-8, og finder retten, at den pågældende har behov for advokatbistand, kan retten beskikke en advokat for denne, såfremt parten opfylder betingelsen i § 330, stk. 1, nr. 2.
Stk. 2. Finder retten det ikke muligt at behandle sagen på forsvarlig måde, uden at sagsøgte eller appelindstævnte har advokatbistand, kan retten beskikke den pågældende part en advokat, selv om parten ikke opfylder betingelsen i § 330, stk. 1, nr. 2. Retten pålægger i så fald parten at erstatte statskassen udgifterne i forbindelse med beskikkelsen.« § 2 Loven træder i kraft den 1. januar 1988.
BEMÆRKNINGER TIL LOVFORSLAGET Almindelige bemærkninger 1. Indledning Lovforslaget har primært til formål at gennemføre væsentlige forbedringer af befolkningens adgang til retshjælp.
I den forbindelse foreslås betydelige fohøjelser af de økonomiske grænser for meddelelse af fri proces og offentlig retshjælp ved advokater.
Det foreslås således, at den nuværende indtægtsgrænse for at kunne få fri proces for et ægtepar forhøjes fra 110.000 kr. i samlet socialindkomst til en samlet socialindkomst på 175.000 kr.
 Tillægget pr. barn på 15.000 kr. foreslås forhøjet til 25.000 kr.
Indtægtsgrænsen for enlige uden børn vil efter forslaget blive forhøjet fra 83.000 kr. til 130.000 kr.
Endvidere indeholder lovforslaget en regel om, at fri proces i modsætning til i dag i almindelighed skal medføre fritagelse for at erstatte modparten sagens omkostninger.
Dernæst foreslås en udvidelse af området for advokatretshjælp både for så vidt angår de omfattede sagskategorier og med hensyn til retshjælpsydelsernes omfang og indhold.
Samtidig foreslås, at retshjælpsforsikringer gøres til den primære sikring mod befolkningens procesudgifter, idet en bevilling til fri proces alene skal omfatte de omkostninger ved sagen, der ikke er dækket af en eventuel retshjælpsforsikring.
Endvidere foreslås, at fri procesbevillingen for den mere velstillede del af dem, der opfylder betingelserne for at få fri proces, i almindelighed betinges af, at der indbetales et gebyr på 800 kr. til statskassen.
Herudover foreslås en ophævelse af reglen om automatisk beskikkelse af en advokat for den sagsøgte i ægteskabssager.
Endelig foreslås en række andre ændringer i reglerne for meddelelse af fri proces, herunder en ligestilling mellem ægteskabelige og ikke-ægteskabelige samlivsforhold.
En anden væsentlig ændring består i, at der ved afgørelsen af, om der skal meddeles fri proces, skal tages hensyn til muligheden for at få sagen behandlet af Forbrugerklagenævnet eller et af de private klage- eller ankenævn, der er godkendt af Forbrugerklagenævnet.
Lovforslaget er udarbejdet i overensstemmelse med lovudkastet i betænkning nr. 1113/87, der er afgivet af retshjælpsudvalget.
Da en del af de foreslåede ændringer skal gennemføres administrativt, indeholder betænkningen forslag til nye bekendtgørelser om fri proces og om offentlig retshjælp ved advokater.
Såfremt lovforslaget vedtages, vil Justitsministeriet udstede sådanne bekendtgørelser i overensstemmelse med udvalgets udkast.
Baggrunden for lovforslaget er endvidere en beretning, afgivet af Folketingets Retsudvalg den 20. september 1985 over et forslag til folketingsbeslutning om forbedring af adgangen til retshjælp, fri proces m.v.
Beslutningsforslaget og beretningen er medtaget i betænkningen og i øvrigt optrykt i Folketingstidende 1984-85, tillæg A, sp. 3689, og tillæg B, sp. 3097.
Herudover blev der den 23. april 1987 af medlemmer af Socialdemokratiet fremsat forslag nr.
B 156 til folketingsbeslutning om regulering af indtægtsgrænserne for opnåelse af fri proces og retshjælp og om forhøjelse af vederlag til nævninge og domsmænd og til advokater, der yder offentlig retshjælp (blad nr. 737). Beslutningsforslaget er medtaget i betænkningen.
Beslutningsforslaget var til første behandling den 6. maj 1987 (Folketingstidende 1986-87, sp. 11294). Den 20. juni 1987 har Retsudvalget afgivet beretning over beslutningsforslaget (blad nr. 1087). I beretningen henstiller et flertal i udvalget til justitsministeren, at der inden udgangen af folketingsåret 1986-87 sker en regulering af de gældende satser og indtægtsgrænser baseret på den skete løn- og prisudvikling.
Da de forslag, der er indeholdt i lovforslaget - som anført af retshjælpsudvalget - skal ses i sammenhæng som en samlet reform af retshjælpsområdet, har Justitsministeriet ikke fundet administrativt at burde foretage de nævnte ændringer af indtægtsgrænser og vederlag, før Folketinget har haft lejlighed til at tage stilling til de dele af reformen, der kræver lovændring, herunder de foreslåede nye regler vedrørende retshjælpsforsikringer og betaling af modpartens omkostninger.
 Disse regler foreslås som nævnt sat i kraft den 1. januar 1988.
I det følgende gives der en nærmere gennemgang af hovedpunkterne i betænkningen og i lovforslaget samt i de administrative regler, der vil blive udstedt i forbindelse med lovforslagets vedtagelse.
2. De økonomiske betingelser for fri proces 2.1. De gældende økonomiske grænser for at kunne få fri proces er fastsat i bekendtgørelse nr. 573 af 17. december 1980, der trådte i kraft den 1. januar 1981. Bekendtgørelsen er medtaget som bilag til retshjælpsudvalgets betænkning.
Efter bekendtgørelsens § 2 bør fri proces i almindelighed ikke meddeles, hvis ansøgerens socialindkomst overstiger 110.000 kr. for forsørgere og 83.000 kr.
for ikke-forsørgere med tillæg af 15.000 kr. for hvert barn under 18 år, der forsørges af ansøgeren.
Den manglende justering af de økonomiske grænser siden 1981 har medført, at en fortsat faldende procentdel af befolkningen har adgang til fri proces.
I slutningen af 1980 skønnedes således ca. 2/3 af befolkningen at opfylde de økonomiske betigelser i den nævnte bekendtgørelse, mens kun ca. 35 pct. af befolkningen i dag må antages at opfylde disse betingelser, svarende til 41 pct. af familierne.
Efter retshjælpsudvalgets opfattelse er der på denne baggrund behov for en betydelig forhøjelse af de økonomiske grænser, således at der sikres den del af befolkningen, der har et reelt retshjælpsbehov, adgang til fri proces.
Udvalget opstiller i den forbindelse en række alternative muligheder baseret på, hvor stor en del af befolkningen, der vil være dækket ved givne beløbsgrænser for forsørgere og ikke-forsørgere (samlevende og enlige) med børnetillæg.
En dækningsgrad på ca. 1/2 (51 pct.) af befolkningen vil således kunne opnås ved økonomiske grænser på 120.000 kr. og 150.000 kr. i socialindkomst for henholdsvis ikke-forsørgere og forsørgere samt et børnetillæg på uændret 15.000 kr.
Denne dækningsgrad svarer til 59 pct. af familierne.
Forhøjes grænserne til 160.000 kr. og 190.000 kr. i socialindkomst for henholdsvis ikke-forsørgere og forsørgere og med et uændret børnetillæg på 15.000 kr. pr. barn, skønnes dækningsgraden at ville stige til ca. 2/3 af befolkningen.
Denne dækningsgrad svarer til 73 pct. af familierne.
Sker der - som anbefalet af udvalget - tillige en forhøjelse af børnetillægget til f.eks. 25.000 kr. pr. barn, vil dækningsgraden ved begge alternativer blive noget større, idet flere samlevende eller enlige med børn herved vil blive omfattet.
Skal forhøjelsen ske som en opskrivning efter forbrugerprisindekset, reguleringspristallet og den gennemsnitlige timeløn for LO-arbejdere fra 1980 niveau til 1986 niveau, skal de økonomiske grænser sættes til ca. 126.000 kr. i socialindkomst for ikke-forsørgere, ca. 170.000 kr. for forsørgere og ca. 23.000 kr.
i børnetillæg.
Ved en sådan fremskrivning lægges der afgørende vægt på udviklingen i købekraften fremfor en bestemt dækningsgrad af befolkningen.
Personer med uændret købekraft vil derfor fortsat være sammenfaldende med den persongruppe, der vil kunne opnå fri proces.
Retshjælpsudvalget tager ikke stilling til, hvilket af de nævnte alternativer der bør vælges.
Udvalget anfører i den forbindelse, at valget må bero på en politisk vurdering, hvori mulighederne for at finansiere forbedringerne må antages at ville spille en væsentlig rolle.
Efter udvalgets opfattelse bør man dog vælge den i den givne situation størst mulige forhøjelse af de økonomiske grænser for derved at opnå den største forbedring af befolkningens adgang til fri proces.
Justitsministeriet foreslår på denne baggrund, at de tre nævnte indtægtsgrænser den 1. januar 1988 forhøjes fra 83.000 kr. til 130.000 kr. (enlige), fra 110.000 kr. til 175.000 kr. (samlevende) og fra 15.000 kr. til 25.000 kr. (tillæg pr. barn). Herved sikres, at den persongruppe, der i 1981 havde økonomisk mulighed for at få fri proces, igen vil få denne mulighed.
Disse forhøjelser må antages at indebære en dækningsgrad på 60 pct. af befolkningen og ca. 2/3 af familierne.
Den del af befolkningen, der har et reelt retshjælpsbehov, får hermed adgang til fri proces.
Justitsministeriet har endvidere taget i betragtning, at de nævnte væsentlige forhøjelser i sig selv vil indebære betydelige merudgifter til fri proces, formentlig i størrelsesordenen ca. 50 mio. kr. i forhold til udgifterne i 1986 på ca. 60 mio. kr.
Endelig opfylder forhøjelserne de henstillinger, der er indeholdt i de i indledningen nævnte to folketingsberetninger.
Efter retshjælpsudvalgets opfattelse bør der finde periodiske justeringer sted af de økonomiske grænser i lyset af en konstateret udvikling i pris- og lønforholdene.
Justitsministeriet kan tiltræde denne opfattelse, og indtægtsgrænserne vil derfor fremover med mellemrum blive reguleret i overensstemmelse med pris- og lønudviklingen.
2.2. I betænkningen anfører udvalget, at en væsentlig forhøjelse af indtægtsgrænserne som den foreslåede vil medføre, at fri procesordningen kommer til at omfatte personer, som nok vil have behov for økonomisk støtte til deres rimelige retssager, men som på den anden side selv vil have økonomisk mulighed for at afholde en del af procesomkostningerne.
Udvalget har på denne baggrund og i betragtning af de betydelige merudgifter, ordningen vil indebære for statskassen, overvejet mulighederne for at indføre et system, hvorefter den økonomisk dårligst stillede del af befolkningen får fuld retshjælpsdækning i form af betaling af alle omkostninger ved processen, mens der foretages begrænsninger i retshjælpsdækningen for den del af befolkningen, der kan afholde nogle af omkostningerne uden at lide væsentlige afsavn.
Udvalget tager ikke stilling til nødvendigheden af at indføre en sådan ordning, men anfører, at så stor en del af befolkningen som muligt bør have fuld dækning af procesomkostningerne.
Udvalget foreslår, at begrænsningerne i fri procesordningen i givet fald gennemføres ved, at fri procesbevillingerne i de omfattede tilfælde betinges af, at der indbetales et gebyr på f.eks. 800 kr.
til statskassen.
Herved får man efter udvalgets opfattelse en rimelig og passende »selvrisiko« for den berørte gruppe af ansøgere.
Udvalget foreslår dog samtidig, at der bliver en adgang til at fravige kravet om gebyr, såfremt ansøgeren skønnes at have et særligt behov for bistand.
Af de af retshjælpsudvalget anførte grunde foreslås, at der indsættes en hjemmel til at betinge en fri procesbevilling af, at der indbetales et gebyr til statskassen efter nærmere fastsatte regler.
Reglen herom findes i lovforslagets § 1, nr. 9.
 Gebyret vil i bekendtgørelsen blive fastsat til 800 kr.
Indtægtsgrænsen (socialindkomsten) for de ansøgere, der skal betale dette gebyr, vil i overensstemmelse med et af de alternativer, som udvalget opstiller, blive sat til 120.000 kr.
for enlige og 150.000 kr. for samlevende med et tillæg på 25.000 kr. pr. barn.
Ved sådanne grænser vil ca. halvdelen af befolkningen og ca. 60 pct. af familierne kunne få fri proces uden at skulle betale et gebyr.
Som foreslået af udvalget vil der i bekendtgørelsen blive fastsat en adgang til at fravige kravet om gebyr, såfremt ansøgeren skønnes at have særligt behov for bistand.
Endelig kan det nævnes, at såfremt modparten taber sagen, vil retten kunne pålægge modparten at betale det erlagte gebyr til den, der har fri proces, jf. retsplejelovens § 334.
2.3. Efter de gældende regler i bekendtgørelsen om fri proces sker der i forbindelse med grænsen på 110.000 kr. ikke en sammenlægning af socialindkomsterne, såfremt ansøgeren samlever uden at være gift.
Udvalget foreslår, at der gennemføres en ligestilling mellem ægteskabelige og ikke-ægteskabelige herunder hetero- og homoseksuelle samlivsforhold, således at der i alle samlivsforhold sker en sammenlægning af socialindkomsterne.
Ved vurderingen af, om der foreligger et samlivsforhold, skal det afgørende være selve den omstændighed, at der består et samliv mellem to personer og dermed et formodet personligt og økonomisk fællesskab, som naturligt kan begrunde, at økonomien vurderes under et.
Den 14. maj 1987 vedtog Folketinget en beslutning om indførelse af individualprincippet på det familie- og socialpolitiske område.
Efter beslutningen skal der gennemføres »en løbende automatisk regelsanering ved i alt fremtidigt lovgivningsarbejde, der berører familiens forhold, at indføre individualprincippet og i de tilfælde, hvor det fraviges, da nøje begrunde hvorfor«.
Som det fremgår, har retshjælpsudvalget ikke foreslået, at individualprincippet indføres på dette område, således at der alene skal ses på ansøgerens egen socialindkomst og ikke på den samlede socialindkomst i samlivsforholdet.
Udvalget anfører i den forbindelse, at det ikke i betænkningen har fundet at kunne gå ind i de vanskelige og tidkrævende overvejelser, der må foretages som forudsætning for at gennemføre et sådant individualprincip.
Efter de gældende regler i bekendtgørelsen om fri proces skal der i tilfælde, hvor ansøgningen om fri proces kun er indgivet af en enkelt, men hvor sagens udfald har betydning for flere, ved afgørelsen tages hensyn til, om disse i fællesskab er i stand til at bære de omkostninger, der er forbundet med sagen.
I denne situation anvendes der således ikke en fast socialindkomstgrænse, men der foretages en konkret, skønsmæssig vurdering.
Denne regel, der også gælder uden for samlivsforhold, foreslår udvalget opretholdt.
Udvalget peger derfor på, at statsamterne ved en gennemførelse af individualprincippet på fri procesområdet i hver enkelt sag, hvor ansøgeren er gift eller samlevende, således ville skulle foretage en vurdering af, om processen vil kunne have betydning for begge med henblik på eventuelt at afkræfte den almindelige formodning om, at der mellem gifte eller samlevende er et sådant økonomisk fællesskab, at retssagens udfald må antages at have betydning for begge.
Efter de gældende regler anser man ved en ansøgning om fri proces fra en ugift ansøger med hjemmeboende børn den økonomiske betingelse for opfyldt, hvis socialindkomsten er under (den høje grænse for forsørgere på) 110.000 kr. + 15.000 kr. pr. barn.
For et samlevende ægtepar er grænsen den samme.
Retshjælpsudvalget finder, at denne særligt gunstige behandling af ugifte ansøgere med børn er vanskelig at begrunde, og foreslår derfor retstilstanden ændret på dette punkt.
Dette indebærer, at grænsen for denne ansøger sættes til summen af beløbsgrænsen for enlige - efter forslaget 130.000 kr. i socialindkomst - og tillægget på 25.000 kr. pr. barn.
Justitsministeriet kan tiltræde forslagene vedrørende ligestilling af ægteskabelige og ikke-ægteskabelige samlivsforhold og vedrørende beløbsgrænsen for enlige med børn, og reglerne herom i bekendtgørelsen foreslås derfor fastsat i overensstemmelse med betænkningens udkast.
2.4. Efter retsplejelovens § 331 kan justitsministeren, når særlige grunde taler derfor, efter ansøgning meddele fri proces, selv om de almindelige betingelser herfor i § 330 ikke er opfyldt. § 331 anvendes dels i forhold til kollektive enheder m.v., dels i forhold til fysiske personer, der ikke opfylder de økonomiske betingelser.
Bestemmelsen kan endvidere anvendes under hensyn til sagens principielle karakter.
I overensstemmelse med tilkendegivelsen i folketingsberetningen af 20. september 1985 foreslår udvalget, at der indsættes et nyt pkt. i bestemmelsen, således at det udtrykkeligt af selve lovteksten fremgår, at adgangen til at meddele fri proces, hvor de almindelige betingelser herfor ikke er opfyldt, navnlig gælder i sager, som er af principiel karakter eller af almindelig offentlig interesse, eller som har væsentlig betydning for ansøgerens sociale eller erhvervsmæssige situation.
 Udvalgets forslag er medtaget i § 1, nr. 6, i lovforslaget.
3. Modpartens sagsomkostninger Efter retsplejelovens § 332, stk. 1, nr. 1-3, medfører fri proces i almindelighed fritagelse for at betale retsafgifter, egne advokatudgifter og andre udgifter i forbindelse med en retssags førelse.
Efter retsplejelovens § 333 medfører fri proces derimod i almindelighed ikke fritagelse for at betale modpartens omkostninger, hvis sagen tabes.
Som undtagelse til denne hovedregel bestemmes det i § 335 a om opfyldelse af klagenævnsafgørelser i forbrugersager, at eventuelle omkostninger til modparten betales af statskassen, jf.
 bestemmelsens stk. 2.
Efter retsplejelovens § 330 er det en betingelse for at meddele fri proces, at den pågældende skønnes at have »rimelig grund til at føre proces«.
Ved afgørelsen heraf lægges der afgørende vægt på, om den pågældende har udsigt til at få medhold i sin påstand eller dog har et rimeligt krav på at få en retlig afgørelse.
I langt den overvejende del af de sager, hvor der meddeles fri proces, er begrundelsen, at den pågældende skønnes at have udsigt til at få medhold i sin påstand, og denne vurdering vil i langt de fleste tilfælde vise sig at være rigtig.
I denne situation er det derfor udgangspunktet, at modparten efter de almindelige regler pålægges at udrede samtlige omkostninger.
I visse tilfælde meddeles imidlertid fri proces, selv om der ikke er tale om en »vindersag«.
Begrundelsen for fri proces vil her ofte være, at  

 den pågældende dog på grund af sagens karakter har krav på at få en retlig afgørelse, dvs., at der er rimelig grund til at føre proces.
Dette kan være tilfældet, hvor sagen har en særlig indgribende karakter for den pågældende, f.eks. ved personskade, lægefejl eller usædvanlig mange mangler ved et parcelhus.
Efter folketingsberetningen af 20. september 1985 bør det indgå i retshjælpsudvalgets overvejelser, om ikke fri proces for en part tillige bør medføre fritagelse for at erstatte modparten sagens omkostninger.
Selv om retten (efter § 333, stk. 2) har mulighed for at træffe bestemmelse om, at omkostningerne til modparten helt eller delvis skal betales af statskassen, hvor hensynet til den part, der har fri proces, i særlig grad taler derfor, anføres i beslutningsforslaget, at risikoen for at måtte betale sagsomkostninger til modparten er et ganske betydeligt problem for de mennesker, der får fri proces.
Risikoen for at blive pålagt at udrede modpartens sagsomkostninger kan afholde den pågældende fra at søge berettigede krav gennemført.
Når det een gang ved bevillingen er fastslået, at den pågældende har rimelig grund til at føre proces, bør sagen derfor kunne gennemføres uden risiko for pålæg af sagsomkostninger i lighed med, hvad der gælder i forbrugersager om opfyldelse af klagenævnsafgørelser, jf. § 335 a, stk. 2.
I overensstemmelse hermed foreslår udvalget, at der i bestemmelsen i retsplejelovens § 332, stk. 1, om opregningen af de begunstigelser, som fri proces medfører for vedkommende part, indføjes et nyt nr. 4 om, at fri proces medfører fritagelse for at erstatte modparten sagens omkostninger.
Efter retsplejelovens § 335 kan retten, når omstændighederne taler derfor, pålægge en part, der har fri proces, helt eller delvis at erstatte statskassen dennes udgifter i det omfang, disse ikke pålægges modparten.
Denne bestemmelse kan bl.a. anvendes i tilfælde, hvor parten har opnået fri proces ved at afgive urigtige oplysninger af væsentlig betydning, eller hvor de forudsætninger, under hvilke fri proces må antages at være meddelt, senere er bristet på grund af forhold, som parten snarere bør bære risikoen for end det offentlige.
Tabes sagen f.eks. på grund af oplysninger, som ansøgeren kunne og burde være fremkommet med under behandlingen af ansøgningen om fri proces, forekommer det efter udvalgets opfattelse urimeligt, at det offentlige skal betale omkostningerne.
Retshjælpsudvalget finder derfor, at den generelle bestemmelse i § 335 bør kunne anvendes også for så vidt angår modpartens sagsomkostninger i tilfælde, hvor den pågældende selv har haft indflydelse på, at sagen tabes helt eller delvis med den konsekvens, at statskassen kommer til at hæfte for omkostninger til modparten.
På denne baggrund foreslår udvalget en ændret affattelse af bestemmelsen i retsplejelovens § 335, hvorved der lægges op til, at retterne i videre omfang end i dag bør foretage en vurdering af, om fri procesparten på grund af sine subjektive forhold skal pålægges helt eller delvis at erstatte statskassen dennes udgifter ved den fri proces.
Justitsministeriet kan tiltræde retshjælpsudvalgets forslag, og lovforslaget er udformet i overensstemmelse hermed.
Forslaget om at medtage modpartens omkostninger i fri procesydelserne findes i § 1, nr. 8 (nyt nr. 4 i § 332, stk. 1). Ændringen af § 335 findes i § 1, nr. 11.
I konsekvens af disse ændringer foreslås § 333 og § 335 a, stk. 2, ophævet (lovforslagets § 1, nr. 10).
4. Retshjælpsforsikringer Udvalget behandler i betænkningen forholdet mellem fri procesordningen og retshjælpsforsikringerne.
Retshjælpsforsikringen indførtes i 1970 som et tillæg til skadesforsikringerne uden særskilt præmieberegning.
De gældende forsikringsbetingelser er fra 1983.
Det er udvalgets opfattelse, at retshjælpsforsikringerne bør inddrages som et led i det samlede retshjælpssystem.
En meget stor del af befolkningen er på forskellige områder dækket af en retshjælpsforsikring i forbindelse med en familieforsikring, en parcelhusforsikring, en motorkøretøjsforsikring eller en lystbådsforsikring.
Forsikringsdækningen er imidlertid i dag subsidiær i forhold til fri proces, idet forsikringstageren, forinden der kan blive tale om at få dækning via forsikringen, skal have udtømt mulighederne for at få sine procesomkostninger dækket ved fri proces.
Denne sammenkædning mellem retshjælpsforsikringsbetingelserne og fri procesordningen har som konsekvens, at den del af forsikringstagerne, der opfylder de økonomiske betingelser for fri proces, via deres forsikringspræmier betaler for en forsikringsydelse, som de ikke selv har mulighed for at få del i, men som alene kommer den forholdsvis bedrestillede del af befolkningen til gode.
I den forbindelse kan det dog nævnes, at retshjælpsforsikringen - i modsætning til den nugældende fri procesordning - yder dækning for modpartens omkostninger samt dækker visse advokatomkostninger, der ikke har relation til egentlige retssager.
Udvalget foreslår på denne baggrund, at der i retsplejelovens § 330 indsættes et nyt stk. 2, hvorefter en bevilling til fri proces alene omfatter de omkostninger ved sagen, der ikke er dækket af en retshjælpsforsikring eller en anden form for forsikring, der giver dækning for udgifterne ved en proces.
Ved denne bestemmelse gøres forsikringsdækningen principal i forhold til fri proces, såfremt forsikring faktisk er tegnet og i bekræftende fald i det omfang, den efter forsikringsbetingelserne yder dækning for procesomkostningerne.
Der skal ikke foretages en vurdering af, om der burde være forsikringsdækning.
Der vil endvidere være mulighed for fri procesdækning for de omkostninger, der i det enkelte tilfælde ikke dækkes af forsikringen, herunder for omkostninger, der ligger ud over forsikringens maksimum.
Ved denne ordning fastholdes desuden det principielle synspunkt, at det er en offentlig opgave via reglerne om fri proces at spænde et sikkerhedsnet ud under den del af befolkningen, der ikke har en retshjælpsforsikring.
Udvalget foreslår, at ordningen i praksis administreres således, at den person, der ønsker dækning af sine procesomkostninger, og som opfylder de økonomiske betingelser for fri proces, indgiver ansøgning om fri proces til statsamtet.
Finder statsamtet, at der er rimelig grund til at føre proces, gives der som hidtil bevilling til fri proces.
Forholdet til forsikringsdækningen bliver således først aktuelt i forbindelse med rettens omkostningsfastsættelse ved sagens afslutning.
Advokaten for den part, der har fri proces, må derfor til brug for rettens afgørelse sørge for, at der foreligger det nødvendige beslutningsgrundlag på dette tidspunkt, herunder oplysninger om forsikringsdækningen.
I øvrigt skal advokaten som hidtil rette henvendelse til forsikringsselskabet før sagsanlægget, jf. betænkningen side 123.
Udvalget er opmærksom på, at en bestemmelse med det foreslåede indhold kan medføre forøgede udgifter for forsikringsselskaberne med et deraf følgende behov for præmieforhøjelser.
Eventuelle præmieforhøjelser må imidlertid under hensyn til det meget store antal forsikringer med retshjælpsdækning antages at ville udgøre yderst begrænsede beløb pr. forsikringspolice.
Assurandør-Societetets repræsentanter i udvalget har udtrykt bekymring for, at udgifterne til retshjælpsforsikringen som følge af en gennemførelse af udvalgets forslag vil stige så meget og dermed belaste de samlede udgifter til de forskellige forsikringer med tilknyttet retshjælp, at nogle forsikringstagere på grund af stadig - også af andre grunde - højere præmier vil undlade at tegne de pågældende forsikringer.
Det er endvidere indgået i udvalgets overvejelser, at forsikringsbranchen kunne tænkes at indføre en fravalgsmulighed, således at forsikringstageren kunne tegne en forsikring, der ikke omfattede retshjælp.
En sådan mulighed ville i givet fald i særlig grad appellere til den del af forsikringstagerne, der opfylder de økonomiske betingelser for fri proces.
Udvalget tvivler imidlertid på, at en eventuel fravalgsmulighed vil blive udnyttet i noget særligt stort omfang.
Denne antagelse bygger på, dels at den præmienedsættelse, der vil kunne opnås herved, må antages at ville blive af begrænset størrelse, dels at retshjælpsforsikringen indeholder andre begunstigelser end dækning af de procesomkostninger, som kan dækkes ved fri procesordningen, f.eks.
udgifter i forbindelse med behandlingen ved administrative instanser.
Fravælges retshjælpsforsikringen, afskærer forsikringstageren sig også fra disse begunstigelser.
Justitsministeriet er af de anførte grunde enig med udvalget i, at retshjælpsforsikringerne bør inddrages som et led i det samlede retshjælpssystem som foreslået af udvalget.
Lovforslagets § 1, nr. 3, er derfor udformet i overensstemmelse hermed (nyt stk. 2 i § 330), således at en eventuel forsikringsdækning gøres principal i forhold til fri proces.
5. Forholdet til Forbrugerklagenævnet og de private klage- eller ankenævn I betænkningen omtales Forbrugerklagenævnets og de godkendte klage- eller ankenævns virksomhed, herunder disse nævns rolle i retshjælpsordningen.
Udvalget tager dog ikke i betænkningen mere generelt stilling til forholdet mellem retshjælpen og forbrugerklagenævnsbehandlingen, og der henstår således fortsat at behandle en række væsentlige spørgsmål inden for dette område.
Der er i udvalget enighed om den principielle opfattelse, at en sag så vidt muligt bør behandles af den myndighed/det organ, der har de bedste forudsætninger for at behandle netop denne sag.
For dette resultat taler tillige ressourcemæssige hensyn.
Udvalget finder det derfor ønskeligt, at sager, der er bedst egnede til nævnsbehandling, henvises hertil på et så tidligt tidspunkt som muligt.
Udvalget har overvejet et forslag om at ændre retsplejelovens 330, således at forbrugere, der kan få deres sager behandlet i Forbrugerklagenævnet m.v., udelukkes fra fri proces i henhold til § 330.
Udvalget nærer imidlertid betænkeligheder ved ubetinget at afskære fri proces i tilfælde, hvor forbrugeren har mulighed for en nævnsbehandling.
Udvalget finder på den anden side, at de nævnte intentioner vil kunne tilgodeses dels ved, at forbrugeren på et tidligere tidspunkt end i dag får kendskab til muligheden for nævnsbehandling, dels ved, at muligheden for nævnsbehandling indgår i statsamternes vurdering af, om forbrugeren har rimelig grund til at føre proces, jf.
 retsplejelovens § 330, stk. 1, nr. 1.
Allerede i dag vil forbrugeren i vidt omfang blive vejledt om muligheden for nævnsbehandling, hvis der søges advokatbistand i en forbrugersag.
Udvalget foreslår i den forbindelse, at der i bekendtgørelsen om offentlig retshjælp ved advokater, jf. herom nærmere nedenfor i pkt. 7, indsættes en bestemmelse om, at advokaten skal vejlede den retshjælpssøgende om andre retshjælpsmuligheder.
Indsender forbrugeren selv ansøgningen til statsamtet uden forudgående kontakt til en advokat, vil statsamtet kunne yde vejledning.
Skønner statsamtet, at der i en forbrugersag ikke bliver tale om en vanskelig bevisbedømmelse, eller at sagen ikke er af velfærdstruende karakter eller i øvrigt af særlig indgribende betydning for ansøgeren, bør statsamtet efter udvalgets opfattelse kunne afslå ansøgningen om fri proces, idet der ikke for tiden eller på det foreliggende grundlag findes at være rimelig grund til at føre proces ved domstolene.
Muligheden for en mere hensigtsmæssig nævnsbehandling bliver herved et væsentligt moment ved statsamtets skøn over processens rimelighed.
Ved skønnet over hensigtsmæssigheden bør statsamtet tillige lade indgå praktiske og geografiske hensyn.
På denne baggrund foreslår udvalget en ændring af retsplejelovens § 330, stk. 2, således at justitsministeren - på samme måde som det i dag er tilfældet med de økonomiske betingelser i stk. 1, nr. 2 - bemyndiges til at fastsætte regler om, hvornår betingelsen i stk.
1, nr. 1, om rimelig grund til at føre proces er opfyldt.
I medfør af denne bestemmelse foreslås det i bekendtgørelsen om fri proces fastsat, at der ved vurderingen af, om ansøgeren har rimelig grund til at føre proces, skal tages hensyn til muligheden for at få sagen behandlet ved Forbrugerklagenævnet eller klage- eller ankenævn, der er godkendt af Forbrugerklagenævnet.
I øvrigt foreslås der ingen ændringer i den grundlæggende betingelse i § 330 om, at der skal skønnes at være rimelig grund til at føre proces.
Justitsministeriet kan tiltræde udvalgets opfattelse, og retsplejelovens § 330 foreslås derfor ændret i overensstemmelse hermed, jf. lovforslagets § 1, nr. 4.
6. Advokatbeskikkelse for sagsøgte i ægteskabssager Ved en udtalelse af 9. januar 1985 stillede retshjælpsudvalget forslag om en ændring af retsplejelovens § 449 om advokatbeskikkelse for sagsøgte eller appelindstævnte i ægteskabssager.
Forslaget gik ud på, at sagsøgte ikke automatisk skulle have beskikket en advokat, men at retten i det enkelte tilfælde skulle anlægge en vurdering af, om den pågældende havde behov for advokatbistand under sagen, og om den pågældende opfyldte de økonomiske betingelser for fri proces.
Retshjælpsudvalgets udtalelse af 9. januar 1985 er optaget som bilag til betænkningen.
 Retsplejelovens § 449 blev ændret ved lov nr. 226 af 6. juni 1985.
Ved denne lovændring, der altså er foretaget efter, at retshjælpsudvalget afgav sin udtalelse den 9. januar 1985, opretholdtes den hidtidige ordning, hvorefter der skal ske beskikkelse af advokat for alle sagsøgte eller appelindstævnte, der møder uden advokat, i sager om separation, skilsmisse og omstødelse af ægteskab, i sager mellem ægtefæller til afgørelse af, om separation består eller er bortfaldet, og i sager til afgørelse af, om parterne er eller ikke er ægtefæller.
Herudover blev det på baggrund af gennemførelsen af sager om fælles forældremyndighed m.v. vedtaget, at der skal ske beskikkelse af advokat i sager om ophør af fælles forældremyndighed, jf. § 448, nr. 2, i sager om overførelse af forældremyndigheden til faderen alene i tilfælde, hvor forældrene ikke har haft fælles forældremyndighed, jf. § 448, nr. 3, og endelig i sager om statsamtets afgørelser om forældremyndighed efter en indehavers død, jf. § 448, nr. 4.
Beskikkelse af advokat skal efter de gældende regler som nævnt ske automatisk og uden hensyn til sagsøgtes økonomiske forhold, og advokatens vederlag udredes af statskassen, uden at der i almindelighed kan blive tale om at pålægge den pågældende part at betale sagsomkostninger.
Mens situationen for den sagsøgte i en ægteskabssag m.v. således er den, at den pågældende automatisk og uden hensyn til de økonomiske forhold får beskikket en advokat, forholder det sig anderledes for den, der er sagsøger.
Her skal den pågældende ansøge statsamtet om fri proces, og bevilling hertil gives kun, såfremt den pågældende skønnes at have rimelig udsigt til at få medhold, og såfremt den pågældende opfylder visse økonomiske betingelser, jf.
 retsplejelovens § 330.
Retshjælpsudvalget stillede bl.a. på denne baggrund forslag om, at man ved en ændring af retsplejelovens § 449 fjernede denne forskelsbehandling af parterne i en ægteskabssag med hensyn til fri proces m.v.
Udvalget pegede i den forbindelse også på, at man ved denne ændring fjernede den mulighed, som parterne hidtil havde haft for ved aftale at sikre sig, at alle omkostninger ved deres ægteskabssag ville blive afholdt af det offentlige.
Den foreslåede stramning af bestemmelsen ville efter udvalgets opfattelse også betyde, at den mere velstående part ikke længere ville kunne have nogen økonomisk interesse i at foretrække en separation/skilsmisse ved dom fremfor ved bevilling, og udvalget fandt derfor, at den foreslåede ny bestemmelse også ville kunne virke procesbesparende.
Den 2. oktober 1985 fremsatte Justitsministeriet forslag til lov om ændring af bl.a. § 449 i overensstemmelse med retshjælpsudvalgets udtalelse og med de ændringer, der var en konsekvens af den ved den nævnte lov nr. 226 af 6. juni 1985 gennemførte ændring af § 449. Justitsministeriet foreslog dog, at retten skulle kunne beskikke en advokat for den pågældende, selv om de økonomiske betingelser for fri proces ikke var opfyldt, såfremt retten ikke fandt det muligt at behandle sagen på forsvarlig måde uden advokatbeskikkelse.
Om forslaget henvises til Folketingstidende 1985-86, tillæg A, sp. 359.
Forslaget vedrørende § 449 blev ikke vedtaget.
I Retsudvalgets betænkning af 16. maj 1986 over forslaget blev det anført, at udvalget var positivt stemt over for den foreslåede ændring af bestemmelsen om fri proces i ægteskabssager, men at man fandt, at en ændring burde afvente en samlet revision af reglerne om fri proces og retshjælp ved advokat (Folketingstidende 1985-86, tillæg B, sp. 1723, ad ændringsforslag 4).
I retshjælpsudvalgets betænkning foreslås, at forslaget til ændring af § 449 genfremsættes, og dette lovforslag er udformet i overensstemmelse hermed, jf. lovforslagets § 1, nr. 12.
7. Offentlig retshjælp ved advokater 7.1. Efter § 2, stk. 1, i bekendtgørelse nr. 574 af 17. december 1980 om offentlig retshjælp ved advokater er det en betingelse for at være berettiget til retshjælp, at socialindkomsten ikke overstiger 80.000 kr. med tillæg af 7.000 kr. pr. barn under 18 år, som forsørges af den retshjælpssøgende.
Hvis denne er gift og lever sammen med sin ægtefælle, er ægtefællernes samlede socialindkomst afgørende for, om de økonomiske betingelser kan anses for opfyldt.
 Bekendtgørelsen er medtaget som bilag til betænkningen.
De nævnte økonomiske grænser for advokatretshjælp har været uændrede siden 1979, og dette har medført, at der siden er sket en gradvis og væsentlig begrænsning af den andel af befolkningen, der har adgang til denne retshjælp.
I overensstemmelse med folketingsberetningen af 20. september 1985 er det udvalgets opfattelse, at der - i modsætning til retstilstanden efter de gældende regler - bør gælde samme økonomiske betingelser for adgang til advokatretshjælp som for adgangen til fri proces.
Udvalget foreslår derfor en ændret formulering af retsplejelovens § 128, stk. 1, således at der i denne bestemmelse henvises til de økonomiske betingelser, der fastsættes i medfør af § 330 vedrørende fri proces.
 Justitsministeriet er enig med retshjælpsudvalget heri, jf.
lovforslagets § 1, nr. 2, om en ændret affattelse af retsplejelovens § 128, stk. 1.
 Det følger heraf og af bemærkningerne ovenfor under pkt. 2.1.
vedrørende de økonomiske betingelser for fri proces, at grænserne for socialindkomsten i bekendtgørelsen om offentlig retshjælp ved advokater foreslås sat til 130.000 kr. for enlige og 175.000 kr.
 for samlevende med et tillæg på 25.000 kr. pr. barn.
7.2. Udvalgets overvejelser i betænkningen har endvidere resulteret i et udkast til en ny bekendtgørelse om offentlig retshjælp ved advokater med kommentarer til de enkelte bestemmelser.
Som noget nyt foreslås det, at advokaten i særligt hastende tilfælde skal kunne yde almindelig retshjælp, selv om der ikke forevises årsopgørelse med oplysning om socialindkomst eller dokumentation for aktuelle indkomst- og formueforhold, hvis det må antages, at de økonomiske betingelser er opfyldt.
Herved åbnes der mulighed for, at advokaten kan yde retshjælp i de særlige tilfælde, hvor en hurtig rådgivning er nødvendig for at undgå retstab, men hvor retshjælpssøgende ikke ved henvendelse til advokaten medbringer den nødvendige dokumentation for sine økonomiske forhold.
Udvalget har endvidere særligt overvejet afgrænsningen af de omfattede sagskategorier.
I den gældende bekendtgørelse er retshjælpens dækningsområde angivet ved en positiv opregning.
Denne afgrænsningsmåde har imidlertid i praksis givet anledning til fortolkningstvivl i relation til bekendtgørelsens rækkevidde.
Hertil kommer, at de sagstyper, hvor der kan ydes retshjælp, næppe dækker alle de områder, hvor der i praksis har vist sig at være et relevant retshjælpsbehov.
Disse forhold har derfor været medvirkende til at svække bekendtgørelsens praktiske betydning.
Udvalget foreslår på den baggrund, at der i stedet anvendes en negativ afgrænsning, således at der som udgangspunkt kan ydes retshjælp i alle sagskategorier, medmindre de udtrykkeligt er undtaget.
Herved understreges det, at formålet med advokatretshjælpsordningen er at give befolkningen den videst mulige adgang til retshjælp.
Udvalget har endvidere tilstræbt at begrænse antallet af undtagne sagskategorier mest muligt.
Udvalgets overvejelser har resulteret i, at retshjælp ikke bør kunne gives til:
1) sigtede eller tiltalte i offentlige straffesager, 2) aktivt erhvervsdrivendes sager af overvejende erhvervsmæssig karakter, 3) sager om gældssanering og 4) sager, der angår eller er under behandling ved en forvaltningsmyndighed, såfremt det må antages, at vejledning og bistand i fornødent omfang gives af myndigheden.
Der skal dog kunne gives retshjælp til en klage over en forvaltningsmyndigheds afgørelse.
Om den nærmere begrundelse for disse undtagelser henvises til betænkningen side 77-80.
I udkastet til en ny bekendtgørelse opretholdes sondringen mellem almindelig og udvidet retshjælp, men bestemmelsen om udvidet retshjælp foreslås ændret således, at der åbnes adgang til denne retshjælp i videre omfang end tidligere.
Efter forslaget vil der således bl.a. kunne ydes udvidet retshjælp, selv om sagen er anlagt ved domstolene, hvis særlige forhold taler derfor, navnlig hvis sagen uanset sagsanlæg ved yderligere bistand fra advokaten skønnes at ville kunne afsluttes forligsmæssigt.
Arten af de ydelser, som retshjælpen kan omfatte, foreslås tillige udvidet.
Advokaten vil efter forslaget kunne deltage i møder, ligesom der vil kunne ydes retshjælp til udfærdigelse af alle former for processkrifter i borgerlige retssager.
Forslaget åbner endvidere mulighed for, at der kan ydes almindelig retshjælp til udfærdigelse af bodelingsoverenskomster samt enkle testamenter og ægtepagter.
Advokaternes vederlag er senest reguleret i 1978/ 1979 og udgør 200 kr. (eksklusiv moms) ved almindelig retshjælp og yderligere indtil 800 kr. (eksklusiv moms) ved udvidet retshjælp.
Udviklingen på Justitsministeriets konto vedrørende advokatretshjælpen viser et stadigt fald i udgifterne hertil, hvilket må tages som udtryk for, at denne retshjælpsform anvendes i stadigt mindre omfang.
Udgifterne var således i 1986 ca. 2 mio. kr. mod ca. 4 mio. kr. i 1982.
Det er udvalgets opfattelse, at denne udvikling til dels er begrundet i de nævnte lave økonomiske grænser for at opnå denne form for retshjælp.
Efter udvalgets mening skyldes udviklingen dog også for en væsentlig del den manglende justering af honorarerne til advokaterne, der i stigende grad har fundet det utilfredsstillende at skulle yde retshjælp inden for de snævre rammer, som den nugældende bekendtgørelse sætter.
Hertil kommer, at de sager, der i dag forelægges for advokaterne, er vanskeligere og mere tidkrævende end tidligere, idet de lette og hurtigt ekspederede sager behandles gratis i de private retshjælpsinstitutioner og advokatvagterne.
Udvalget finder således, at det vederlag, der i dag kan opnås, er utilfredsstillende og uegnet til at sikre, at advokaternes engagement i ordningen kan fastholdes.
Dette har medført, at befolkningens mulighed for at få retshjælp er forringet.
Det foreslås derfor, at vederlaget for almindelig retshjælp forhøjes til et beløb af indtil 610 kr. (500 kr. + moms), mens vederlaget for udvidet retshjælp foreslås forhøjet til et beløb af yderligere indtil 1.830 kr. (1.500 kr. + moms). Vederlaget for ydet advokatretshjælp er et arbejdsvederlag, hvis størrelse - i overensstemmelse med de almindelige principper for fastlæggelsen af advokatsalærer - i det enkelte tilfælde afhænger af omfanget og karakteren af den rådgivning og bistand, som advokaten har ydet.
For så vidt angår øvrige ændringer af mere administrativ art henvises til bekendtgørelsesudkastet med bemærkninger.
Endelig skal det nævnes, at udvalget ikke i betænkningen har foreslået en afskaffelse af de gældende regler om de retshjælpssøgendes egenbetaling.
Efter disse regler skal den retshjælpssøgende betale 25 pct. af vederlaget ved almindelig retshjælp og 50 pct. af vederlaget ved udvidet retshjælp.
Dog foreslås den ændring, at den retshjælpssøgende ikke skal betale nogen del af vederlaget, når den ydede retshjælp består i rådgivning m.v. i forbindelse med en ansøgning om fri proces.
Justitsministeriet kan i det hele tiltræde udkastet til bekendtgørelse, der således vil blive udstedt i forbindelse med en gennemførelse af lovforslaget.
8. Retshjælpsinstitutionerne I betænkningen redegør udvalget for de eksisterende private retshjælpsinstitutioner og advokatvagterne samt for omfanget af og retningslinjerne for udbetalingen af de offentlige tilskud hertil.
Endvidere beskrives indholdet af den retshjælp, som institutionerne yder.
Der er i de senere år sket en kraftig stigning i antallet af advokatvagter, der er omfattet af Advokatrådets advokatvagtordning (fra 6 i 1979 til 75 ved udgangen af 1986), hvorimod antallet af private retshjælpsinstitutioner alene er øget i moderat grad (fra 10 i 1979 til 15 ved udgangen af 1986).
Stort set hele landet er dækket af retshjælpsinstitutioner, og i de store bysamfund (København, Århus, Esbjerg og Herning) er der flere institutioner, ligesom der er valgmulighed mellem at søge den juridiske vejledning i en advokatvagt eller i en privat retshjælpsinstitution.
Der er således i dag skabt en stort set landsdækkende adgang for befolkningen til via retshjælpsinstitutionerne at få gratis rådgivning om dagligdagens juridiske problemer.
Indholdet og omfanget af retshjælpstilbudene kan variere fra institution til institution, men ydelserne supplerer hinanden.
Der er i de forløbne år i takt med udviklingen i antallet af retshjælpsinstitutioner sket en væsentlig forhøjelse af den bevilling, hvoraf der ydes tilskud til institutionernes drift, således at ansøgningerne om tilskud i dag kan imødekommes i et meget betydeligt omfang.
I den forbindelse kan henvises til, at der i 1986, hvor bevillingen udgjorde 4 mio. kr., blev ansøgt om tilskud til et samlet beløb på ca. 4,7 mio. kr., således at ca. 85 pct. af de ansøgte beløb blev bevilget.
Udvalget opstiller ikke i betænkningen alternativer til den eksisterende ordning med private retshjælpsinstitutioner og advokatvagter, men henstiller, at bevillingerne til de eksisterende typer af retshjælpsinstitutioner forøges i det omfang, det er nødvendigt for at imødekomme rimelige ansøgninger om tilskud.
I overensstemmelse med denne henstilling er Justitsministeriet som omtalt under pkt. 10 indstillet på, at statens tilskud til retshjælpsinstitutionerne forhøjes i forbindelse med gennemførelsen af dette lovforslag.
9. Øget informationsvirksomhed Udvalget lægger afgørende vægt på, at der i forbindelse med en gennemførelse af betænkningens forslag til ændringer i retsreglerne udarbejdes et informationsmateriale, som på en overskuelig måde præsenterer befolkningen for det samlede retshjælpsudbud omfattende såvel de private retshjælpsinstitutioner, advokatvagterne, den offentlige retshjælp ved advokater, Forbrugerklagenævnet, de godkendte private klage- eller ankenævn og fri proces ved domstolene, således at der gives den enkelte mulighed for selv på et forsvarligt grundlag at vælge det - henset til sagens karakter og egne ønsker - »rigtige« retshjælpstilbud.
Udvalget henstiller, at der afsættes de nødvendige midler til udarbejdelsen af et sådant informationsmateriale.
Justitsministeriet er enig i behovet for informationsmateriale, og i forbindelse med lovforslagets vedtagelse vil der blive anvendt de nødvendige midler hertil.
10. Forslagets økonomiske og administrative konsekvenser Lovforslaget indebærer en væsentlig forbedring af de samlede retshjælpstilbud til befolkningen, navnlig gennem en betydelig forhøjelse af indtægtsgrænserne for fri proces og advokatretshjælp samt udvidelsen af de begunstigelser, der knytter sig til fri proces.
Når der tages hensyn bl.a. til forslaget om, at en eventuel retshjælpsforsikring skal være principal i forhold til fri proces, til forslaget om en ændret beskikkelsesordning i ægteskabssager og til forslaget om gebyr ved visse fri procesbevillinger, kan Justitsministeriets nettomerudgifter ved den forbedrede retshjælpsordning anslås til at ligge i størrelsesordenen ca. 40-50 mio. kr. årligt.
Skønnet er forbundet med betydelig usikkerhed.
Ud over de nævnte merudgifter kommer yderligere merudgifter til forhøjede tilskud til retshjælpsinstitutioner samt udgifter til øget informationsvirksomhed.
 De samlede merudgifter ved lovforslaget kan herefter anslås til ca.
45-55 mio. kr. årligt.
Det bemærkes i den forbindelse, at Justitsministeriets udgifter til fri proces m.v. gennem de seneste ca. 5 år har ligget på et niveau omkring 60 mio. kr. årligt.
De anførte merudgifter vil blive modsvaret af en tilsvarende forhøjelse af Justitsministeriets budgetreguleringskonto på finansloven.
Justitsministeriets totalramme påvirkes således ikke af lovforslaget.
For så vidt angår lovforslagets administrative konsekvenser må de foreslåede ændringer forudses at medføre en stigning i antallet af ansøgninger om fri proces, der behandles af statsamterne, og i antallet af retssager, hvor der meddeles fri proces.
Yderligere må en række sager om fri proces antages at få et mere kompliceret indhold, bl.a. på grund af stigninger i sagsgenstandenes værdi.
Heroverfor står, at det med den foreslåede regulering af indtægtsgrænserne bl.a. tilsigtes, at befolkningen får adgang til fri proces i samme udstrækning som i begyndelsen af 1980'erne.
Det er herefter Justitsministeriets sammenfattende vurdering, at forslaget ikke vil indebære ændringer i arbejdsmængden for de berørte myndigheder, der afviger væsentligt fra det forudsatte i forbindelse med den seneste regulering af indtægtsgrænserne i 1981.
 11. Hørte myndigheder m.v.
Retshjælpsudvalgets betænkning er i midten af august 1987 sendt til de berørte myndigheder og organisationer m.v. med oplysning om, at de vil blive hørt over det lovforslag, der vil blive fremsat i Folketinget på grundlag af udvalgets betænkning.
Lovforslaget er herefter i forbindelse med fremsættelsen sendt til høring hos præsidenterne for Østre og Vestre Landsret, Københavns Byret og retterne i Århus, Odense og Ålborg, Den Danske Dommerforening, Advokatrådet, Foreningen af Statsamtmænd, Foreningen af Statsamtsjurister, Dommerfuldmægtigforeningen, Assurandør-Societetet og Forbrugerrådet.
Bemærkninger til lovforslagets enkelte bestemmelser Til § 1 I bilaget til lovforslaget er bestemmelserne i retsplejeloven gengivet, som de vil fremtræde, hvis lovforslaget vedtages uændret.
Til nr. 1 Som nævnt i de almindelige bemærkninger pkt. 7.2. foreslås, at der ikke skal kunne gives advokatretshjælp til sager om gældssanering.
Udvalget foreslår på denne baggrund, at bestemmelsen i retsplejelovens § 14, stk. 3, ændres, således at det præciseres, at skifterettens vejledningspligt efter denne bestemmelse tillige omfatter gældssaneringssager.
 Lovforslaget er udformet i overensstemmelse hermed.
Til nr. 2 Ved denne ændring fastsættes, at der skal gælde samme økonomiske betingelser for adgangen til advokatretshjælp som for fri proces.
 Der henvises herom nærmere til de almindelige bemærkninger pkt. 7.1.
 og retshjælpsudvalgets betænkning nr. 1113/1987, kapitel 4.2.2.
Til nr. 3 Ved denne bestemmelse gøres en eventuel retshjælpsforsikring principal i forhold til fri proces.
Der henvises herom til de almindelige bemærkninger pkt. 4 og til betænkningens kapitel 8.
Til nr. 4 Forslaget giver justitsministeren hjemmel til at fastsætte regler om, at der ved vurderingen af, om ansøgeren har rimelig grund til at føre proces, skal tages hensyn til, om muligheden for at få sagen behandlet ved Forbrugerklagenævnet eller et af dette godkendt privat klage- eller ankenævn er udnyttet.
Om baggrunden herfor henvises til de almindelige bemærkninger pkt. 5 og til betænkningens kapitel 7.3.
Til nr. 5 Ændringen er alene af sproglig art, idet »overøvrigheden«  

 foreslås ændret til »statsamtet«.
Til nr. 6 Ved bestemmelsen sker der ved indsættelse af et nyt 2. pkt. i § 331 en præcisering af de sager, hvor der navnlig skal gælde en adgang til at meddele fri proces, selv om de almindelige betingelser herfor ikke er opfyldt.
Der henvises i øvrigt til de almindelige bemærkninger pkt. 2.4. og til betænkningens kapitel 3.3.1.
Til nr. 7 I overensstemmelse med retshjælpsudvalgets betænkning (kapitel 9.3.2.) foreslås en hjemmel for justitsministeren til at fastsætte regler i forbindelse med ansøgninger om fri proces, herunder om obligatorisk anvendelse af en blanket.
Til nr. 8 I bestemmelsen foreslås, at en bevilling til fri proces omfatter fritagelse for at erstatte modparten sagens omkostninger.
 Om baggrunden herfor henvises til de almindelige bemærkninger pkt. 3.
 og til betænkningens kapitel 3.2.1.
Til nr. 9 Ved bestemmelsen gives der justitsministeren hjemmel til at fastsætte regler om, at en bevilling til fri proces betinges af, at der indbetales et gebyr til statskassen.
Om baggrunden herfor og om den påtænkte udnyttelse af hjemlen henvises til de almindelige bemærkninger pkt. 2.2. og i øvrigt til betænkningens kapitel 3.1.2.2.
Til nr. 10 Som en konsekvens af forslaget i nr. 8 om fritagelse for betaling af modpartens omkostninger foreslås de gældende bestemmelser i § 333 og § 335 a, stk. 2, om betaling af disse omkostninger ophævet.
Der henvises nærmere til de almindelige bemærkninger pkt. 3 og til betænkningens kapitel 3.2.1.
Til nr. 11 Det foreslås, at § 335 ændres, således at retterne i videre omfang end i dag foretager en vurdering af, om fri procesparten på grund af sine subjektive forhold skal pålægges helt eller delvis at erstatte statskassen dennes udgifter ved den fri proces.
Bestemmelsen må ses i sammenhæng med forslaget i nr. 8, hvor det foreslås, at fri proces også skal omfatte omkostninger til modparten, jf. bemærkningerne til denne bestemmelse.
Til nr. 12 Forslaget indebærer, at sagsøgte i ægteskabssager ikke automatisk skal have beskikket en advokat, men at retten i det enkelte tilfælde skal tage stilling til behovet herfor.
Om baggrunden for denne ændring henvises til de almindelige bemærkninger pkt. 6.
Til § 2 Det foreslås, at loven træder i kraft den 1. januar 1988.
Der foreslås ikke fastsat særlige overgangsregler.
De forhøjede indtægtsgrænser vil således finde anvendelse ved alle ansøgninger om fri proces, der afgøres fra den 1. januar 1988.
De ændrede regler vedrørende betaling af sagens omkostninger vil ligeledes skulle anvendes i alle retssager, der ikke er afsluttet inden denne dato.
Bilag I dette bilag er bestemmelserne i retsplejeloven gengivet, som de vil fremtræde, hvis Folketinget vedtager lovforslaget uændret.
Med mindre skrift er indsat den gældende formulering af de bestemmelser, der berøres af forslaget.
§ 14. Til byretternes virkekreds hører uden for den egentlige retspleje, hvortil også regnes skifteforvaltning og foged- og auktionsforretninger:
a. tinglysningsvæsenet, b. oppebørsel af retsafgifter og regnskabsaflæggelse herfor, c. udmeldelse af syns- og skønsmænd uden for retsplejen, for så vidt den ikke kan ske af øvrigheden, d. retshjælpsforretninger, e. notarialforretninger, samt uden for Københavns Byrets område:
 f. tilsyn med og revision af dødsboer, der behandles af eksekutorer.
 Stk. 2. Justitsministeren fastsætter regler om notarialforretninger.
Stk. 3. Skifteretten bistår ægtefællen og arvingerne med udfærdigelse af anmeldelser og opgørelser, der skal indgives til skifteretten i henhold til skifteloven, arveloven og arveafgiftsloven, medmindre udfærdigelsen på grund af boets størrelse eller beskaffenhed vil være særlig tidkrævende eller kræve særlige undersøgelser.
Skifteretten vejleder endvidere om betingelserne for og fremgangsmåden ved indgivelse af ansøgning om gældssanering. --/ § 14. - -  

 Stk. 2. - - Stk. 3. Skifteretten bistår ægtefællen og arvingerne med  

 udfærdigelse af anmeldelser og opgørelser, der skal indgives til skifteretten  

 i henhold til skifteloven, arveloven og arveafgiftsloven, medmindre  

 udfærdigelsen på grund af boets størrelse eller beskaffenhed vil være særlig  

 tidkrævende eller kræve særlige undersøgelser. /-- § 128. Advokater, der er antaget til at udføre sager for parter, der har fri proces, skal yde retshjælp til personer, der opfylder de økonomiske betingelser, som fastsættes i medfør af § 330, stk. 3.
Stk. 2. Advokater, der ikke er omfattet af stk. 1, kan ved anmeldelse til den myndighed, som justitsministeren bestemmer, påtage sig en tilsvarende forpligtelse.
Stk. 3. Justitsministeren fastsætter regler om ydelse af retshjælp, herunder om omfanget af advokaternes forpligtelse, om, hvilke sagsområder retshjælpen skal omfatte, og om, hvem der skal være berettiget til retshjælp.
Stk. 4. Justitsministeren fastsætter regler om vederlag til advokater for ydelse af retshjælp og om tilskud af statskassen til betaling af vederlaget.
Det kan bestemmes, at den, der søger retshjælp, selv skal betale en del af vederlaget.
Stk. 5. Justitsministeren kan bestemme, at reglerne i stk. 1-4 ikke skal gælde i områder, hvor der ydes retshjælp af et retshjælpskontor.
Justitsministeren kan af statskassen yde tilskud til sådanne kontorer. --/ § 128. Advokater, der er antaget til at udføre  

 sager for parter, der har fri proces, skal rådgive og bistå ubemidlede i  

 retlige anliggender.
Stk. 2. - - /-- § 330. Der kan efter ansøgning meddeles en person fri proces, såfremt 1) han skønnes at have rimelig grund til at føre proces, og 2) han ikke uden at lide væsentlige afsavn kan betale de omkostninger, der er forbundet med sagen.
Stk. 2. En bevilling til fri proces omfatter alene de omkostninger ved sagen, der ikke er dækket af en retshjælpsforsikring eller en anden form for forsikring.
Stk. 3. Justitsministeren kan fastsætte regler om, hvornår betingelserne i stk. 1, nr. 1 og 2, er opfyldt.
Stk. 4. Fri proces i sager i 1. instans meddeles af statsamtet, for så vidt angår byretssager på det sted, hvor sagen er anlagt eller agtes anlagt, og for så vidt angår landsretssager på det sted, hvor sagen skulle være anlagt, hvis landsretsbehandling ikke var anvendelig.
Stk. 5. Fri proces i anke- og kæresager meddeles af justitsministeren, jf. dog § 332, stk. 4. --/ § 330. Der kan efter  

 ansøgning meddeles en person fri proces, såfremt 1) han skønnes at have  

 rimelig grund til at føre proces, og 2) han ikke uden at lide væsentlige  

 afsavn kan betale de omkostninger, der er forbundet med sagen.
Stk. 2.  

 Justitsministeren kan fastsætte regler om, hvornår den i stk. 1, nr. 2,  

 nævnte betingelse er opfyldt.
Stk. 3. Fri proces i sager i 1. instans  

 meddeles af overøvrigheden, for så vidt angår byretssager på det sted, hvor  

 sagen er anlagt eller agtes anlagt, og for så vidt angår landsretssager på  

 det sted, hvor sagen skulle være anlagt, hvis landsretsbehandling ikke var  

 anvendelig.
Stk. 4. Fri proces i anke- og kæresager meddeles af  

 justitsministeren, jf. dog § 332, stk. 4. /-- § 331. Justitsministeren kan, når særlige grunde taler derfor, efter ansøgning meddele fri proces, selv om betingelserne i § 330 ikke er opfyldt.
Dette gælder navnlig i sager, som er af principiel karakter eller af almindelig offentlig interesse, eller som har væsentlig betydning for ansøgerens sociale eller erhvervsmæssige situation. --/ § 331. Justitsministeren, kan når særlige grunde taler  

 derfor, efter ansøgning meddele fri proces, selv om betingelserne i § 330  

 ikke er opfyldt. /-- § 331 a.
Justitsministeren kan fastsætte regler om indholdet af en ansøgning om fri proces og om de oplysninger, som ansøgeren skal meddele.
Justitsministeren kan endvidere fastsætte regler om, at der skal anvendes en særlig blanket ved ansøgningen. --/ Bestemmelsen er  

 ny. /-- § 332. Fri proces medfører for vedkommende part:
1) Fritagelse for afgifter i overensstemmelse med lov om retsafgifter.
2) Beskikkelse af en advokat til at udføre sagen mod vederlag af statskassen, jf. § 336 c.
3) Godtgørelse fra statskassen for udgifter, som med føje er afholdt til vidneførsel, syns- og skønsforretninger og andre foranstaltninger, der er iværksat af hensyn til sagens behandling eller oplysning.
 4) Fritagelse for at erstatte modparten sagens omkostninger.
5) I skiftesager fritagelse for sikkerhedsstillelse for skifteomkostninger og, for så vidt udgifterne ikke kan dækkes af boets midler, fritagelse for betaling af vederlag til eventuel medhjælper i boet og andre udgifter ved foranstaltninger, der iværksættes med skifterettens godkendelse.
Stk. 2. Fri proces kan i bevillingen begrænses til enkelte af de i stk. 1 nævnte begunstigelser.
Bevillingen kan betinges af, at der indbetales et gebyr til statskassen efter regler fastsat af justitsministeren.
Stk. 3. Virkningerne af fri proces omfatter hele sagen i den pågældende instans, herunder den procedure, der er nødvendig for at opnå ny foretagelse af sagen for samme ret, samt fuldbyrdelse af afgørelsen.
Virkningerne omfatter tillige de foranstaltninger, som af hensyn til forberedelsen af sagsanlægget med føje er foretaget inden meddelelse af fri proces.
Stk. 4. Virkningerne af fri proces omfatter også behandling af sagen i 2. og 3. instans, såfremt sagen er indbragt for højere ret af modparten, og den part, der har fri proces, helt eller delvis har fået medhold i den foregående instans.
 Stk. 5. Virkningerne af fri proces ophører ikke ved en parts død.
Stk. 6. Bevillingen kan tilbagekaldes, når de forudsætninger, under hvilke den er meddelt, viser sig ikke at være til stede eller at være bortfaldet.
Når bevillingen tilbagekaldes, ophører virkningerne af fri proces. --/ § 332. Fri proces medfører for vedkommende  

 part: 1) Fritagelse for afgifter i overensstemmelse med lov om retsafgifter.  

 2) Beskikkelse af en advokat til at udføre sagen mod vederlag af statskassen,  

 jf. § 336 c. 3) Godtgørelse fra statskassen for udgifter, som med føje er  

 afholdt til vidneførsel, syns- og skønsforretninger og andre  

 foranstaltninger, der er iværksat af hensyn til sagens behandling eller  

 oplysning. 4) I skiftesager fritagelse for sikkerhedsstillelse for  

 skifteomkostninger og, for så vidt udgifterne ikke kan dækkes af boets  

 midler, fritagelse for betaling af vederlag til eventuel medhjælper i boet og  

 andre udgifter ved foranstaltninger, der iværksættes med skifterettens  

 godkendelse.
Stk. 2. Fri proces kan i bevillingen begrænses til enkelte af de  

 i stk. 1 nævnte begunstigelser.
Stk. 3. - - - - /-- § 333 ophæves. --/ § 333. Fri proces for en part medfører ikke fritagelse  

 for at erstatte modparten sagens omkostninger.
Stk. 2. Når hensynet til en  

 part, der har fri proces, i særlig grad taler derfor på grund af sagens  

 beskaffenhed og partens økonomiske forhold, kan retten bestemme, at  

 omkostningerne til modparten helt eller delvis skal betales af statskassen i  

 stedet for af parten.
Stk. 3. Retten kan i øvrigt, hvor hensynet til  

 modparten i særlig grad taler derfor, bestemme, at omkostningerne til denne  

 skal betales af statskassen, der i så fald indtræder i modpartens ret mod  

 parten. § 335a, stk. 2, ophæves. /-- § 335 a.
Personer, der opfylder betingelserne i § 330, stk. 1, nr. 2, har fri proces i følgende tilfælde:
1) Forbrugeren i sager, der indbringes af den pågældende for at få opfyldt en afgørelse, som er truffet af forbrugerklagenævnet eller af et klage- eller ankenævn, der er godkendt af forbrugerklagenævnet, eller et forlig, som er indgået for et af disse nævn.
2) Forbrugeren i sager, der indbringes af modparten med påstand om ændring af en af de i nr. 1 nævnte afgørelser eller forlig til skade for forbrugeren.
3) Den anden part i sager om en advokats vederlag, der indbringes af den pågældende for at få opfyldt en afgørelse, som er truffet af en kredsbestyrelse eller af advokatnævnet.
4) Den anden part i sager om en advokats vederlag, som advokaten indbringer med påstand om ændring af en kredsbestyrelses eller af advokatnævnets afgørelse til skade for den anden part. --/ § 335 a. - -  

 Stk. 2. Uanset bestemmelsen i § 333 betales eventuelle omkostninger til  

 modparten af statskassen. /-- § 335. Retten kan pålægge en part, der har fri proces, helt eller delvis at erstatte statskassens udgifter ved den fri proces i det omfang, udgifterne ikke pålægges modparten, når partens forhold og omstændighederne i øvrigt taler derfor. --/ § 335. Når omstændighederne  

 taler derfor, kan retten pålægge en part, der har fri proces, helt eller  

 delvis at erstatte statskassen dennes udgifter i det omfang, disse ikke  

 pålægges modparten. /-- § 449. Giver sagsøgte eller appelindstævnte ikke møde ved advokat i en sag efter § 448, nr. 1-5 og 7-8, og finder retten, at den pågældende har behov for advokatbistand, kan retten beskikke en advokat for denne, såfremt parten opfylder betingelserne i § 330, stk. 1, nr. 2.
Stk. 2. Finder retten det ikke muligt at behandle sagen på forsvarlig måde, uden at sagsøgte eller appelindstævnte har advokatbistand, kan retten beskikke den pågældende part en advokat, selv om parten ikke opfylder betingelsen i § 330, stk. 1, nr. 2. Retten pålægger i så fald parten at erstatte statskassen udgifterne i forbindelse med beskikkelsen. --/ § 449. Giver sagsøgte eller appelindstævnte ikke  

 møde ved advokat i en sag efter § 448, nr. 1-4, 7 eller 8, skal retten  

 beskikke en advokat for denne.
Giver sagsøgte eller appelindstævnte ikke møde  

 ved advokat i en sag efter § 448, nr. 5 eller 6, om forældremyndighed, kan  

 retten beskikke en advokat for denne.
