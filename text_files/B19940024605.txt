 I medfør af § 8, stk. 5, og § 44, stk. 2, i lov om lægemidler, jf.  

 lovbekendtgørelse nr. 452 af 10. juni 1992 som ændret ved lov nr. 280 af 6.  

 maj 1993, fastsættes:
 § 1.  Private, herunder læger, tandlæger og dyrlæger,  

 må ikke indføre lægemidler fra udlandet, medmindre andet er bestemt i denne  

 bekendtgørelse.
 § 2.  Private kan til personligt brug til  

 sygdomsforebyggelse eller -behandling her til landet indføre lovligt indkøbte  

 lægemidler bestemt til human anvendelse.
 Stk. 2.  Såfremt indførslen finder sted fra lande, som  

 ikke er medlem af Den Europæiske Union eller omfattet af EØS-aftalen, må  

 indførslen ikke foregå som postforsendelse og kan højst omfatte 3 måneders  

 forbrug.
 Stk. 3.  Når særlige grunde taler derfor, kan private,  

 som betingelse for, at lægemidlet kan indføres, afkræves dokumentation i form  

 af en skriftlig erklæring fra en læge for, at lægemidlerne skal anvendes af  

 den private personligt til sygdomsforebyggelse eller -behandling.
 § 3.  Lægemidler, der indeholder euforiserende stoffer  

 optaget på liste A i bekendtgørelse om euforiserende stoffer, må ikke  

 indføres, medmindre Sundhedsstyrelsen under ganske særlige omstændigheder og  

 på nærmere fastsatte vilkår meddeler tilladelse hertil, jf. bekendtgørelse om  

 euforiserende stoffer.
 § 4.  Lægemidler, der indeholder andre euforiserende  

 stoffer end dem, der nævnt i § 3, må kun indføres af rejsende på de  

 betingelser, der fremgår af § 2, stk. 1 og 3. Indførslen må dog ikke foregå  

 som postforsendelse.
 Stk. 2.  Lægemidler, der er omfattet af stk. 1 må ikke  

 indføres i mængder, der svarer til mere end 14 dages forbrug.
 § 5.  Sundhedsstyrelsen kan, når ganske særlige grunde  

 taler derfor, tillade private at indføre lægemidler i tilfælde, der ikke er  

 omfattet af § 2, stk. 1 og 2, og § 4.
 § 6.  Med bøde straffes den, der overtræder § 1.
 Stk. 2.  For overtrædelser, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar, jf. lægemiddellovens § 44, stk. 3.
 § 7.  Bekendtgørelsen træder i kraft den 1. maj 1994.
 Stk. 2.  Bekendtgørelse nr. 688 af 24. august 1993 om  

 privates indførsel af lægemidler ophæves.
