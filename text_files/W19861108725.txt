Antaget, at et såkaldt »headhunterfirma« kan registrere  

 oplysninger af følsom karakter i det omfang, ansøgeren frivilligt har afgivet  

 de pågældende oplysninger samt udtrykkeligt givet samtykke til  

 registreringen.
Det forudsattes, at samtykket kan tilbagekaldes.
Et headhunterfirmas virksomhed består i at finde egnede kandidater til  

 ledende og højere stillinger.
Disse kandidater skal besidde visse egenskaber  

 for at kunne bestride de pågældende stillinger.
Firmaerne udfinder og opsøger  

 typisk selv mulige kandidater til stillingerne.
Det forekommer, at  

 interesserede personer selv henvender sig til firmaerne.
Firmaet registrerer ud over identifikationsoplysninger og oplysninger om  

 uddannelse, arbejdsplads og tidligere stillinger også oplysninger om helbred  

 samt eventuelt oplysninger om økonomi m.v.
Der gennemføres med samtykke fra  

 den mulige kandidat til en ledende eller højere stilling eventuelt en  

 psykologisk udvælgelsestestning.
Ligeledes med samtykke fra den mulige  

 kandidat forekommer det, at resultatet af denne test registreres og  

 videregives.
Der bliver ikke i de af Registertilsynet undersøgte tilfælde  

 registreret og videregivet oplysninger om de mulige kandidaters seksuelle  

 vaner.
Registertilsynet udtalte, at tilsynet ikke fandt at kunne afvise, at der i  

 forbindelse med udøvelsen af den pågældende virksomhed kan foreligge et  

 særligt behov for registrering af detaljerede oplysninger om de mulige  

 kandidater.
Registertilsynet fandt således, at der i et vist omfang kunne  

 være behov for registrering af oplysninger af sensitiv karakter.  

 Registertilsynet lagde herved bl.a. vægt på, at der var tale om virksomheder,  

 der har til formål at finde egnede kandidater til besættelse af ledende og  

 højere stillinger i erhvervsvirksomheder.
Registertilsynet tilkendegav herefter den opfattelse, at det ikke kan  

 antages at stride imod bestemmelsen i lov om private registre m.v. § 3, stk.  

 2, at foretage registrering i det omfang, ansøgeren frivilligt har afgivet de  

 pågældende oplysninger samt udtrykkeligt givet samtykke til registreringen.  

 Tilsynet fandt endvidere, at de således registrerede oplysninger vil kunne  

 videregives til firmaets klient under forudsætning af, at ansøgeren ligeledes  

 har givet udtrykkeligt samtykke til videregivelsen, jf. hermed lov om private  

 registre m.v. § 4, stk. 1. Registertilsynet tilkendegav i forbindelse hermed,  

 at et givet samtykke til enhver tid kan tilbagekaldes, ligesom ansøgeren kan  

 gøre samtykket betinget af udlevering eller destruktion af oplysninger, der  

 måtte være fremkommet i forbindelse med firmaets arbejde.
Registertilsynet  

 forudsatte, at ansøgeren gøres bekendt hermed.
 Registertilsynet bemærkede, at registrering af en psykologisk  

 udvælgelsestest efter tilsynets opfattelse vil være omfattet af lov om  

 private registre m.v. § 3, stk. 2.
 Registertilsynets årsberetning 1986. Der henvises til Justitsministeriets  

 bekendtgørelse nr. 523 af 11. august 1986 om virksomheder, der  

 erhvervsmæssigt yder bistand ved stillingsbesættelse.
