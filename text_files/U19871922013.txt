En svært fysisk handicappet mand M fik ophold på en institution I  

 beliggende i B kommune.
M's tidligere bopælskommune betalte for opholdet.  

 Efter M's flytning til egen bolig i B kommune, fandt Ankestyrelsen, at B  

 kommune ikke efter bistandslovens § 11, stk. 1, nr. 1, kunne kræve den  

 kommunale andel af plejeudgifterne vedrørende M refunderet af A kommune.
 Ved Vestre Landsrets dom, afsagt den 3. august 1987 fandtes M ikke at  

 være blevet anbragt i pleje som omhandlet i bistandslovens § 11, stk. 1, nr.  

 1. Landsretten fandt i øvrigt anledning til at fremhæve, at de  

 beskyttelseshensyn, som efter Socialministeriets svar i skrivelse af 19.  

 september 1985 er de bærende bag refusionsbestemmelsen i bistandslovens § 11,  

 ikke eller i hvert fald ikke med særlig styrke gør sig gældende i en  

 situation som den foreliggende, hvor M selv har valgt B kommune som  

 opholdskommune, og hvor der ikke er grundlag for at antage, at valget har  

 været betinget af, at B kommune har mange institutionspladser.
 Landsretten tog herefter Ankestyrelsens frifindelsespåstand til følge.
 REDEGØRELSE FOR SAGEN:
En mand M, der var svært fysisk handicappet efter en ulykke i 1977, fik  

 senere samme år ophold på en institution for yngre handicappede I, beliggende  

 i B kommune.
M's tidligere bopælskommune A betalte for opholdet.
M søgte i februar 1979 om optagelse i en beskyttet bolig i B kommune.
A  

 kommune erklærede sig indforstået med at betale den kommunale andel af  

 udgifterne, hvis M flyttede direkte fra I til den beskyttede bolig.
Der blev taget skridt til kapitalisering af en ulykkeserstatning til brug  

 ved indretning af egen bolig.
M påregnede at flytte ind omkring 1. januar  

 1980 sammen med sin samlever S.
 Forstanderen for I kunne anbefale denne udflytning.
Sikringsstyrelsen godkendte i juli 1979 over for A kommune den ansøgte  

 kapitalisering.
Erstatningen kunne kun hæves med samtykke fra A kommune.
 A kommune tilbagekaldte i januar 1980 kautionstilsagnet som følge af  

 uenighed med B kommune om omfanget af kautionsforpligtelsen.
 M indbragte A kommunens afgørelse for amtsankenævnet.
M og S lejede herefter i februar 1980 et atriumhus i B kommune.
M oplyste  

 over for A kommune, at der hverken var ydet bistand fra B kommune eller I.
M flyttede aldrig ind i lejeboligen, men underskrev den 14. marts 1980  

 sammen med S slutseddel vedrørende køb af et hus i B kommune.
M angav, at der  

 heller ikke var ydet nogen form for bistand i forbindelse med huskøbet.
M  

 anmodede samtidig om frigivelse af erstatningen.
 A kommune anmodede den 18. marts 1980 B kommune om at afgøre, om  

 erstatningen kunne frigøres til huskøbet.
 B kommune besluttede den 2. april 1980 at frigive det ansøgte beløb, men  

 påpegede, at kommunen fortsat betragtede A kommune som opholdskommune.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse, hvorefter B kommune  

 ikke efter bistandslovens § 11, stk. 1, nr. 1, kunne kræve den kommunale  

 andel af plejeudgifterne vedrørende M refunderet af A kommune.
 Ankestyrelsen lagde herved vægt på, at M's udflytning pr. 1. april 1980  

 til egen bolig i B kommune var sket uden medvirken fra I.
 B kommune indbragte afgørelsen for Landsretten.
 VESTRE LANDSRETS DOM:
 Sagsøgeren - B kommune - har påstået sagsøgte - Den Sociale Ankestyrelse -  

 tilpligtet at anerkende, at sagsøgeren kan kræve den kommunale andel af  

 plejeudgifterne vedrørende M refunderet af A kommune.
 Sagsøgte har påstået frifindelse.
A kommune er indtrådt som biintervenient i sagen til støtte for sagsøgte  

 og har i øvrigt gjort gældende, at bistandslovens § 11, stk. 1, nr. 1, ikke  

 omfatter en situation som den foreliggende, hvor en person flytter i egen  

 bolig.
Parterne har ikke haft indvendinger mod, at A kommune, der ikke  

 formelt, men reelt er part i sagen,har fremsat dette anbringende, uagtet at  

 sagsøgte ikke selv ønsker at gøre det gældende.
 Under sagen har der været forelagt en række spørgsmål om fortolkningen af  

 bistandslovens § 11 for Socialministeriet, som i skrivelse af 19. september  

 1985 har svaret således:
»1. Har hensigten med nævnte lovbestemmelse været at sikre, at  

 betalingsforpligtelsen altid kan føres tilbage til den kommune, hvor klienten  

 oprindeligt er inddraget under forsorg? Ad spørgsmål 1.
Reglen i bistandslovens § 11, nr. 1, finder anvendelse, når en person  

 under medvirken fra en anden kommune eller offentlig myndighed er optaget i  

 institution eller anbragt i pleje i kommunen.
Efter Socialministeriets  

 opfattelse følger det heraf, at hvis et institutionsophold afsluttes med, at  

 pågældende under medvirken fra institutionen får selvstændig bolig i  

 institutionskommunen eller en anden kommune, kan bopælskommunen kræve  

 refusion af udgiften til bistand fra den kommune, der hæftede for udgifterne  

 under institutionsopholdet, jfr. punkt 20 a i Socialministeriets cirkulære af  

 15. august 1975 om bistandslovens almindelige bestemmelser.
 Betalingsforpligtelsen vedvarer, så længe den pågældende opholder sig i  

 kommunen under sådanne omstændigheder, at forpligtelsen i kraft af reglerne i  

 § 11 kan føres tilbage til den tidligere opholdskommune.
 Det beror således på en konkret vurdering af forholdene i forbindelse med  

 pågældendes tilstedeværelse i den nuværende opholdskommune, om den tidligere  

 opholdskommunes forpligtelse i henhold til § 11 er ophørt, f.eks. hvis den  

 pågældende på eget initiativ tager selvstændigt ophold i kommunen.
2. Har hensigten med nævnte lovbestemmelse været at beskytte  

 institutionskommunen mod vilkårlig overførsel af udgiftskrævende klienter? Ad spørgsmål 2.
Efter Socialministeriets opfattelse er det et bærende hensyn bag  

 bistandslovens § 11 at beskytte kommuner med forholdsvis mange  

 institutionspladser mod vilkårlig overførsel af udgiftskrævende klienter.
Da  

 bestemmelsen ud over institutionsophold omfatter andre former for  

 anbringelse, tilsigter den også i bredere almindelighed at beskytte en  

 kommune mod udgifterne vedrørende personer, der har fået ophold i kommunen  

 ved andre offentlige myndigheders medvirken.
3. Hvorvidt kan, efter socialministerens opfattelse, det forhold, at en  

 klient, som er inddraget under den sociale forsorg og af egen drift flytter  

 til en anden kommune eller til egen bolig i institutionskommunen, medføre, at  

 denne kommune kan gøre refusionskrav gældende mod klientens tidligere  

 opholdskommune eller anden offentlig myndighed? Ad spørgsmål 3.
Som modstykke til betragtningerne vedrørende spørgsmål 2 har det samtidig  

 ligget fast ved udarbejdelsen af reglerne i bistandsloven, at kommunerne ikke  

 skal beskyttes mod udgifter vedrørende personer, som på eget initiativ har  

 taget ophold i kommunen.
Der gælder alene efter § 11, nr. 2, en undtagelse,  

 hvis opholdet skyldes indlæggelse i sygehus eller lignende  

 behandlingsinstitution.
4. Skal ordet »medvirken« i bistandslovens § 11 efter  

 ministerens opfattelse og praksis forstås som medvirken til en konkret  

 flytning, eller kan det tillægges vægt, at der fra den tidligere  

 opholdskommune eller institution tidligere har været truffet foranstaltninger  

 til flytninger, som ikke er blevet effektueret? Ad spørgsmål 4.
 I skrivelse af 3. september 1980 til socialcentret i BB amtskommune  

 udtalte Socialministeriet, at det må forudsættes, at den aktuelle flytning er  

 et direkte resultat af institutionens eller kommunens dispositioner, og der  

 vil således ikke være tale om medvirken efter bistandslovens § 11, nr. 1,  

 hvis klienten - mens institutionen og kommunerne overvejer mulighederne -  

 selv finder en løsning og etablerer sig på egen hånd.
 Socialministeriet kan henholde sig hertil.
5. Kan den omstændighed, at en kommune efter klientens begæring oversender  

 sagen til den nye opholdskommune med henblik på frigivelse af en båndlagt  

 kapital til brug for køb af bolig, betragtes som medvirken efter  

 bistandslovens § 11? Ad spørgsmål 5.
 I ovennævnte skrivelse af 3. september 1980 tilkendegav Socialministeriet,  

 at den omstændighed, at en kommune giver tilladelse til, at båndlagte midler  

 frigives med henblik på køb af bolig i en anden kommune, ikke kan betragtes  

 som medvirken efter bistandslovens § 11, nr. 1.
 Socialministeriet kan henholde sig hertil.
6. Kan den omstændighed, at den nye opholdskommune eller oprindelige  

 institutionskommune efter købet, men inden klientens indflytning i boligen,  

 må foretage speciel indretning af boligen af hensyn til klientens handicap,  

 medføre refusionskrav mod den tidligere opholdskommune? Ad spørgsmål 6.
Efter Socialministeriets opfattelse må der ved bedømmelsen af spørgsmålet  

 om en kommunens eller institutions medvirken i forbindelse med en klients  

 indflytning i egen bolig lægges vægt på, om der er ydet medvirken i  

 forbindelse med selve erhvervelsen af boligen.
Socialministeriet finder ikke,  

 at ydelse af hjælp efter bistandslovens § 59 til indretning af en bolig, som  

 en familie selv har anskaffet, kan anses som medvirken i § 11's forstand.' Til brug for Landsretten er der afgivet vidneforklaring af forstanderen  

 for I.
Det fremgår heraf, at forstanderen støttede M's planer om at få egen  

 bolig.
Da parret havde lejet atriumhuset kunne han tilslutte sig deres valg.  

 Han havde ingen forudgående drøftelse med parret om købet af huset.
Han hørte  

 først herom den 19. marts 1980.
 Endvidere er der afgivet vidneforklaring af socialinspektøren og  

 souschefen i A kommune.
Det fremgår heraf, at kapitaliseringen af erstatningen oprindelig skete  

 med henblik på opførelse af en egnet bolig i A kommune.
De havde i 1979 under  

 et besøg hos M i generelle vendinger drøftet, hvorledes M ville været  

 stillet, hvis han flyttede til en beskyttet bolig eller egen bolig.
De kendte  

 intet til M's huskøb, før slutsedlen var underskrevet.
A kommune støttede  

 generelt M's ønske om at flytte ud fra I.
Domsforhandlingen i sagen har været reassumeret med henblik på at give  

 parterne lejlighed til at udtale sig om biintervenientens - først under  

 domsforhandlingen fremsatte - anbringende om, at § 11 ikke finder anvendelse  

 på tilfælde, hvor udflytning sker til egen bolig.
Kammeradvokaten indhentede  

 til belysning af dette spørgsmål et notat af januar 1987 fra  

 Socialministeriet, hvori det hedder:
 »I bistandslovens § 11, nr. 1, er det anført, at en opholdskommune  

 kan kræve sin del af udgifterne til bistand refunderet af en tidligere  

 opholdskommune, når pågældende ved medvirken fra en anden kommune eller  

 offentlig myndighed er anbragt i institution eller pleje i kommunen.
 Ved udarbejdelsen af bistandslovens betalingskommuneregler var det et  

 bærende hensyn bag bestemmelsen i § 11, nr. 1, at kommuner med forholdsvis  

 mange institutionspladser skulle beskyttes mod vilkårlig overførsel af  

 udgiftskrævende klienter fra andre kommuner.
 Bestemmelsen blev derfor udformet således, at den i bredere almindelighed  

 beskytter en kommune mod udgifterne vedrørende personer, der har fået ophold  

 i kommunen ved andre offentlige myndigheders medvirken.
 Efter Socialministeriets opfattelse tilsiger det bærende hensyn bag  

 bestemmelsen, at betalingsforpligtelsens placering ikke lægger hindringer i  

 vejen for institutionskommunens bestræbelser på at skaffe pågældende en  

 selvstændig bolig.
 I overensstemmelse hermed blev der i punkt 20 a i Socialministeriets  

 cirkulære af 15. august 1975 om bistandslovens almindelige bestemmelser  

 anført følgende om bestemmelsens anvendelsesområde:
»Hvis et institutionsophold afsluttes med, at pågældende får  

 selvstændig bopæl under medvirken fra institutionen, kan bopælskommunen kræve  

 refusion af udgifterne til bistand fra den kommune, der hæftede for  

 udgifterne under institutionsopholdet.« Den nævnte passus fra cirkulæret af 15. august 1975 er videreført i punkt  

 8 i Socialministeriets cirkulære af 28. juni 1979 om bistand efter  

 bistandslovens afsnit I-VI til personer med videregående fysiske eller  

 psykiske handicap.
Den Sociale Ankestyrelse er ved afgørelsen af den forliggende sag gået ud  

 fra, at § 11, nr. 1, også omfatter udflytning i egen bolig, og dette er fulgt  

 op i en senere afgørelse.' Sagsøgeren har gjort gældende, at bistandslovens § 11, nr. 1, efter fast  

 administrativ praksis også omfatter tilfælde, hvor udflytning sker til egen  

 bolig.
De af Socialministeriet påpegede bærende hensyn bag bestemmelsen taler  

 for denne forståelse.
 Sagsøgeren har videre anført, at både A kommune og I har medvirket ved M's  

 flytning til egen bolig.
 Sagsøgte har vedrørende spørgsmålet om, hvorvidt § 11 finder anvendelse  

 ved flytning til egen bolig oplyst, at Ankestyrelsen efter fast praksis har  

 antaget, at bestemmelsen omfatter en sådan situation.
Sagsøgte har videre anført, at begrebet »medvirken« i  

 bistandslovens § 11 må fortolkes som anført af Socialministeriet, således at  

 den aktuelle flytning skal være en direkte følge af kommunens eller  

 institutionens dispositioner.
Dette kriterium er enkelt og let anvendeligt og  

 har været anvendt af de sociale myndigheder siden bistandslovens  

 ikrafttræden.
 A kommune har anført, at bistandslovens § 11, stk. 1, nr. 1, ikke finder  

 anvendelse på den foreliggende situation, hvor M selv har truffet beslutning  

 om at flytte i egen bolig, da han hverken kan anses for at være  

 »anbragt« eller »i pleje«.
 Vestre Landsret udtalte:
 A kommune og I ydede i tiden forud for den 17. marts 1980 M rådgivning og  

 bistand med henblik på hans udflytning fra I.
Denne rådgivning og bistand var enten af mere generel karakter eller angik  

 nogle udflytningsmuligheder, som ikke blev realiseret.
Da M sammen med S  

 underskrev slutseddel om ejendommen, havde de ikke forinden rådført sig med  

 eller blot orienteret A kommune eller I herom, og det var efter eget valg,  

 både at de flyttede i egen bolig, og at det skete til en bolig netop i B  

 kommune.
Som forløbet i denne sag har været, findes M ikke at være blevet anbragt i  

 pleje som i bistandslovens § 11, stk. 1, nr. 1, omhandlet.
Landsretten finder  

 det herefter ikke nødvendigt at tage stilling til det under sagen rejste mere  

 generelle spørgsmål, om den omstændighed i sig selv, at en bistandsmodtager  

 flytter til egen bolig, udelukker anvendelsen af refusionsbestemmelsen i §  

 11, uafhængig af karakteren og betydningen af en eventuel medvirken fra en  

 institution eller offentlig myndighed.
 Landsretten finder i øvrigt anledning til at fremhæve, at de  

 beskyttelseshensyn, som efter Socialministeriets svar på spørgsmål 2 i  

 skrivelse af 19. september 1985 er de bærende bag refusionsbestemmelsen i  

 bistandslovens § 11, ikke eller i hvert fald ikke med særlig styrke gør sig  

 gældende i en situation som den foreliggende, hvor M selv har valgt B kommune  

 som opholdskommune, og hvor der ikke er grundlag for at antage, at valget har  

 været betinget af, at B kommune har mange institutionspladser.
 Landsretten tager herefter sagsøgtes frifindelsespåstand til følge.
 Efter sagens karakter findes sagens omkostninger i det hele at kunne  

 ophæves.
 Thi kendes for ret:
Sagsøgte - Den Sociale Ankestyrelse - frifindes.
Sagens omkostninger ophæves.
