Fremsat den 28. marts 2008 af velfærdsministeren (Karen Jespersen) Forslag til Lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om social service (Højere supplerende pensionsydelse, udvidelse af personkredsen for invaliditetsydelse og afskaffelse af servicebetaling for ophold i botilbud m.v.) § 1 I lov om social pension, jf. lovbekendtgørelse nr. 484 af 29. maj 2007, som ændret ved lov nr. 1586 af 20. december 2006, foretages følgende ændringer:
1. I § 72 d, stk. 1 , ændres »7.600 kr.« til: »10.000 kr.« 2. I § 72 d, stk. 8, 2. pkt. , ændres »2008« til: »2009«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret ved § 14 i lov nr. 1587 af 20. december 2006, foretages følgende ændringer:
 1. § 21 affattes således:
 »§ 21. Invaliditetsydelse skal tilkendes personer mellem 18 år og folkepensionsalderen, der har fået retten til pension gjort hvilende, jf. § 44 a, stk. 1.
Stk. 2. Invaliditetsydelse kan tilkendes personer mellem 18 år og folkepensionsalderen, der på grund af alvorlig høreskade har svære kontaktvanskeligheder.« 2. I 44, stk. 1, ændres »§ 21, stk. 1, 1. pkt.« til: »§ 21, stk. 1«.
 3. I § 44, stk. 3, ændres »§ 21, stk. 1, 2. pkt.« til: »§ 21, stk. 2«.
§ 3 I lov om social service, jf. lovbekendtgørelse nr. 1117 af 26. september 2007, som ændret ved § 10 i lov nr. 434 af 8. maj 2006, § 15 i lov nr. 1587 af 20. december 2006, § 9 i lov nr. 346 af 18. april 2007 og § 36 i lov nr. 523 af 6. juni 2007, foretages følgende ændringer:
 1. § 162 ophæves.
 2. I § 192 indsættes efter 1. pkt.:
»Dog kan kommunen ikke opkræve betaling for den særlige service m.v. som følge af plejehjemsopholdet.« § 4 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget fremsættes som led i udmøntningen af aftalen mellem regeringen, Dansk Folkeparti og Ny Alliance om finansloven for 2008.
Som led i den del af finanslovsaftalen for 2008, der vedrører en styrket indsats for ældre, er regeringen, Dansk Folkeparti og Ny Alliance enige om at gennemføre yderligere forbedringer for de økonomisk vanskeligst stillede folkepensionister ved at forhøje den supplerende pensionsydelse.
Det foreslås derfor at hæve maksimumsbeløbet for den supplerende pensionsydelse til 10.000 kr. (2008-niveau) med virkning fra 1. januar 2009.
 I den del af finanslovsaftalen, der handler om arbejdsmarked og udsatte grupper, foreslås forbedring for førtidspensionisterne på den gamle ordning (efter lov om højeste, mellemste, forhøjet almindelig og almindelig førtidspension m.v.). Det foreslås at harmonisere reglerne om invaliditetsydelse, så alle modtagere af førtidspension på gammel ordning tilkendes invaliditetsydelse uden forudgående individuel vurdering, når den pågældende førtidspensionist får retten til førtidspension gjort hvilende.
Endelig foreslås den servicebetaling ophævet, som modtagere af mellemste og højeste førtidspension betaler ved ophold i boformer efter servicelovens § 108 eller på plejehjem efter servicelovens § 192. Med forslaget opnås større gennemsigtighed og mere enkle regler i betalingen for målgruppen uafhængig af den tilkendte førtidspension.
Samtidig vil en afskaffelse af servicebetalingen understøtte institutionsbegrebets ophævelse.
 Det foreslås, at loven træder i kraft den 1. juli 2008.
2. Lovforslagets indhold 2.1. Højere supplerende pensionsydelse Forslaget om at forhøje den supplerende pensionsydelse indebærer, at maksimumsbeløbet for den supplerende pensionsydelse hæves til 10.000 kr. (2008-niveau). Det svarer til en stigning på 2.200 kr. i forhold til gældende sats (2008-niveau).
Den supplerende pensionsydelse udbetales årligt i januar måned, og den supplerende pensionsydelse er således allerede blevet udbetalt for 2008. Forhøjelsen får derfor virkning fra 2009. Den maksimale supplerende pensionsydelse på 10.000 kr. reguleres den 1. januar 2009 med satsreguleringsprocenten.
Der er i dag ca. 230.000 folkepensionister, der modtager den supplerende pensionsydelse.
2.2. Invaliditetsydelse Invaliditetsydelse kan efter gældende regler tilkendes personer i alderen 18 til 65 år, hvis invaliditet helbredsmæssigt vurderet er så alvorlig, at de ville have ret til højeste eller mellemste førtidspension, hvis de ikke havde erhvervsindtægt, der afskærer dem fra at opnå en sådan pension.
Det er en forudsætning, at ansøgerens erhvervsevne ud fra en rent helbredsmæssig vurdering må anses for nedsat med mindst to tredjedele.
Det foreslås, at invaliditetsydelsen skal tilkendes alle førtidspensionister på gammel ordning, der får gjort pensionen hvilende, så også førtidspensionister, som har ret til almindelig og forhøjet almindelig pension, kan få tilkendt invaliditetsydelse.
Det foreslås endvidere, at invaliditetsydelse skal tilkendes uden individuel vurdering, når en person får retten til førtidspension gjort hvilende.
Med forslaget vil alle, der kommer i beskæftigelse og får pensionen gjort hvilende, modtage invaliditetsydelse, uanset om de hidtil har modtaget almindelig, forhøjet almindelig, mellemste eller højeste førtidspension.
Samtidig vil forslaget medføre en forenkling af reglerne, da der ikke skal foretages en individuel vurdering af retten til invaliditetsydelse.
 Den tekniske udformning af lovforslagets ændringer vedrørende invaliditetsydelse tager udgangspunkt i loven som den affattes ved Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v. (Øget bundfradrag for folkepensionister, reduceret beskæftigelseskrav ved opsat pension og sikkerhed for ret til førtidspension), som fremsættes samtidig med dette forslag, og hvor der foreslås indført sikkerhed for ret til førtidspension og præcisering af reglerne om hvilende pension for personer, der modtager førtidspension efter lov om højeste, mellemste, forhøjet almindelig og almindelig førtidspension m.v.
2.3. Afskaffelse af servicebetaling Med lov nr. 1132 af 22. december 1993 om ændring af lov om social bistand, lov om social pension m.v. (udbetaling af pension til beboere i plejehjem m.v.) blev der gennemført en række ændringer i reglerne om betaling for ophold i botilbud og plejehjem. Ændringerne, der trådte i kraft den 1. januar 1994, indebar, at beboerne ikke længere fik standset pensionsudbetalingen i forbindelse med optagelsen i botilbud eller på plejehjem, men fortsat fik udbetalt pension.
Samtidig skulle beboerne i stedet betale for ydelser som følge af opholdet.
Lovændringen skulle fremme processen i retning af normalisering og integration af borgere med handicap i samfundet.
I forbindelse med serviceloven, der trådte i kraft den 1. januar 1998, blev institutionsbegrebet på voksenområdet ophævet.
Bolig og service blev dermed adskilt, og målet var at fortsætte en udvikling, hvor hjælpen i botilbud tilpasses den enkelte borger.
Udviklingen blev understreget med lov nr. 222 af 22. marts 2006 om ændring af lov om social service og andre love (krav til kommunernes sagsbehandling i visse sociale sager m.v.). I den forbindelse blev der indført skærpede krav til kommunernes afgørelser om blandt andet botilbud til længerevarende ophold efter servicelovens § 108, hvorefter afgørelserne skal indeholde oplysninger om den konkrete indsats, som iværksættes, og formålet med indsatsen.
Lovændringen indebar, at kommunens afgørelse ikke kun skal indeholde oplysninger om retten til et tilbud men også beskrivelse af den konkrete indsats og formålet med indsatsen.
Lovændringen indebar desuden, at borgeren kan udnytte de partsbeføjelser, som findes i forvaltningsloven.
Borgeren kan dermed klage over kommunalbestyrelsens beslutning om den konkrete indsats og formålet med indsatsen.
 Med forslaget om at afskaffe servicebetalingen opnås større gennemsigtighed og mere enkle regler i betalingen for målgruppen uafhængigt af den tilkendte førtidspension.
Forslaget omfatter borgere, der har ophold i boformer efter servicelovens § 108 eller på plejehjem efter servicelovens § 192, og som får førtidspension efter § 14, stk. 1 eller 2, i lov om højeste, mellemste, forhøjet almindelig og almindelige førtidspension m.v.
Afskaffelsen af servicebetalingen øger rådighedsbeløbet for personer på mellemste og højeste førtidspension, der er omfattet af servicebetalingen, med op til henholdsvis 9.912 kr. årligt og 19.884 kr. årligt (2008-niveau).
3. Økonomiske og administrative konsekvenser for stat, kommuner og regioner I det følgende redegøres der for de økonomiske konsekvenser af de enkelte forslag.
3.1. Højere supplerende pensionsydelse Forhøjelsen af den supplerende pensionsydelse til 10.000 kr. i 2008-niveau vil indebære årlige merudgifter fra 2009 og frem på 480 mio. kr.
Der er ingen administrative konsekvenser forbundet med forslaget.
3.2. Invaliditetsydelse De økonomiske konsekvenser af denne del af forslaget udgør i 2008-niveau en merudgift for det offentlige på 7,5 mio. kr. i 2008 og herefter 15 mio. kr. årligt.
Kommunerne afholder 65 pct. af udgifterne.
Forslaget om invaliditetsydelse til førtidspensionister på gammel ordning, når pensionen gøres hvilende, vil medføre merudgifter for det offentlige som følge af øgede udgifter til invaliditetsydelse.
Invaliditetsydelsen er skattefri og udgør 29.928 kr. i 2008. Det skønnes med betydelig usikkerhed, at yderligere omkring 500 pensionister vil opnå ret til invaliditetsydelse.
 Der er ingen administrative konsekvenser forbundet med forslaget.
3.3. Afskaffelse af servicebetaling Denne del af forslaget vil have økonomiske konsekvenser for kommunerne som følge af mistede indtægter fra beboernes servicebetaling.
 Det skønnes, at kommunernes indtægter fra servicebetalingen efter gældende regler vil udgøre 95,0 mio. kr. i 2008, og derefter falde i takt med, at antallet af førtidspensionister på gammel ordning mindskes.
 Forslaget træder i kraft den 1. juli 2008. De økonomiske konsekvenser ved at afskaffe servicebetalingen skønnes i 2008-pl således at udgøre 47,5 mio. kr. i 2008, 88 mio. kr. i 2009, 81 mio. kr. i 2010 og 75 mio. kr. i 2011, faldende til 0 kr. på lang sigt.
 Der vil være en administrativ lettelse forbundet med ikke længere at skulle opkræve servicebetalingen.
 Lovforslagets økonomiske konsekvenser skal forhandles med kommunerne.
4. Økonomiske og administrative konsekvenser for erhvervslivet Forslaget medfører ingen administrative konsekvenser for erhvervslivet.
5. Administrative konsekvenser for borgerne Forslaget medfører ingen administrative konsekvenser for borgerne.
6. Miljømæssige konsekvenser Forslaget har ikke miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Lovforslaget sendes samtidig med fremsættelsen i høring hos:
 Beskæftigelsesministeriet, Erhvervs- og Selskabsstyrelsen, Arbejdsdirektoratet, Arbejdsmarkedsstyrelsen, Ankestyrelsen, Sikringsstyrelsen, Statsforvaltningsdirektørerne, Finansrådet, Forsikring & Pension, Foreningen af jurister ved statsforvaltningerne, Integrationsministeriet, Undervisningsministeriet, Danske Regioner, KL, Kommunernes Revision, Danske Handicaporganisationer, Dansk Socialrådgiverforening, Landsforeningen Ældre Sagen, Ældremobiliseringen, Danske Ældreråd, Det Centrale Handicapråd, Center for Ligebehandling af Handicappede, Dansk Arbejdsgiverforening, Sammenslutningen af Landbrugets Arbejdsgiverforeninger, Kristelig Arbejdsgiverforening, Landsorganisationen i Danmark, FTF, FOA, SL, DUKH, Organisationen af Selvejende Institutioner, Ældreboligrådet, Akademikernes Centralorganisation, Kristelig Fagbevægelse, Ledernes Hovedorganisation, Centralorganisationernes Fællesudvalg, Kommunale Tjenestemænd og Overenskomstansatte og Socialchefforeningen.
