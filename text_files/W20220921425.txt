Ligebehandlingsnævnets afgørelse om køn - retlig interesse, sagsbehandling J.nr. 21-52159 En mand klagede over forskelsbehandling på grund af køn i forbindelse med, at han fik afslag på en ansøgning om fondsmidler.
Midlerne skulle bruges til udviklingen og lanceringen af en app, som skulle forebygge seksuelle overgreb mod kvinder.
Ud over klager stod to kvinder bag den virksomhed, som ville udvikle appen.
 Klager gjorde gældende, at bevillingsmyndighedens afslag var begrundet i, at hovedparten af medstifterne i virksomheden bag appen bestod af kvinder, og at appen var målrettet mod kvinder.
Ligebehandlingsnævnet vurderede, at klager ikke havde retlig interesse i klagen over forskelsbehandling på grund af køn.
Uanset sin status som medejer af virksomheden og ansøger af midler til appen, havde klager således ikke ifølge klagen været udsat for forskelsbehandling som følge af sit eget køn, hvilket efter ligestillingsloven er en forudsætning for, at der kan være tale om direkte forskelsbehandling på grund af køn.
 Nævnet kunne derfor ikke behandle klagen.
 Klagen angår påstået forskelsbehandling på grund af køn i forbindelse med, at klager fik afslag på en ansøgning om fondsmidler.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, som er mand, søgte den 9. september 2020 om midler hos den indklagede fond.
 Midlerne skulle bruges til udviklingen og lanceringen af en app, som skulle forebygge seksuelle overgreb mod kvinder.
 Ud over klager stod to kvinder bag den virksomhed, som ville udvikle appen.
 Fonden gav klager afslag på ansøgningen om midler den 3. december 2020.
 Klager klagede den 15. december 2020 over afgørelsen til den styrelse, som er klageinstans i forhold til retlige spørgsmål vedrørende fondens afgørelser som bevillingsmyndighed.
 Styrelsen traf den 8. november 2021 afgørelse i sagen.
 Klagen blev modtaget i Ligebehandlingsnævnet den 11. november 2021.
Parternes bemærkninger Klager gør gældende, at afslaget var udtryk for forskelsbehandling på grund af køn.
 Til trods for fondens hensigtserklæringer tilsidesættes og diskrimineres kvinder i fondens afgørelser.
Der er kun i meget begrænset omfang kvinder repræsenteret i de virksomheder, som tildeles midler af den indklagede fond.
Klagers virksomhed, som ikke blev tildelt midler, består af to kvinder og én mand.
Hvis de var blevet tildelt midler, ville de have været en ud af kun tre virksomheder med to kvinder ud af de i alt 39 virksomheder, som modtog midler fra fonden.
Det er nærliggende at spørge sig selv, om den meget lille repræsentation af kvinder skal dække over det faktum, at man ikke ville ende med et rent nul.
Ved behandlingen af klagers ansøgning deltog fire mænd og tre kvinder.
Selvom spørgeskemaundersøgelser viste det modsatte, mente mændene i panelet ikke, at kvinder ville købe appen.
Mændene dumpede således et projekt, som skal beskytte kvinder.
Fonden har mange gange tildelt midler til projekter, som fortrinsvis henvender sig til mænd.
Klager har gennemgået 37 af de projekter, som er tildelt midler af fonden, og ingen af disse henvender sig primært til kvinder.
 Ansøgningen er således blevet behandlet negativt, fordi appen var en kvindeidé lavet af og til kvinder for at beskytte kvinder.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
En klage kan indbringes for Ligebehandlingsnævnet af en person, der har retlig interesse i sagen.
Det betyder, at Ligebehandlingsnævnet kun kan behandle en klage fra den eller dem, som har en individuel og aktuel interesse i den konkrete sag.
Kravet om retlig interesse skal ses i lyset af den materielle beskyttelse i de love, som nævnet har kompetence til at behandle klager efter.
Klageren skal således være berørt af den påståede forskelsbehandling ved selv at have været udsat for en handling eller undladelse, som er rettet mod den pågældende selv som beskyttelsessubjekt efter den relevante lovgivning om ligebehandling.
 Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Det fremgår af forarbejderne til ligestillingsloven, at den nærmere vurdering af, om der foreligger direkte forskelsbehandling på grund af køn skal ske ved, at personen, der føler sig krænket, skal sammenlignes med, hvordan en person af andet køn bliver eller ville blive behandlet i en tilsvarende situation.
 Klagen angår forskelsbehandling på grund af køn i forbindelse med, at klager fik afslag på tildeling af midler til en app.
 Klager har anført, at afslaget skyldtes, at hovedparten af medstifterne i virksomheden bag appen bestod af kvinder, og at appen var målrettet mod kvinder.
 Ligebehandlingsnævnet vurderer, at klager ikke har retlig interesse i denne klage over forskelsbehandling på grund af køn.
Nævnet har herved lagt vægt på, at klager som mand, uanset sin status som medejer af virksomheden og ansøger af midler til appen, ikke ifølge klagen skulle være blevet udsat for forskelsbehandling som følge af sit eget køn.
Dette er efter ligestillingsloven en forudsætning for, at klager har været udsat for direkte forskelsbehandling på grund af køn.
 Nævnet kan derfor ikke behandle klagen.
 Ligebehandlingsnævnet bemærker i øvrigt, at der ikke i sagen er oplysninger, der underbygger klagers synspunkt om, at bedømmelsespanelets deltagere ved afslaget på tildeling af midler helt eller delvist har lagt vægt på, at appen henvendte sig til kvinder, eller at ansøgerteamet foruden klager bestod af to kvinder.
 Nævnet har ikke fundet anledning til at foretage høring af den indklagede fond.
Retsregler Afgørelsen er truffet efter følgende bestemmelser:
