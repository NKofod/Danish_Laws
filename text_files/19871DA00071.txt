Nr BTB 71 Betænkning over Forslag til folketingsbeslutning om ændring af lov om  

 varmeforsyning (Begrænsning af elvarme)   

 Nr B 71 1987-88, 1. samling Afgivet af Det Energipolitiske Udvalg Afgivet: 19880226 Udvalget har behandlet beslutningsforslaget i nogle møder og har i den forbindelse stillet spørgsmål til energiministeren, som denne har besvaret skriftligt.
 Der er af et flertal stillet ændringsforslag.
Herefter indstiller et flertal (Socialdemokratiets, Socialistisk Folkepartis og Det Radikale Venstres medlemmer af udvalget) beslutningsforslaget til vedtagelse med det af flertallet stillede ændringsforslag.
Et mindretal (Det Konservative Folkepartis, Venstres og Centrum-Demokraternes medlemmer af udvalget) indstiller beslutningsforslaget til forkastelse og henviser til mindretallets bemærkninger i beretningen af 22. maj 1987 over forslag til folketingsbeslutning om ændring af lov om varmeforsyning (Folketingstidende 1986-87, 1. samling, Tillæg B sp. 2419).
Det er fortsat mindretallets opfattelse, at et statsligt elvarmeforbud vil være et centralt overformynderi rettet mod det lokale selvstyre, som hidtil har været det bærende grundlag for varmeplanlægningen i Danmark.
Et sådant forbud vil være vanskeligt at administrere.
Det vil især have konsekvenser for de mindre byområder og landsbyer, hvis beboere, som i forvejen er hårdest ramt af opvarmningsudgifterne, fratages en valgmulighed.
Mindretallet finder, at det desuden vil have skadelige konsekvenser bl.a. for byfornyelse og skabe betydelig usikkerhed med risiko for afsmittende virkning for mange husejeres dispositioner.
Mindretallet har desuden svært ved at forstå visdommen i et så omfattende, bureaukratisk og restriktivt indgreb i betragtning af, at det højst vil få betydning for ca. 1 procent af den samlede elproduktion frem til år 2000.
 På denne baggrund opfordrer mindretallet til, at forslaget afvises.
Et andet mindretal (Fremskridtspartiets medlem af udvalget) indstiller forslaget til forkastelse og bemærker i øvrigt:
Det er en forfejlet politik at begrænse adgangen til brug af el til opvarmning.
Fremtiden vil uden tvivl byde på energiformer, som vil gøre el til den mest rationelle, billige og rene energiform.
Der tænkes her ikke mindst på mulighederne i f.eks. en kombination af fusionskraft og superledere, men også andre fremtidige energiformer vil med størst sandsynlighed blive baseret på fremstilling af elektricitet.
Derfor er det en fordel for Danmark, at vi allerede nu forbereder os mest muligt på fremtiden ved at sikre et godt og forgrenet forsyningsnet.
Fremskridtspartiet tager afstand fra de socialdemokratiske drømme om fordeling af naturgas og/eller fjernvarme.
Begge dele forudsætter af rentabilitetsgrunde en tilslutningspligt, som Fremskridtspartiet mener er frihedskrænkende og et yderligere skridt i retning af socialiseringen af Danmark.
Det er Fremskridtspartiets opfattelse, at enhver borger skal have mulighed for gennem ægte og frit valg at afgøre, hvilken energiforsyning vedkommende ønsker, og altså også have fri adgang til elvarme.
Ændringsforslag Til teksten Af et flertal (S, SF og RV):
 1) Sidste punktum affattes således:
»Lovforslaget skal fremsættes senest 1. april 1988 med henblik på at kunne vedtages i indeværende folketingsår.« Graversen (S) Hans Hækkerup (S) Helge Mortensen (S) Poul Nielson (S) Taanquist (S) Birte Weiss (S) Riishøj (SF) nfmd.
Jørn Jespersen (SF) Annelise Gotfredsen (KF) Helge Adam Møller (KF) Fischer (KF) Pia Christmas-Møller (KF) Niels Anker Kofoed (V) Mejdahl (V) Yvonne Herløv Andersen (CD) fmd.
Behnke (FP) Dagmar Mørk Jensen (RV) Partierne KRF og FK havde ikke medlemmer i udvalget.
