Skriftlig fremsættelse (29. marts 2006) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov  

 om ændring af lov om produktansvar (Ændring  

 af reglerne om mellemhandleres ansvar for produktskader).
(Lovforslag nr.
L 201).
Formålet med dette lovforslag er at bringe  

 produktansvarsloven i overensstemmelse med Rådets direktiv 85/374 af 25. juli  

 1985 om produktansvar, som ændret ved Europa-Parlamentets og Rådets direktiv  

 99/34 af 10. maj 1999 (produktansvarsdirektivet), idet EF-Domstolen i dom af  

 10. januar 2006 i sag C-402/03, Skov Æg, har fastslået, at  

 produktansvarslovens  

 § 10 ikke er i overensstemmelse med direktivet.
Med henblik på at sikre et  

 højt  

 forbrugerbeskyttelsesniveau foreslås det samtidig, at der inden for dommens  

 rammer pålægges mellemhandlere et strengt produktansvar.
EF-Domstolen har ved sin dom af 10. januar 2006 fastslået,  

 at produktansvarsdirektivet skal forstås således, at det er til hinder for en  

 national regel, hvorefter mellemhandleren ud over de i direktivets artikel 3,  

 stk. 3, udtømmende opregnede tilfælde hæfter for producentens objektive  

 ansvar  

 efter direktivet.
Domstolen har dog samtidig fastslået, at direktivet ikke er  

 til hinder for en national regel, hvorefter mellemhandleren uden begrænsning  

 hæfter for producentens fejl og forsømmelser.
 Med henblik på at sikre overensstemmelse mellem  

 produktansvarsloven og direktivet foreslås det at ændre reglen om  

 mellemhandlerens hæftelsesansvar for produktansvar, således at  

 mellemhandleren  

 hæfter umiddelbart over for skadelidte og senere mellemhandlere i  

 omsætningskæden for produktansvar for personskader, tab af forsørger og  

 forbrugertingsskader, i det omfang skaden skyldes fejl eller forsømmelse  

 begået  

 af producenten eller tidligere mellemhandlere i omsætningskæden.
Endvidere foreslås det, at mellemhandlerens selvstændige  

 ansvar for produktskader skærpes, således at mellemhandleren ifalder  

 produktansvar for personskader, tab af forsørger og forbrugertingsskader,  

 medmindre denne kan godtgøre, at skaden ikke skyldes dennes fejl eller  

 forsømmelse.
Mellemhandleren pålægges herved en omvendt bevisbyrde.
 Ved siden af dette lovforslag vil Justitsministeriet  

 nedsætte et udvalg med repræsentanter fra berørte organisationer m.v., som  

 skal  

 overveje, om det vil være hensigtsmæssigt ud over de foreslåede ændringer af  

 produktansvarsloven at udvide sælgeres køberetlige ansvar for defekte  

 produkter.
Regeringen vil også opfordre EU-Kommissionen til at  

 fremsætte forslag om ændring af produktansvarsdirektivet.
Under det danske  

 formandskab i 2002 vedtog EUs ministerråd en opfordring til  

 Kommissionen om at  

 vurdere behovet for en ændring af direktivet, så sælgere og mellemhandlere  

 kan  

 pålægges et objektivt ansvar for produktskader.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
