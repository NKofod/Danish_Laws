Bekendtgørelse om ændring af bekendtgørelse om mærkning m.v. af fødevarer1) § 1 I bekendtgørelse nr. 1308 af 14. december 2005 om mærkning m.v. af fødevarer, som ændret ved bekendtgørelse nr. 115 af 23. februar 2006, bekendtgørelse nr. 829 af 20. juli 2006, bekendtgørelse nr. 1333 af 3. december 2007, bekendtgørelse nr. 416 af 29. maj 2008, bekendtgørelse nr. 1124 af 1. december 2009, bekendtgørelse nr. 27 af 12. januar 2010 og bekendtgørelse nr. 36 af 18. januar 2011, foretages følgende ændringer:
 1. Kapitel 14 affattes således:
»Kapitel 14 Supplerende bestemmelser om mærkning af fødevarer med koffeinindhold § 46. Hvis en fødevare, bortset fra de i § 46a nævnte drikkevarer, er tilsat koffein med et fysiologisk formål, skal følgende oplysning fremgå af mærkningen i samme synsfelt som varens betegnelse: »Indeholder koffein.
Bør ikke indtages af børn eller gravide«, jf. dog stk. 4.
 Stk. 2. Oplysningen efterfølges af en henvisning i parentes til koffeinindholdet udtrykt i mg pr. 100g/ml., jf. dog stk. 3.
 Stk. 3. For kosttilskud udtrykkes koffeinindholdet i forhold til den på mærkningen anbefalede daglige dosis.
 Stk. 4. Stk. 1 finder ikke anvendelse på fødevarer fremstillet af kaffe, te, kaffeekstrakt eller teekstrakt, hvis fødevarebetegnelsen indeholder ordet »kaffe« eller »te«.
§ 46a.
Hvis en drikkevare, der er bestemt til forbrug uden yderligere forarbejdning eller tilberedning end rekonstituering af et koncentreret eller tørret produkt, indeholder mere koffein end 150 mg/l, uanset kilden, skal følgende oplysning fremgå af mærkningen i samme synsfelt som drikkevarens betegnelse: »Højt koffeinindhold.
Bør ikke indtages af børn eller gravide eller ammende kvinder«, jf. dog stk. 3.
 Stk. 2. Oplysningen efterfølges af en henvisning i parentes til koffeinindholdet udtrykt i mg pr. 100 ml.
Stk. 3. Stk. 1 finder ikke anvendelse på drikkevarer fremstillet af kaffe, te, kaffeekstrakt eller teekstrakt, hvis fødevarebetegnelsen indeholder ordet »kaffe« eller »te«.« 2. Kapitel 25 affattes således:
»Kapitel 25 Straffebestemmelser § 77. Med bøde straffes den, der overtræder §§ 1-5, § 8, §§ 10-20, §§ 22-28, §§ 31-34, §§ 36-39, §§ 41-46, stk. 1-3, § 46a, stk. 1-2, §§ 47-62, §§ 68-71, § 73, stk. 2-4 eller §§ 75-76 i denne bekendtgørelse eller afgørelser truffet i henhold til bekendtgørelsen.
 Stk. 2. Med bøde straffes den, der overtræder § 72, § 74 eller de deri nævnte forordninger.
Stk. 3. Straffen kan stige til fængsel i indtil 2 år, hvis overtrædelsen er begået med forsæt eller ved grov uagtsomhed, og hvis der ved overtrædelsen er 1) forvoldt skade på sundheden eller fremkaldt fare derfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.« 3. I § 78 affattes stk. 6 således:
»Stk. 6. Produkter, som ikke opfylder kravene i § 10, stk. 1, nr. 11, § 46 og § 46a, men som er mærket før den 15. december 2011, må sælges, indtil lagrene er opbrugt.« 4. I bilag 7 ændres efter »Kapitel 14«: »Angivelse af coffeinindhold § 46« til: »Supplerende bestemmelser om mærkning af fødevarer med koffeinindhold §§ 46 og 46a«.
§ 2 Bekendtgørelsen træder i kraft den 15. december 2011.
Fødevarestyrelsen, den 12. december 2011 PVD.Annelise Fenger / Kirstine Thorsen 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
