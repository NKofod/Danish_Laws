 Hjælp til etablering kunne ikke betragtes som flyttehjælp.
 Ankestyrelsen lagde vægt på, at det sociale udvalg tidligere havde  

 givet tilsagn til hjælp til etablering, såfremt ansøgeren K flyttede i egen  

 bolig.
 REDEGØRELSE FOR SAGEN:
En 16-årig kvinde K, som havde et spædbarn, fik i maj 1986 af social- og sundhedsforvaltningen i A kommune tilsagn om hjælp til anskaffelse af møbler m.v., når hun flyttede fra sine forældre.
Den 9. juli 1986 henvendte K sig igen i socialforvaltningen og oplyste, at hun pr. 1. august 1986 ville flytte sammen med sit barns far i dennes funktionærbolig i B kommune.
Det sociale udvalg i A kommune godkendte den 15. juli 1986 socialforvaltningens indstilling om bevilling af hjælp til etablering med 6.000 kr.
Efter K's flytning anmodede socialudvalget i B kommune A kommune om tilsagn om refusion i henhold til bistandslovens § 47, stk. 2, idet det anførtes, at A kommune havde ydet hjælp til flytning uden at indhente forudgående samtykke fra B kommune.
A kommune afviste at have ydet flyttehjælp til K, idet hjælpen den 15. juli 1986 på 6.000 kr. var ydet i overensstemmelse med tilsagn i maj 1986 til anskaffelse af indbo.
 AFGØRELSEN, DER KLAGES OVER:
Amtsankenævnet fandt, at det ikke påhvilede det sociale udvalg i A kommune at refundere B kommune nogen del af den hjælp, der var ydet K efter hendes flytning til B kommune.
Amtsankenævnet begrundede afgørelsen med, at den etableringshjælp, som det sociale udvalg i A kommune ydede K, ikke kunne sidestilles med flyttehjælp.
Amtsankenævnet lagde vægt på, at K flyttede til B kommune for at bo sammen med sit barns far i dennes funktionærbolig, og at den af A kommune ydede hjælp til etablering ikke satte hende i stand til at flytte.
 KLAGEN TIL ANKESTYRELSEN:
 Afgørelsen var indanket af det sociale udvalg i B kommune.
 LOVGRUNDLAG:
 Bistandslovens § 47, stk. 1 og stk. 2.
 ANKESTYRELSENS AFGØRELSE:
Ankestyrelsen finder, at den hjælp til etablering, som det sociale udvalg i A kommune i juli måned 1986 ydede til K, ikke kan betragtes som flyttehjælp.
Ankestyrelsen har herved lagt vægt på, at A kommune havde givet tilsagn om hjælp til etablering allerede i maj måned 1986, såfremt K flyttede i egen bolig.
 Ankestyrelsen tiltræder således amtsankenævnets afgørelse.
