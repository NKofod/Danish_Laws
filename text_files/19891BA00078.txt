Nr BSF 78 Forslag til folketingsbeslutning om indgreb mod konkursrytteri Fremsat af Lissa Mathiasen (S) Kelm-Hansen (S) Tove Lindbo Larsen (S)  

 Erling Olsen (S) Nyrup Rasmussen (S) Jimmy Stahr (S) Bjørn Westh (S) den 16. maj 1990 Folketinget pålægger regeringen at fremsætte forslag til indgreb mod misbrug af konkursinstituttet m.v. inden 1. januar 1991 efter følgende retningslinjer:
1. Der foretages en samkøring af de i Erhvervs- og Selskabsstyrelsen  

 registrerede oplysninger om bestyrelsesmedlemmer og direktion i aktie- og  

 anpartsselskaber med oplysninger om tvangsopløsninger og løbende  

 indberetninger fra skifteretterne om selskabskonkurser.
Ligeledes foretages  

 en samkøring af de i Erhvervs- og Selskabsstyrelsen nævnte registrerede  

 oplysninger med en nyregistrering af oplysninger om aktionærer i  

 aktieselskaber, der besidder over 10 pct. af aktiekapitalen, samt oplysninger  

 om, hvem der står som stiftere af selskaberne.
 2. Erhvervs- og Selskabsstyrelsen påser i forbindelse med registrering af  

 stiftelse, af nyvalgte bestyrelsesmedlemmer, af nyansat direktion eller i  

 forbindelse med oplysninger fremkommet i årsregnskaber vedrørende  

 aktionærforhold, om der er grund til at skride ind imod en eller flere af de  

 involverede personer.
 3. Erhvervs- og Selskabsstyrelsen foretager endvidere eventuelle indgreb  

 over for en person, der ifølge de registrerede oplysninger er  

 bestyrelsesmedlem, direktør eller stifter i/af et selskab, på baggrund af  

 anmeldelser fra en kreditor eller på baggrund af en på anden vis opstået  

 mistanke.
4. Erhvervs- og Selskabsstyrelsen kan iværksætte en undersøgelse, som kan  

 føre til frakendelse af retten til at være bestyrelsesmedlem, direktør eller  

 stifter i/af selskaber med begrænset ansvar.
Rettighedsfrakendelsen sker ved  

 dom for en tidsbegrænset periode eller i særlig grove tilfælde uden  

 tidsbegrænsning.
 5. Det undersøges, om der er anledning til at lovgive således, at der ved  

 selskabers tilbudsgivning i forbindelse med entrepriseopgaver skal stilles  

 bankgaranti eller lignende.
Bemærkninger til forslaget + + jhs stat lovf - side Almindelige bemærkninger Formålet med beslutningsforslaget er at standse misbrug af reglerne i  

 konkurs- og selskabslovgivningen m.v., såkaldt konkursrytteri.
Ved lov nr.  

 385 af 10. juni 1987 ændredes straffelovens § 79 efter vedtagelse af et  

 socialdemokratisk beslutningsforslag således, at der skete en udvidelse af  

 mulighederne for at frakende retten til at være direktør, bestyrelsesmedlem  

 m.v. i selskaber m.v.
Efter forslagsstillernes opfattelse har udviklingen  

 siden lovens ikrafttræden den 1. juli 1987 klart vist, at yderligere indgreb  

 er nødvendige, da der stadig forekommer et vist misbrug af reglerne, hvor de  

 samme personer gentagne gange står bag konkurser med forskellige selskaber.
 For at gribe ind mod disse forhold ønskes der etableret en ordning,  

 hvorved Erhvervs- og Selskabsstyrelsen, som i forvejen er i besiddelse af en  

 række oplysninger om bestyrelsesforhold og direktionsforhold m.v. i selskaber  

 med begrænset ansvar, kan tage initiativ til, at en person frakendes retten  

 til at være bestyrelsesmedlem, direktør eller stifter i/af selskaber med  

 begrænset ansvar.
 Det foreslås, at adgangen til rettighedsfrakendelse udvides, således at  

 det ikke skal være en betingelse, at den pågældende person er dømt for  

 strafbar overtrædelse af lovgivningen.
 Erhvervs- og Selskabsstyrelsen skal iværksætte sager om  

 rettighedsfrakendelse af egen drift.
 Det er forslagsstillernes opfattelse, at den beskrevne ordning bør  

 indføjes i selskabslovgivningen eller gennemføres ved selvstændig lov.
 Forslagsstillerne håber, at en stramning af lovgivningen efter forslagets  

 retningslinjer vil hjælpe på den nuværende situation, hvor konkursmisbrug kan  

 finde sted, uden at lovgivningen sikrer indgreb herimod.
Bemærkninger til forslagets enkelte punkter ad 1 Ved at samkøre de oplysninger, som allerede er registreret i styrelsens  

 edb-systemer, med en nyregistrering af allerede foreliggende oplysninger om  

 aktionærer eller anpartshavere, der ejer mere end 10 pct. af aktie- eller  

 anpartskapitalen, samt med indberetningerne fra skifteretterne om indtræden  

 af konkurs i selskaber, som er registreret hos styrelsen, og oplysninger om  

 tvangsopløsninger kan man opnå et godt udgangspunkt for indskriden imod  

 enkeltpersoners konkursmisbrug, idet man kan få en udskrift af, hvor mange  

 konkurser eller tvangsopløsninger en given person har været involveret i som  

 bestyrelsesmedlem, direktør, stifter eller aktionær.
ad 2 Denne indskriden kan ske efter Erhvervs- og Selskabsstyrelsens eget  

 initiativ på grundlag af registeroplysningerne om de enkelte personers  

 involvering i tidligere selskabskonkurser eller tvangsopløsninger eller på  

 anden vis opstået mistanke eller efter anmeldelse fra en kreditor i et  

 selskab, over hvilket der er afsagt konkursdekret eller truffet afgørelse om  

 tvangsopløsning, og hvori en af de omhandlede personer har været involveret.
ad 3 Det foreslås, at der indføres adgang for enhver kreditor i selskaber, der  

 tages under konkursbehandling eller tvangsopløses, til at indgive anmeldelse  

 til Erhvervs- og Selskabsstyrelsen, hvis der findes at være grund til  

 mistanke om, at der foreligger konkursmisbrug.
Der bør efter  

 forslagsstillernes opfattelse være adgang til, at en faglig organisation kan  

 indgive anmeldelse på vegne af et medlem.
ad 4 Frakendelse af de nævnte rettigheder kan ske, når vedkommende gentagne  

 gange har været bestyrelsesmedlem, direktør eller stifter i/af selskaber, der  

 har været ramt af tvangsopløsning eller er gået konkurs, og hvor der er sket  

 misbrug af selskabsdannelsen.
Rettighedsfrakendelsen kan endvidere ske, når  

 der i øvrigt er handlet groft utilbørligt, f.eks. hvor der foreligger rimelig  

 grund til mistanke om strafbart forhold i forbindelse med konkursen,  

 uforsvarlig forretningsførelse eller gentagne forsømmelser vedrørende  

 regnskabsaflæggelse og lignende.
Beslutning om rettighedsfrakendelse  

 forudsætter ikke, at der ved dom er pålagt strafansvar for det pågældende  

 forhold.
Rettighedsfrakendelse sker ved dom efter sag anlagt af Erhvervs- og  

 Selskabsstyrelsen ved de civile domstole.
Rettighedsfrakendelse skal kunne  

 ske midlertidigt indtil endelig dom.
Rettighedsfrakendelse sker for en  

 tidsbegrænset periode mellem 5 og 10 år eller i særlig grove tilfælde uden  

 tidsbegrænsning.
I det sidstnævnte tilfælde skal frakendelsen dog kunne tages  

 op på et senere tidspunkt efter den pågældende persons begæring.
Såfremt Erhvervs- og Selskabsstyrelsen ikke finder, at en rejst sag giver  

 anledning til at skride ind, henlægges sagen.
Finder man, at der er grundlag  

 for kritik, uden at rettighedsfrakendelse bør ske, skal Erhvervs- og  

 Selskabsstyrelsen kunne tildele en advarsel.
 Ordningen administreres af Erhvervs- og Selskabsstyrelsen efter  

 retningslinjer, der angives i lovforslaget.
ad 5 Endelig ønsker forslagsstillerne, at regeringen undersøger, om der bør  

 indføres regler, hvorefter selskaber, der afgiver tilbud om udførelse af  

 entrepriseopgaver, skal stille opfyldelsesgaranti i form af bankgaranti eller  

 lignende.
