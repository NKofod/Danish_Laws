Nedsættelse af timetallet i pædagoguddannelsens praktik - sårbarhed og lille overskud som følge af en personlighedsforstyrrelse Der gives afslag på nedsat timetal i pædagoguddannelsens 2. praktikperiode, idet det vurderes, at ansøgers skånebehov ikke vil løses ved en nedsættelse af timetallet.
Der lægges vægt på, at det er et almindeligt arbejdsvilkår, at pædagoger skal kunne arbejde sammen med andre mennesker og have social kontakt.
Styrelsen for Videregående Uddannelser har den 13. oktober 2016 fra [uddannelsessted] modtaget din ansøgning om dispensation fra timetalskravet i 2. praktikperiode på pædagoguddannelsen.
Du har ansøgt om nedsættelse af timetallet for 2. praktikperiode uden et bestemt angivet ønske om timetal.
Det fremgår dog af uddannelsesstedets udtalelse at der er tale om en nedsættelse til 25 timer om uge.
 Styrelsen har nu truffet afgørelse i sagen, og du får ikke dispensation til et lavere timetal i 2. praktikperiode end det, der fremgår af reglerne.
 Nedenfor følger en gennemgang af sagen og begrundelsen for vores afgørelse.
Sagens faktum Din ansøgning er vedlagt en lægeerklæring fra din praktiserende læge, (. . .), af 19. september 2016, Heraf fremgår det, at du har henvendt dig vedrørene psykologiske problemstillinger, der medfører, at du har vanskeligt ved at gennemføre praktikperioderne i pædagoguddannelsen på fuld tid.
Din praktiserende læge anbefaler nedsat timetal i praktikken, og henviser i øvrigt til en speciallægeerklæring fra psykiater, (. . .), som er dateret den 20. juni 2012.
Det konkluderes ved speciallægeerklæringen, at du har diagnosen "DF 61 Blandet personlighedsforstyrrelse (antiaggressive, tvangsprægede, dependente og emotionelt ustabile træk)", og kan have depressive symptomer.
Det fremgår, at du har svingende humør og har vanskeligt ved at føle glæde, at du har let ved at føle dig overset og tilsidesat og at dit overskud er lille.
Du skriver selv, at du hurtigt bliver træt og udkørt, og har brug for at være forberedt og kunne være i kontrol.
Du skriver endvidere, at du har brug for tid til at slappe af og være alene, men samtidig har brug for det sociale samvær.
Du ønsker nedsat tid i praktikken for at undgå at blive drænet for energi.
I sagen foreligger der endvidere en uddannelsesfaglige vurdering af 21. september 2016, underskrevet af studietovholder og uddannelsesleder på [uddannelsessted].
Heraf fremgår det, at [uddannelsesstedet]  vurderer, at det du på baggrund af din uddannelsesmæssige tilgang og kompetence vil have de bedste forudsætninger for at opnå de fastsætte læringsmål for praktikperiode, uanset en nedsættelse af timetallet til 25 timer.
 Endelig fremgår det af sagen, at du havde 14 dages fravær i løbet af din 1. praktikperiode på 7 uger.
Regler og praksis Det fremgår af § 8 stk. 3, i bekendtgørelse nr. 211 af 6. marts 2014 om uddannelsen til professionsbachelor som pædagog, at 2. praktikperiode tilrettelægges med et gennemsnitligt ugentligt timetal på 32,5 timer.
I henhold til ændringsbekendtgørelse nr. 1029 af 28. juni 2016, § 22 a, som trådte i kraft den 1. juli 2016, kan en pædagogstuderende ansøge Styrelsen for Videregående Uddannelser om at dispensere fra bekendtgørelsens § 8, stk. 2  4, om ugentligt timetal i praktikperioden, når det ved lægeerklæring godtgøres, at den studerende aktuelt har et skånebehov som ikke kan afhjælpes på anden måde end ved en nedsættelse af timetallet i praktikken.
Dispensationen forudsætter, at uddannelsesinstitutionen bekræfter, at den studerende kan opnå læringsmålene for praktikperioden uanset det reducerede timetal.
Styrelsen for Videregående Uddannelsers afgørelse Styrelsen vurderer ud fra sagens oplysninger, at der ikke foreligger lægelig dokumentation for, at et nedsat timetal er den eneste mulighed for at afhjælpe de gener, som du angiver i form af sårbarhed og lille overskud.
Vi har især lagt vægt på, at speciallægeerklæringen angiver, at dit skånebehov relaterer sig til vanskeligheder ved at relatere dig til andre mennesker, herunder grupper af mennesker.
Det er et almindeligt arbejdsvilkår, at pædagoger skal kunne arbejde sammen med andre mennesker og have social kontakt.
Selv om din læge anbefaler, at timetallet nedsættes, er det vores vurdering, at uanset et nedsat timetale i praktikken, så tilgodeser det ikke dit skånebehov i forhold til sårbarhed og lille overskud.
Vi har endvidere lagt vægt på, at du - som du selv beskriver det - har brug for social kontakt, men at du også har brug for at slappe af og være alene.
Dette er understøttet af den lægelige dokumentation.
Dit behov for at finde ro kan således opstå på et hvilket som helst tidspunkt i løbet af de timer, som du er i praktik.
Vi finder det derfor ikke godtgjort, at nedsat timetal i praktikken, som i forvejen er fastsat på et nedsat timetal i forhold til fuld overenskomstmæssig arbejdstid, er den eneste mulighed for at kunne gennemføre praktikken, men at dine gener som følge af din personlighedsforstyrrelse kan tilgodeses på anden vis under praktikopholdet Vi henviser til, at det er muligt i forbindelse med praktikforløbets konkrete tilrettelæggelse at tage visse individuelle hensyn, f.eks. ved at aftale med praktikstedet, at du kan hvile dig i løbet af arbejdsdagen.
Denne del af den konkrete tilrettelæggelse af praktikperioden ligger dog uden for styrelsens kompetence at tage stilling til.
 På denne baggrund vurderer styrelsen, at betingelserne for at meddele dispensation ikke er opfyldt, og du får derfor afslag på dispensation til et nedsat timetal i 2. praktik.
Denne afgørelse er endelig.
Du kan derfor ikke klage til for en højere administrativ myndighed.
