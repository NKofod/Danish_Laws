Fremsat den 5. maj 2022 af Christian Juhl (EL), Jette Gottlieb (EL) og Victoria Velasquez (EL) Forslag til folketingsbeslutning om etablering af en ny arbejdsmiljørådgivningsordning Folketinget pålægger regeringen inden udgangen af 2023 at etablere en ny arbejdsmiljørådgivningsordning, som både skal yde rådgivning om og deltage i planlægning og gennemførelse af foranstaltninger, der fremmer et bedre arbejdsmiljø på landets arbejdspladser.
Ordningen skal konkret udmøntes i en række lokale arbejdsmiljø- og rådgivningscentre eller som et brancherådgivningscenter i de tilfælde, hvor en sådan løsning giver bedre mening.
Ordningen skal indledningsvis omfatte små- og mellemstore virksomheder og brancher, der i særlig grad præges af ulykker og erhvervssygdomme.
Ordningen skal i løbet af 5 år udbygges, så den omfatter alle arbejdspladser.
Bemærkninger til forslaget Arbejdsmiljøet i Danmark er langt værre, end arbejderne i det her land fortjener.
Det er en skandale, at der er over 60.000 arbejdsskader om året (»Arbejdstilsynets Årsopgørelse 2021«, Arbejdstilsynet, 2022), og at vi hvert eneste år ser mennesker, der kommer galt afsted og må blive sygemeldt, nogle gange med varige skader på helbredet, ligesom vi desværre også i nogle tilfælde ser, at folk dør af at gå på arbejde.
Det er ikke acceptabelt.
Forslagsstillerne mener, at en del af løsningen på det enorme problem er at forbedre rådgivningen om arbejdsmiljøet ude på virksomhederne.
Forslagsstillerne foreslår derfor, at der etableres en ny arbejdsmiljørådgivningsordning, der finansieres med de ubrugte midler fra puljen til at forebygge nedslidning i små virksomheder (»Ny pulje giver 105 mio. kroner til at forebygge nedslidning i små virksomheder«, Beskæftigelsesministeriet, 2021). Ordningen skal senest etableres inden udgangen af 2023, hvor førnævnte pulje udløber, og herefter skal ordningen finansieres af et virksomhedsbetalt årligt beløb pr. ansat i virksomheden.
Arbejdsmiljørådgivningsordningen skal indledningsvis fokusere på de brancher, der lider under de arbejdsmiljømæssige udfordringer, og herunder særlig små og mellemstore virksomheder, men i løbet af 5 år skal alle arbejdspladser være omfattet.
Ordningen skal konkret udmøntes i en række lokale arbejdsmiljø- og rådgivningscentre eller i brancherådgivningscentre i de tilfælde, hvor en sådan løsning giver bedre mening.
Arbejdsmiljørådgivningscentrene skal efter etableringen drives af arbejdsmarkedets parter, der kan tage udgangspunkt i de allerede eksisterende frivillige ordninger, herunder Byggeriets Arbejdsmiljøbus (Bam-bus), samarbejdet mellem DI og CO-industri (TekSam) m.v.
Skriftlig fremsættelse Christian Juhl (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af en ny arbejdsmiljørådgivningsordning.
(Beslutningsforslag nr.
B 200) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
