Låneforenings virksomhed omfattet af lov  

 om erhvervsdrivende virksomheder.  

 Låntagere ikke anset for virksomhedsdeltagere.
Spørgsmål  

 om hæftelse.
 Advokat A har for K Låneforening ved skrivelse af  

 27. juni 1997 klaget over, at Erhvervs- og Selskabsstyrelsen ved skrivelse af  

 11. juni 1997 har bestemt, at foreningen skal lade sig registrere hos  

 styrelsen efter lov om erhvervsdrivende virksomheder.
 Sagens omstændigheder:
 Ved skrivelse af 11. juni 1997 meddelte Erhvervs- og  

 Selskabsstyrelsen låneforeningen, at man anså  

 låneforeningen for at være en erhvervsdrivende forening med  

 begrænset ansvar og pålagde foreningen at lade sig registrere hos  

 styrelsen, jf. lov om erhvervsdrivende virksomheder § 8, stk. 1.
 I klagen af 27. juni 1997 til ankenævnet har  

 foreningens advokat bl.a. anført:
 "Idet der vedlægges et eksemplar af foreningens  

 vedtægter og regnskab for 1996 bemærkes, at foreningens virke er  

 at yde visse lån til visse låntagere (jfr. nærmere  

 nedenfor) på grundlag af overenskomster med pengeinstitutter om disses  

 långivning til foreningen.
Vedtægternes § 14, stk. 4, 1. pkt. hvorefter  

 medlemmerne inden for hver afdeling hæfter solidarisk for den samlede  

 lånesum (som skyldes til vedkommende pengeinstitut) i forhold til den  

 enkeltes skyld til foreningen skal forstås således, at  

 såfremt foreningen lider så store tab på låntagere at  

 de øvrige, solvente låntageres restgældsforpligtelse ikke  

 kan dække pengeinstituttets tilgodehavende, må det manglende  

 beløb fordeles på de solvente låntagere i forhold til den  

 enkeltes restgældsforpligtelse." Efter klagerens begæring og med Erhvervs- og  

 Selskabsstyrelsens tilslutning tillagde ankenævnet ved skrivelse af 15.  

 juli 1997 i medfør af § 9 i lov om Erhvervsankenævnet klagen  

 opsættende virkning.
 Erhvervs- og Selskabsstyrelsen har den 11. august 1997  

 afgivet en redegørelse, hvori bl.a. er anført:
"Det fremgår af lov om erhvervsdrivende  

 virksomheder, § 1, stk. 1, at loven finder anvendelse på virksomheder,  

 der har til formål at fremme deltagernes økonomiske interesser  

 gennem erhvervsdrift.
Følgende tre forhold skal således alle  

 være opfyldt for, at en retsdannelse er omfattet af loven:
ad 1) Af lov om erhvervsdrivende virksomheder, § 1, stk. 2,  

 fremgår det, at virksomhedsbegrebet i loven blandt andet omfatter  

 foreninger med begrænset ansvar.
Ved vurdering af om en given retsdannelse kan  

 karakteriseres som værende en forening, lægger styrelsen i sin  

 praksis blandt andet vægt på, om deltagerkredsen er  

 afgrænset, uden at være snævert rettet mod en bestemt  

 personkreds, og om den kan antages reelt set at kunne være vekslende i  

 størrelse.
Endvidere vurderes deltagernes aktivitet med retsdannelsen,  

 eksempelvis om der udføres lønnet arbejde, og om deltagerne  

 løbende virker som aftagere eller leverandører.
Yderligere  

 vurderes også retsdannelsens formål.
Af vedtægten for K Låneforening, § 2 og § 3,  

 fremgår det, at som medlemmer af foreningen kan optages  

 tjenestemænd og tjenestemandslignende ansatte, der er medlem af visse  

 navngivne organisationer.
Den potentielle medlemskreds er således klart  

 afgrænset men samtidig ganske bred indenfor de givne rammer.
 Sammenfattende er det styrelsens opfattelse, at K  

 Låneforening skal karakteriseres som en forening.
 For så vidt angår bestemmelsen i lov om  

 erhvervsdrivende virksomheder, § 1, stk. 2, om at loven omfatter foreninger  

med begrænset ansvar, skal styrelsen anføre  

 følgende:
I lovens § 3 defineres hvad der i loven forstås ved  

 en virksomhed med begrænset ansvar.
Det følger af bestemmelsen,  

 at en virksomhed med begrænset ansvar er en virksomhed hvor ingen  

 deltagere hæfter både personligt og uden begrænsning og  

 solidarisk for virksomhedens forpligtigelser.
 Vedtægtens § 14, stk. 4, 1. pkt., har  

 følgende ordlyd:
"Foreningens medlemmer hæfter inden for hver  

 afdeling solidarisk for den samlede lånesum i forhold til den enkeltes  

 skyld til foreningen." Det er styrelsens opfattelse, at det enkelte medlem, med  

 denne formulering, hæfter for afdelingens gæld med hele sin  

 formue, men kun for foreningens gæld i forhold til sin andel af det  

 samlede lånebeløb.
Tegner et enkelt medlem sig for 1/10 af den  

 samlede skyld til afdelingen, vil en kreditor kun kunne kræve, at  

 medlemmet skal betale et beløb svarende til 1/10 af afdelingens  

 gæld.
Der er således efter styrelsens opfattelse ikke tale om  

  ubegrænset og solidarisk hæftelse, men om begrænset og  

 proratarisk hæftelse.
 På baggrund af foranstående finder styrelsen,  

 at K Låneforening i forhold til lov om erhvervsdrivende virksomheder er  

 en forening med begrænset ansvar.
 ad 2):
 I henhold til lov om erhvervsdrivende virksomheder, § 1,  

 stk. 3, nr. 1, anses en virksomhed for at udøve erhvervsdrift, blandt  

 andet hvis den erlægger tjenesteydelser, for hvilke virksomheden  

 normalt modtager vederlag.
 Det fremgår af vedtægtens § 1, stk. 2, at det  

 er foreningens formål at formidle lån til medlemmerne.  

 Vedtægtens § 14, stk. 3, giver mulighed for at foreningen kan  

 opkræve provision ved ydelse af lån.
I overensstemmelse med styrelsens praksis vil formidling  

 af lån være omfattet af lovens erhvervsdriftsbegreb, idet en  

 sådan aktivitet anses for en tjenesteydelse.
Der skal her henvises til  

 lovforslagets bemærkninger til § 1, stk. 3, af hvilke det  

 fremgår, at: "efter den foreslåede definition af "erhvervsdrift"  

 er alle former for erhvervsdrift omfattet af definitionen.".
 ad 3):
 Af bemærkningerne i forslaget til lov om  

 erhvervsdrivende virksomheder, § 1, stk. 1, fremgår det, at:  

 "deltagernes økonomiske interesse kan fremmes ved økonomiske  

 fordele som overskudsdeling, udlodning ved opløsning m.v., bonus,  

 rabat m.v.".
 I henhold til vedtægtens formålsbestemmelse (§  

 1, stk. 2) er det foreningens formål at lette medlemmernes adgang til  

 på billigst mulig vilkår at optage lån.
Således opnår medlemmerne en økonomisk  

 fordel i kraft af foreningens aktivitet, idet medlemskabet af foreningen  

 giver mulighed for at optage lån på særligt fordelagtige  

 vilkår.
Det er i denne forbindelse uden betydning, at medlemmerne  

 gennem lovgivning er sikret en ret til at stille fremtidig løn til  

 sikkerhed for lån.
Det afgørende er, at foreningens  

 erhvervsaktivitet, det vil sige lånformidlingen, giver medlemmerne en  

 økonomisk fordel.
På baggrund af ovenstående forhold finder  

 styrelsen, at K Låneforening opfylder alle tre betingelser for at  

 være omfattet af lov om erhvervsdrivende virksomheder, hvilket  

 medfører, at foreningen er omfattet af pligten til at lade sig  

 registrere hos styrelsen, jf. lovens § 8, stk. 1." Klageren har herefter i skrivelse af 14. oktober 1997  

 bl.a. anført:
"Derimod kan det ikke tiltrædes, at der som  

 anført af styrelsen skulle være tale om "begrænset og  

 proratarisk hæftelse." Styrelsen har ved skrivelse af 9.6.1997 til K Låne-  

 og Spareforening af 1883, jf. vedlagte kopi, truffet afgørelse om, at  

 denne forening ikke er registreringspligtig.
Afgørelsen er begrundet  

 med, at i mangel af bestemmelser i denne forenings vedtægt om  

 hæftelsen er formodningen for, at der er tale om en forening uden  

 begrænset ansvar.
 Efter min opfattelse indebærer manglende  

 bestemmelser om medlemmernes hæftelser i en forenings vedtægt, at  

 foreningens medlemmer ikke hæfter for foreningens gæld - hverken  

 efter den ene eller den anden hæftelsesform.
 For så vidt angår det af styrelsen  

 anførte om udøvelse af erhvervsdrift med det formål at  

 fremme deltagernes økonomiske interesser, må det fastholdes, at  

 styrelsens vurdering ikke tager det påkrævede hensyn til, at K  

 Låneforenings virke er atypisk og finder sted - og kun kan finde sted -  

 inden for et i forvejen lovreguleret område.
 Erhvervs- og Selskabsstyrelsen har i skrivelse af 31.  

 oktober 1997 yderligere bl.a. anført:
"Affødt af styrelsens afgørelse i j.nr.  

 96-146.438 (B Låne- og Spareforening ..., styrelsens brev af 9. juni  

 1997 der vedlægges i kopi) anfører adv.
A, at det er hans  

 opfattelse, at manglende bestemmelser om medlemmernes hæftelse i en  

 forenings vedtægt medfører, at medlemmernes hæftelse i en  

 forenings vedtægt medfører, at medlemmerne ikke hæfter for  

 foreningens forpligtelser.
Styrelsen har i den nævnte afgørelse  

 lagt til grund, at for så vidt angår deltagernes hæftelse i  

 erhvervsdrivende virksomheder, er formodningen for personlig og  

 ubegrænset hæftelse.
Begrænset hæftelse kræver  

 således udtrykkelig vedtægtsbestemmelse herom.
Til støtte  

 for styrelsens opfattelse kan blandt andet henvises til s. 17 og s. 65 i  

 betænkning nr. 1071.1986 om lovgivning om andelsselskaber og  

 Hørlyck i "Erhvervsdrivende virksomheder", s. 40.
 Det skal bemærkes, at styrelsens opfattelse af  

 hæftelsesforholdene i en erhvervsdrivende forening, i hvis  

 vedtægter der ikke er taget stilling til  

 hæftelsesspørgsmålet, er uden betydning for vurderingen af  

 registreringspligten for K Låneforening, idet der i dennes  

 vedtægt netop er taget stilling til  

 hæftelsesspørgsmålet.
" Ankenævnet udtaler:
 Låneforeningens virksomhed, låneformidling mod  

 provision med henblik på at skaffe medlemmer af  

 tjenestemandsorganisationerne billige lån, er erhvervsdrivende  

 virksomhed omfattet af lov om erhvervsdrivende virksomheder, jf. lovens § 1  

 og § 3, nr. 1. Ankenævnet tiltræder herved, at det ikke kan  

 tillægges betydning, at adgangen til at opnå lån gennem  

 låneforeningen er forbeholdt medlemmer af de omhandlede  

 hovedorganisationer, eller at låneforeningens adgang til at aftale  

 sikkerhed i form af lønforskrivning beror på en  

 lovbestemmelse.
 Efter lovens § 8, stk. 1, jf. § 3, er låneforeningen  

 herefter registreringspligtig, såfremt ingen af virksomhedsdeltagerne  

 hæfter personligt, uden begrænsning og solidarisk.
 Det fremgår af Erhvervs- og Selskabsstyrelsens  

 skrivelse af 31. oktober 1997, at styrelsen antager, at deltagere i  

 erhvervsdrivende foreninger hæfter personligt, ubegrænset og  

 solidarisk, såfremt foreningsvedtægterne ikke indeholder  

 bestemmelser om begrænset hæftelse, og at styrelsen i den  

 foreliggende sag har lagt vægt på, at låntagernes  

 hæftelse efter styrelsens opfattelse ikke er ubegrænset.
 Ankenævnet er enigt i, at låntagernes  

 hæftelse ikke kan anses for ubegrænset, allerede fordi  

 hæftelsen, der i øvrigt alene er subsidiært solidarisk,  

 for restgælden på de øvrige låntageres lån er  

 begrænset til låntagerens egen afdeling.
Efter ankenævnets opfattelse kan låntagerne  

 imidlertid ikke anses for virksomhedsdeltagere.
Låntagerne har  

 således ifølge vedtægterne ingen stemmeret.
De er  

 ifølge vedtægternes § 2 "medlem" af den afdeling, hvorigennem de  

 har optaget lån, men afdelingerne har ikke egen ledelse eller  

 administration, og låntagerne har ingen stemmeret vedrørende  

 afdelingernes anliggender. "Medlemsskabet" ophører, når  

 låntagerens eget lån er tilbagebetalt.
Låntagerne kan  

 herefter ikke antages at hæfte for foreningens øvrige  

 forpligtelser eller antages at have ret til andel i foreningens formue i  

 tilfælde af foreningens opløsning.
 Virksomhedsdeltagerne må antages at være de i  

 vedtægterne nævnte hovedorganisationer, som udpeger medlemmerne  

 til låneforeningens øverste myndighed,  

 repræsentantskabet.
Da Erhvervs- og Selskabsstyrelsen ikke har taget stilling  

 til, om der herefter foreligger virksomhed med begrænset ansvar,  

 ophæver ankenævnet styrelsens afgørelse af 11. juni 1997  

 og hjemviser sagen til fortsat behandling.
Det bemærkes herved, at  

 ankenævnet ikke har ment på det foreliggende grundlag at burde  

 tage stilling til styrelsens antagelse, at deltagerne i en erhvervsdrivende  

 forening hæfter ubegrænset og solidarisk, når foreningens  

 vedtægter ikke indeholder bestemmelser om begrænset  

 hæftelse.
 I sagens behandling har Merete Cordes,  Eskil Trolle  og  

 Vagn Joensen deltaget.
