 Et forsikringsselskab rejste spørgsmål om den afgiftsmæssige stilling for  

 nogle revisions-, dyrlæge og advokatydelser ved opgørelsen af sjældent  

 forekommende skader.
Selskabet anmodede i forbindelse med en større brandskade, hvor alle  

 aktiver var totalt udbrændt, sit statsautoriserede revisionsfirma om  

 regnskabsmæssig bistand.
Revisionsfirmaet gennemgik sammen med et rådgivende  

 ingeniørfirma skadelidtes regnskaber mv. med henblik på en vurdering af de  

 skadede aktivers værdi som led i fastsættelsen af erstatningssummens  

 størrelse.
En større leverandør af korn til dyrefoder har tegnet en  

 produktansvarsforsikring hos selskabet.
I sager, hvor landmænd kræver  

 erstatning for tab, forårsaget af fejl i produktet, entrerer selskabet med en  

 dyrlægegruppe, der undersøger de skadede dyr for at afgøre, om  

 forsikringstagerens produkter har forårsaget skaden.
Advokatydelserne har  

 omfattet gennemgang af sagsmappe mv. og deltagelse i møder med henblik på en  

 udtalelse om, hvorvidt et havari var dækningsberettiget efter policen og med  

 henblik på fordelingen af ekstra omkostninger i forbindelse med havariet.
 Nævnet traf afgørelse om, at revisionsydelserne - i den konkrete sag - som  

 taksationsarbejde kan anses for at være en integreret del af selskabets  

 forsikringsvirksomhed og derfor undtaget fra afgiftspligten efter lovens § 2,  

 stk. 3, punkt i.
 Nævnet traf endvidere afgørelse om, at de omhandlede dyrlægeydelser samt  

 advokatydelserne omfattes af afgiftspligten efter lovens § 2, stk. 2.
