Nr BTL 87 Betænkning over Forslag til lov om stop for stormoskebyggeri på Amager  

  

 Nr L 87 1990-91, 2. samling Afgivet af Forsvarsudvalget Afgivet: 19910521 Udvalget har behandlet lovforslaget i nogle møder og har herunder stillet spørgsmål til forsvarsministeren og trafikministeren, som disse har besvaret skriftligt.
 Nogle af udvalgets spørgsmål og forsvarsministerens besvarelse heraf  

 optrykkes som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

forkastelse ved 3. behandling.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret og bemærker i den anledning:
Siden 1. behandling af dette lovforslag har der været en meget omfattende  

 debat om, hvorvidt der skal tillades opførelse af en stormoske på Amager.  

 Ikke mindst den 18. marts 1991 var en interessant dag.
Københavns Kommune  

 havde haft en lokalplan for området til høring.
Resultatet var, at over 4.000  

 protesterede imod planerne om at tillade Det Islamiske Kulturcenters  

 opførelse af stormoskeen.
En fuldmægtig fra Københavns Kommune udtalte den  

 19. marts 1991 til B.T., at han i sine mange år på rådhuset aldrig havde  

 oplevet noget lignende. »Normalt får vi, når det går højt, 10-15  

 indsigelser fra borgerne.
Dette er helt vildt.
Vi har fået lister med ca.  

 4.000 underskrifter mod moskeen samt 200 personlige breve.« De mange protester viser, at der er udbredt utilfredshed med projektet  

 blandt Københavns borgere.
Selvfølgelig er 4.200 ikke alle i København, men i  

 betragtning af, hvilken »stikprøve« personlige henvendelser normalt  

 anses for at være, ligger der mange, mange titusinder af vrede københavnere  

 bag de formelt udtrykte protester.
Fremskridtspartiet har gennem dagbladsannoncer søgt opbakning til  

 nærværende lovforslag.
Resultatet er ganske flot, idet over 6.500 personer  

 har indsendt protester imod moskebyggeriet.
De pågældende skulle selv i aktiv  

 handling, annoncen skulle læses, klippes ud, udfyldes, kuverteres, påklæbes  

 porto og sendes til Christiansborg med en udgift på 3,50 kr.
Under disse  

 forhold er det meget flot, at så mange har sat sig i bevægelse for at give  

 udtryk for deres utilfredshed med moskebyggeriet.
 Under 1. behandling af lovforslaget var den gennemgående årsag hos  

 forsvarsministeren og ordførerne til ikke at ville støtte lovforslaget, at vi  

 har religionsfrihed, at Islam er en verdensreligion, og at andre trossamfund  

 også får billigere forhold for deres kirker m.v.
 Også sognepræst Bent Boisen fra Helsinge skriver den 4. april 1991 i B.T.,  

 at religionsfrihed må betyde ret til at have et sted, hvor man kan dyrke sin  

 religion.
 Flere andre debatdeltagere og Indvandrernes Fællesråd i Danmark har  

 anvendt begrebet religionsfrihed som deres hovedargument for, at staten skal  

 subsidiere det islamiske kulturcenter.
Dr.phil.
Sune Dalgård beskriver den 14. marts 1991 situationen i  

 Jyllands-Posten således: »I disse udtalelser er . . .indeholdt to  

 påstande: 1) Islam eller muslimerne er et af de i Danmark anerkendte  

 trossamfund. 2) Disse støttes traditionelt af staten ved at få arealer  

 stillet til rådighed af denne »på lempelige vilkår« til  

 kirkebyggeri og lignende.
Begge disse påstande er urigtige: 1) Islam eller  

 muslimerne er ikke et af de i Danmark anerkendte trossamfund. 2) Disse har i  

 nyere tid normalt ikke fået indrømmelser som dem, der her er givet  

 muslimerne.
Dette fremgår klart af en udtalelse i 1981 af ambassaderåd Preben  

 Eider i Udenrigsministeriets protokol: »Fremmede lande finder altid selv  

 en grund - eventuelt under bistand af en dansk sagfører - når de skal  

 etablere sig i Danmark med ambassade, kulturinstitution eller  

 erhvervsvirksomhed« (Berlingske Tidende den 28. juli 1981), og det  

 bekræftes af samtidige udtalelser af generalsekretæren for den  

 romersk-katolske kirke i Danmark, pater A.
Dekkers, og af næstformanden i  

 Mosaisk Troessamfund, Erik Guttermann, der begge gav udtryk for overraskelse  

 over statens store imødekommenhed over for muslimerne, idet denne  

 imødekommenhed ikke havde noget modstykke i statens forhold til deres  

 trossamfund, der dog hører til de anerkendte (Kristeligt Dagblad den 4.  

 august 1981). Når forsvarsministeren til støtte for sine urigtige påstande  

 også griber til henvisninger til indrømmelser fra statens side over for  

 tyske, svenske og norske kirker her, viser det blot hans desperate mangel på  

 holdbare argumenter.
Disse kirker er jo nemlig enten dele af den danske  

 folkekirke eller i hvert fald af den evangelisk-lutherske kirke, som ifølge  

 vores grundlovs § 4 er den danske folkekirke.' Søren Krarup skriver den 26. marts 1991 følgende i Ekstra Bladet:  

 »Der hersker religionsfrihed i Danmark! Jo, vist er der religionsfrihed  

 i Danmark, men det indebærer ikke, at den danske stat skal forære en stor og  

 kostbar byggegrund til muhamedanerne.
Religionsfrihed vil sige, at  

 muhamedanerne har frihed til at købe en grund og opføre en moske og dyrke  

 deres religion.
For egne midler.
Danmark er i religiøs henseende forpligtet  

 til at støtte den evangelisk-lutherske kirke og den alene.
Det betyder, at  

 der hersker ikke religionsfrihed i Danmark i den forstand, at alle religioner  

 er stillet lige: Den evangelisk-lutherske kirke har en fortrinsstilling.
Den  

 katolske kirke understøttes ikke af den danske stat.
Den jødiske menighed  

 heller ikke.
Islam lige så lidt.« Benson Joel er nigeriansk præst og fortæller i et interview i Kristeligt  

 Dagblad den 23. april 1991 om muslimske chikanerier, forfølgelser,  

 afbrændinger af bygninger, overgreb og mord på kristne. »Når danskerne  

 taler om dialog mellem islam og kristendommen, aner de ikke, hvad de snakker  

 om.
Den islamiske fundamentalisme er som et kræftsår, der breder sig«,  

 siger Benson Joel. »Hvis det var danskerne selv, der forlangte en moske,  

 var det en anden sag.
Men her er der jo tale om en muslimsk missionsindsats  

 udefra, finansieret af midler udefra, og så må man sige stop.
Ingen udefra  

 ville få lov til at komme og bygge en kristen kirke i Nigeria.
Præsterne i  

 moskeerne ophidser muslimerne til at overfalde de kristne, ofte med dødelig  

 udgang, og myndighederne griber ikke ind«, fortæller Benson Joel.
Ole Hyltoft skriver den 23. januar 1991 i Ekstra Bladet: »Den samme  

 trosretning og de samme personer, der vil myrde Rushdie, vil nu opføre en  

 moske og et kulturcenter på Amager nær ved Langebro.
Deres kirke er sådan en,  

 der udsteder dødsdomme over uskyldige mennesker og forlanger af de troende,  

 at de skal udføre dødsdomme.
At kirkegængerne altså skal være  

 forbrydere.« Muslimer er mange ting, der findes mange forskellige retninger inden for  

 islam. »Den ærværdige Komite«, der står i spidsen for  

 moskeprojektet, repræsenterer ikke alle 60.000 muslimer her i landet, det  

 fremgår bl.a. af følgende:
Abdul Salam Madsen fra Ahmadi-muslimerne i Hvidovre udtaler i B.T. den 21.  

 februar 1991: »De muslimer, der bygger moskeen på Amager, betragter  

 Ahmadi-muslimer som vantro.
Jeg kan ikke se, hvordan man kan lave et center  

 for hele islam.
Hvordan skal de palæstinensiske muslimer f.eks. være sammen  

 med de saudi-arabiske muslimer?» Ahmad Abulaban fra den arabiske moske på Vesterbrogade udtaler i Ekstra  

 Bladet den 19. marts 1991: »Der er i forvejen 43 moskeer i Danmark.
De  

 er opstået ud fra behov fra herboende muslimer.
Man skal lade de herboende  

 muslimer varetage deres egne sager.« En anden fremtrædende muslim Abdul  

 Wahid Pedersen siger: »Det er forkert, at diplomater i kraft af deres  

 status står i spidsen for projektet.« På trods af, at høringsfristen endnu ikke var udløbet, og på trods af, at  

 Københavns Kommune ikke havde givet tilladelse til det, gik den tidligere  

 marokkanske ambassadør, Omar Belkora, der også er formand for »Den  

 ærværdige Komite«, i gang med at rydde moskegrunden for træer den 12.  

 marts 1991.
Træfældning er juridisk at opfatte som en igangsættelse af byggeprojektet.  

 Fremskridtspartiet finder det aldeles uhørt, at myndighederne alene har  

 grebet ind gennem en slap påtale.
Tænk, hvad der vil ske, hvis en dansk  

 landmand, der vil starte en mindre erhvervsvirksomhed i en tom lade og  

 ubetænksomt begynder, før alle tilladelser foreligger fra kommune,  

 amtskommune, planstyrelse og de stribevis af andre bureaukrater, der skal  

 sætte kryds og bolle med stempel på landmandens ansøgning, før den kan  

 godkendes.
Denne danske landmand ville blive pålagt bøder og være henfalden  

 til straf, hvis han gik i gang, før godkendelser forelå.
Men i dette tilfælde  

 ser man nærmest gennem fingrene med den drastiske træfældningskampagne,  

 utvivlsomt fordi det er personer, der nyder diplomatisk immunitet, der står  

 bag skovhugsten, og at det derfor vil kunne skabe »unødige diplomatiske  

 forviklinger«, såfremt der blev grebet rimeligt ind i sagen.
Fremskridtspartiet anser med dette udførlige betænkningsbidrag alle  

 udtalte begrundelser for ikke at støtte lovforslaget som tilbagevist.
Tilbage  

 står for partierne alene at tage stilling til, hvorvidt den danske stat i de  

 resterende 40 år af lejekontrakten hvert år skal gå glip af mindst 449.000  

 kr. i mistet lejeindtægt samt udsætte Danmark for sikkerhedsrisiko ved at  

 tillade, at en enkelt fraktion inden for islam tilgodeses så rundhåndet af  

 staten.
 Et andet mindretal (Kristeligt Folkepartis medlem af udvalget)  

 ønsker at udtale, at Kristeligt Folkeparti til enhver tid vil forsvare den  

 grundlovssikrede religionsfrihed, herunder retten til at bygge kirker,  

 synagoger, moskeer og lignende.
 Kristeligt Folkeparti tager skarpt afstand fra de udtryk for fremmedhad,  

 der er fremkommet i den offentlige debat om stormoskeen.
 Kristeligt Folkeparti mener ikke, at den kendsgerning, at den danske stat  

 på særligt gunstige vilkår har stillet grunde til rådighed for nabolandes  

 kirker, som står den danske folkekirke nær (f.eks. den norske, svenske og  

 engelske kirke), har skabt præcedens for, at repræsentanter for  

 religionssamfund fra alle andre lande kan få en tilsvarende status.
 Kristeligt Folkeparti mener derfor, at kontrakten i 1981 var en  

 fejltagelse.
 Kristeligt Folkeparti anser de juridiske muligheder for i dag at hæve  

 kontrakten med henvisning til misligholdelse for usikre og vil derfor hverken  

 stemme for eller imod lovforslaget ved 3. behandling.
Helen Jørgensen (S) Hans Hækkerup (S) fmd.
Arne Jensen (S)  

 Qvist Jørgensen (S) Ingrid Rasmussen (S) Trøjborg (S) Jens Thoft (SF) Pelle  

 Voigt (SF) Arne Melchior (CD) Helge Adam Møller (KF) Rønholt (KF) Pia Larsen  

 (V) Hanne Severinsen (V) Sønderby (V) nfmd.
Poul Nødgaard (FP) Jørgen  

 Estrup (RV) Kofod-Svendsen (KRF) Bilag Nogle af udvalgets spørgsmål til forsvarsministeren og dennes besvarelse  

 heraf Spørgsmål:
»Hvad er politiets vurdering af den sikkerhedsrisiko, der kan opstå,  

 såfremt Det Islamiske Kulturcenter bliver overtaget af militante  

 muslimer?» Svar:
 I anledning af spørgsmålet har jeg indhentet en udtalelse fra  

 Justitsministeriet, der har oplyst, at det ikke på baggrund af de  

 foreliggende oplysninger er muligt at udtale sig om den sikkerhedsrisiko, der  

 kan opstå, såfremt Det Islamiske Kulturcenter bliver overtaget af militante  

 muslimer.
 Spørgsmål:
»Ministeren bedes oplyse, hvorledes den nylige trærydningsaktion på  

 moskegrunden er i overensstemmelse med lejekontrakten, og efter hvis  

 tilladelse træfældningen er igangsat.« Svar:
Ifølge lejeoverenskomstens bestemmelser er lejer forpligtet til at  

 vedligeholde det lejede.
Træfældning er imidlertid ikke omfattet af  

 vedligeholdelsesforpligtelsen, men det er i overenskomstens § 3 forudsat, at  

 det lejede skal anvendes til kirkelige og kulturelle formål og således skal  

 bebygges.
Trærydning vil således være nødvendigt i et vist omfang forud for  

 omtalte bebyggelse.
Forsvarets Bygningstjeneste har oplyst, at træfældningen konstateredes ved  

 en besigtigelse den 6. marts 1991, og at Bygningstjenesten ikke har meddelt  

 tilladelse til træfældningen.
Ved skrivelse af samme dato henstillede  

 Forsvarets Bygningstjeneste, at træfældningen blev indstillet.
Henstillingen  

 blev imødekommet.
 Spørgsmål:
»I anledning af svaret på spørgsmål 5 bedes ministeren oplyse,  

 hvilken leje moskearealet kunne indbringe, såfremt en anden offentlig  

 institution havde lejemålet på vilkår sammenlignelige med de øvrige lejemål  

 på Faste Batteri.« Svar:
 Jeg har i anledning af spørgsmålet indhentet en udtalelse fra Forsvarets  

 Bygningstjeneste, der har oplyst, at såfremt arealet var udlejet til en anden  

 offentlig institution på samme vilkår som de øvrige lejemål på Faste Batteri,  

 vurderes det, at den årlige lejeindtægt ville blive fastsat til op imod ca.  

 kr. 450.000, hvortil kommer den forholdsmæssige andel af skatter og afgifter.
