Et ægtepar med 4 børn fandtes ikke berettiget til supplerende hjælp  

 efter bistandsloven til mandens arbejdsløshedsdagpenge.
Ankestyrelsen lagde  

 vægt på, at den hidtidige supplerende hjælp var ydet til dækning af  

 terminsudgifter, som parret ikke længere havde, da huset var solgt på  

 tvangsauktion.
Ankestyrelsen lagde endvidere vægt på, at familien i økonomisk  

 henseende ikke adskilte sig fra mange andre familier, hvor kun den ene  

 ægtefælle bidrager med indtægter til familiens forsørgelse. (* 1) REDEGØRELSE FOR SAGEN:
Et ægtepar med 4 børn flyttede i januar 1983 til A kommune, efter at deres  

 hus, beliggende i B kommune, var blevet solgt på tvangsauktion.
Familien  

 havde i B kommune modtaget supplerende hjælp efter bistandsloven til mandens  

 arbejdsløshedsdagpenge og var af socialforvaltningen orienteret om, at den  

 fra 1. januar 1983 ville være omfattet af bistandslovens § 37, stk. 4, og  

 derefter ikke længere berettiget til hjælp.
I begyndelsen af marts 1983 søgte hustruen socialforvaltningen i A kommune  

 om supplerende hjælp til mandens arbejdsløshedsdagpenge, der udgjorde 7.150  

 kr. netto pr. måned.
Socialforvaltningen beregnede, at familien i henhold til  

 bistandslovens § 37, stk. 4, kunne modtage et månedligt supplement til  

 mandens arbejdsløshedsdagpenge på 136 kr.
Hustruen meddelte, at familien ikke  

 kunne klare sig for dette beløb, erklærede sig uden midler og søgte  

 yderligere hjælp, hvilket forvaltningen gav afslag på.
Over for amtsankenævnet oplyste ansøgeren, at hun havde søgt arbejde som  

 dagplejemor, og at hendes mand havde påbegyndt specialarbejderkursus.  

 Familien havde prøvet at klare sig for mandens dagpenge, men havde måttet  

 stifte gæld.
Manden havde senest modtaget arbejdsløshedsdagpenge den 3. marts  

 1983 med 3.300 kr.
Heraf havde familien betalt husleje, tv-afdrag og et  

 privat lån.
 Socialforvaltningen i B kommune oplyste over for amtsankenævnet, at  

 familien i 1 1/2 år havde modtaget supplerende hjælp efter bistandsloven i  

 form af hjælp til betaling af terminsudgifter.
 AFGØRELSEN, DER KLAGES OVER:
Amtsankenævnet pålagde socialforvaltningen i A kommune at yde ansøgeren et  

 nødvendigt beløb til underhold, indtil manden igen modtog  

 arbejdsløshedsdagpenge/kursusgodtgørelse, hvilket ville blive udbetalt den  

 18. marts 1983. Amtsankenævnet lagde vægt på, at ansøgeren ved sin  

 henvendelse til forvaltningen havde erklæret sig uden midler til sit og sin  

 families underhold.
På baggrund af oplysningerne om ansøgerens akutte  

 nødsituation fandtes hjælpen at burde ydes med tilbagebetalingspligt, jfr.  

 bistandslovens § 26, stk. 1, nr. 1.
 KLAGEN TIL ANKESTYRELSEN:
 Sagen blev anket af social- og sundhedsforvaltningen i A kommune.
 ANKESTYRELSENS AFGØRELSE:
Ankestyrelsen fandt ikke, at der havde været fornødent grundlag for at  

 pålægge socialforvaltningen at yde hjælp.
Ankestyrelsen lagde vægt på, at  

 familien kun havde modtaget supplerende hjælp efter bistandsloven til mandens  

 arbejdsløshedsdagpenge, og at hjælpen var gået til afholdelse af  

 terminsudgifter, som familien nu ikke længere havde.
 Ankestyrelsen lagde endvidere vægt på, at familien i økonomisk henseende  

 ikke adskilte sig fra mange andre familier, hvor kun den ene ægtefælle bidrog  

 med indtægter til familiens forsørgelse.
 Ankestyrelsen ændrede således amtsankenævnets afgørelse.
 (* 1) Se endvidere SM O-035-84.
