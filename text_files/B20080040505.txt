Bekendtgørelse om tilskud til skolefrugt I medfør af tekstanmærkning ad § 24.21.02 i aktstykke nr. 116, tiltrådt af Finansudvalget den 9. april 2008, om at følge op på det i 2007 gennemførte landsdækkende pilotprojekt Frugtkvarter for udbredelse af forældrebetalte, klassebaserede frugtordninger i danske skoler, fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for en ramme på 3,9 mio. kr. give tilsagn om tilskud til skolefrugtordninger under et landsdækkende pilotprojekt for udbredelse af forældrebetalte, klassebaserede frugtordninger i danske skoler med det formål at øge forbruget af frugt blandt børn og unge.
Stk. 2. Tilsagn om tilskud kan gives til folkeskoler, anmeldte frie grundskoler, statsskoler og gymnasieskoler, hvor den enkelte skole mindst har 6 sammenhængende klassetrin inden for 0. til 10. klassetrin.
En børnehaveklasse betragtes herved som yngste klassetrin.
Kapitel 2 Definitioner § 2. Ved en skolefrugtordning forstås i denne bekendtgørelse en ordning, der indebærer, at alle elever på 0. til 10. klassetrin på en given skole skal tilbydes frugt i skoletiden.
Kapitel 3 Administration Myndigheder og kontrol § 3. Ministeriet for Fødevarer, Landbrug og Fiskeri ved Direktoratet for FødevareErhverv træffer afgørelse efter denne bekendtgørelse.
 § 4. Direktoratet for FødevareErhverv foretager kontrol i forbindelse med administrationen efter denne bekendtgørelse.
 Stk. 2. Direktoratet for FødevareErhverv kan foretage en fysisk kontrol og en efterfølgende regnskabskontrol.
 Stk. 3. Plantedirektoratet kan efter bemyndigelse fra ministeren for fødevarer, landbrug og fiskeri forestå den fysiske kontrol og den efterfølgende regnskabskontrol.
 Stk. 4. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 5. Ansøgning om tilskud indgives på et særligt skema, der fås ved henvendelse til Direktoratet for FødevareErhverv eller via direktoratets hjemmeside.
 Stk. 2. Ansøgningen skal indsendes til direktoratet og skal være modtaget senest den 4. juli 2008.
Afgørelse og prioritering § 6. Efter udløbet af ansøgningsfristen træffer Direktoratet for FødevareErhverv afgørelse, herunder om størrelsen af det maksimale tilskud pr. elev, på grundlag af indstilling fra bestyrelsen for 6 om dagen-kampagnen.
 Stk. 2. Tilsagnsrammen på 3,9 mio. kr. fordeles forholdsmæssigt på landets fem regioner ud fra elevtallet i de enkelte regioner i skoleåret 2007/08.
 Stk. 3. Hvis der for en region er modtaget tilskudsberettigede ansøgninger om færre midler, end der er fordelt til den pågældende region efter stk. 2, fordeles midlerne forholdsmæssigt til de øvrige regioner.
 Stk. 4. Hvis der for en region er modtaget tilskudsberettigede ansøgninger om flere midler, end der er fordelt til den pågældende region efter stk. 2 og 3, træffes afgørelse om tilsagn på grundlag af en prioritering af ansøgningerne i følgende rækkefølge:
 1) Udvælgelse af skoler, der ikke har en skolefrugtordning den 1. juni 2008.
 2) Det enkelte projekts faglige indhold, herunder de nævnte betingelser i § 8, nr. 2-5.
 3) Udvælgelse af skoler, der samlet set repræsenterer forskellige aldersgrupperinger, store og små skoler, skoler fra land- og byområder samt forskellige socioøkonomiske grundlag.
Kapitel 4 Tilskudsberettigede projekter § 7. Tilskud kan gives til skolers projekter om skolefrugtordninger i en projektperiode på mindst 40 skoledage i 2008. Projekterne kan kun omfatte klassetrin, der svarer til folkeskolens 0.  10. klassetrin.
 Stk. 2. Skoler, der har modtaget tilskud fra Direktoratet for FødevareErhverv til en skolefrugtordning efter bekendtgørelse nr. 117 af 8. februar 2007, kan ikke søge om tilskud til skolefrugt efter denne bekendtgørelse.
 Stk. 3. Projektperioden kan tidligst starte den 20. oktober 2008 og skal være afsluttet senest den 19. december 2008.
Kapitel 5 Betingelser for tilskud § 8. Tilskud til et projekt er betinget af, at følgende betingelser opfyldes:
 1) Skolens indkøb af frugt skal ske i overensstemmelse med reglerne om offentlige indkøb.
 2) Skolen skal have en mad- og måltidspolitik, hvori en målsætning om at øge elevernes adgang til frugt og grønt kan indgå.
 3) Skolen skal have udpeget en ansvarlig for projektet på ansøgningstidspunktet.
4) Skolen skal erklære at ville deltage i to regionale møder om skolefrugtordningen.
Et møde inden projektperioden begynder og et møde i løbet af projektperioden.
 5) Skolen skal erklære at ville arbejde for en klassebaseret, forældrebetalt frugtordning efter projektperiodens afslutning.
 6) Skolen er ansvarlig for, at alle de fornødne tilladelser fra offentlige myndigheder foreligger.
 7) Skolen skal deltage i en evaluering af projektet, hvis den udpeges hertil.
 8) Skolen skal indsende udbetalingsanmodning rettidigt til direktoratet, jf. § 12, stk. 3.
 9) Skolen skal indsende et spørgeskema om skolefrugtordningen rettidigt til sekretariatet for 6 om dagen-kampagnen, jf. § 12, stk. 5.
 10) Skolen skal sikre, at udbetalingsanmodning og tilhørende originale regnskabsbilag holdes tilgængelige i mindst 5 år fra datoen for udbetaling af tilskud.
Kapitel 6 Tilskudsberettigede projektudgifter § 9. Der ydes tilskud til skolens indkøb af frugt til uddeling til eleverne i skoletiden.
 Stk. 2. Op til 5 pct. af det samlede tilskud til den enkelte skole kan dog anvendes til indkøb af særlige smårekvisitter, som særligt understøtter frugtordningen.
 Stk. 3. Der ydes ikke tilskud til eget arbejde eller til almindelige driftsudgifter, som f.eks. administration, affaldshåndtering, opbevaring eller lignende.
 Stk. 4. Der ydes ikke tilskud til moms, med mindre denne endeligt bæres af skolen.
Kapitel 7 Beregning af tilskud og ændring af projektet § 10. Det maksimale tilskud pr. elev fastsættes af Direktoratet for FødevareErhverv i tilsagn om tilskud og kan højst fastsættes til 100 kr. pr. elev, dog 80 kr. pr. elev, hvis skolen kan få refunderet momsen.
Stk. 2. Det maksimale tilskudsbeløb til en skole beregnes på grundlag af antal elever i skolen.
Elevtallet opgøres som det forventede antal elever, der er i alle skolens klasser inden for 0. til 10. klassetrin ved begyndelsen af skoleåret 2008/09 ifølge de oplysninger, som skolen har på ansøgningstidspunktet.
§ 11. Ændring af et projekt kan godkendes af Direktoratet for FødevareErhverv på betingelse af, at ændringen efter direktoratets vurdering er i overensstemmelse med ordningens formål.
Ansøgning om ændring af et projekt skal godkendes af direktoratet, inden ændringen iværksættes.
Det maksimale tilskudsbeløb kan ikke forhøjes i forbindelse med ændringer i projektet.
 Stk. 2. Ansøgning om ændring af et projekt skal være modtaget i direktoratet senest den 1. december 2008. Direktoratet kan i særlige tilfælde dispensere fra denne frist.
Kapitel 8 Udbetaling af tilskud § 12. Tilskuddet kan udbetales som en a conto udbetaling på baggrund af skolens anmodning herom i ansøgningsskemaet.
A conto udbetaling, der højst kan udgøre 80 pct. af det maksimale tilskudsbeløb, kan ske til og med den 10. oktober 2008.
Stk. 2. Slutudbetaling af tilskud sker på grundlag af skolens opgørelse over de betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema, der fås ved henvendelse til Direktoratet for FødevareErhverv eller via direktoratets hjemmeside.
Opgørelsen skal kontrolleres og attesteres af skolens økonomisk ansvarlige.
 Stk. 3. Udbetalingsanmodningen skal være modtaget i direktoratet senest den 31. januar 2009. Direktoratet kan i særlige tilfælde dispensere fra denne frist.
 Stk. 4. Udbetalingsanmodningen skal vedlægges kopi af leverandørkontrakt, opgørelse over udgifter og kopi af fakturaer.
 Stk. 5. Spørgeskemaet om skolefrugtordningen, jf. § 8, nr. 9, skal være modtaget i sekretariatet for 6 om dagen-kampagnen senest den 31. januar 2009.
 Stk. 6. Udbetaling af tilskud sker til skolens NemKonto.
Kapitel 9 Underretningspligt § 13. Skolen skal i hele perioden, hvor betingelserne for tilskud skal opfyldes, på forlangende afgive erklæring til Direktoratet for FødevareErhverv om, hvorvidt betingelserne for tilskud fortsat opfyldes.
 Stk. 2. Skolen er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give direktoratet meddelelse om forhold, der kan medføre bortfald af tilsagn eller tilbagebetaling af tilskud efter § 14.
Kapitel 10 Bortfald og tilbagebetaling af tilskud § 14. Tilsagn om tilskud bortfalder, hvis 1) skolen har afgivet urigtige eller vildledende oplysninger eller har fortiet oplysninger af betydning for sagens afgørelse, 2) skolen undlader at yde den fornødne vejledning og hjælp ved gennemførelse af den i kapitel 3 nævnte kontrol, eller undlader at udlevere regnskaber, forretningsbøger, tilbuds- og ordremateriale m.v., som er nødvendige for gennemførelse af kontrollen, 3) skolen ikke opfylder sin underretningspligt efter § 13, 4) projektet ikke gennemføres i overensstemmelse med den godkendte ansøgning, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer Direktoratet for FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Klageadgang § 15. Afgørelser truffet af Direktoratet for FødevareErhverv i medfør af denne bekendtgørelse kan påklages til ministeren for fødevarer, landbrug og fiskeri.
Stk. 2. Klagen skal indgives gennem direktoratet.
Klagen skal være direktoratet i hænde senest 4 uger efter modtagelse af den afgørelse, klagen vedrører.
Kapitel 12 Ikrafttrædelse § 16. Bekendtgørelsen træder i kraft den 29. maj 2008.
