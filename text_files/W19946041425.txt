To indsigelser imod registrering af varemærket Canon (figurmærke)  

 begge taget til følge af Patentdirektoratet.
Ankenævnet stadfæstede den ene  

 afgørelse, hvorefter Canon fandtes forveksleligt med KANØN.
Ankenævnet  

 omstødte Direktoratets afgørelse for så vidt angik forveksleligheden med  

 mærket Pour un Homme Caron.
Dissens.
År 1994, den 3. august afsagde Patentankenævnet (Grønning-Nielsen, Hans Chr.
Thomsen, Gulmann) følgende  KENDELSE i sagen j.nr.
V 13/92: Klage fra Canon Kabushiki Kaisha, Japan,  

 v/Patentbureau Hofman-Bang & Boutard A/S over Patentdirektoratets  

 afgørelser af 6. januar 1992 af varemærkeansøgning nr.
VA 7691/1988 efter  

 indsigelse fra Scannon Ltd., USA, v/Patentbureau Budde, Schou & Co.
A/S  

 og indsigelse fra Parfums Caron, Frankrig, v/Internationalt Patent-Bureau.
 Den 4. november 1988 indleverede CANON KABUSHIKI KAISHA, Japan,  

 v/Hofman-Bang & Boutard A/S en ansøgning om registrering af varemærket  

 Canon (figurmærke) for nærmere angivne varer i klasse 3. Ansøgningen blev den  

 31. oktober 1990 bekendtgjort i Dansk Varemærketidende.
 Ved skrivelse af 21. december 1990 nedlagde advokatfirmaet Kromann &  

 Munter på vegne Scannon Ltd., USA, i medfør af § 20, stk. 2, i varemærkelov  

 af 11. juni 1959, indsigelse mod registrering af det ansøgte mærke, idet man  

 fandt mærket forveksleligt med indsigers varemærke VR 1237/77  

 »KANØN«.
Ved skrivelse af 5. marts 1991 meddelte patentbureauet Budde, Schou &  

 Co., at man var indtrådt på vegne indsigerne Scannon Ltd. i stedet for  

 Advokatfirmaet Kromann & Munter.
Som nærmere begrundelse for indsigelsen  

 anførtes følgende:
» Varekollision? Reg. nr. 1237/77 KANØN dækker følgende varefortegnelse:
 »Klasse 3: Kosmetiske præparater, parfumerivarer og toiletpræparater,  

 hårlotioner og æteriske olier«.
 Ansøgning nr. 7691/88 CANON dækker følgende varer:
 »Klasse 3: Sæbe, parfumerivarer, æteriske olier, kosmetiske  

 præparater, hårvand, tandplejemidler«.
 Der foreligger således varekollision.
Forvekslelighed? Indsigerne må holde for, at der foreligger forvekslelighed mellem mærkerne  

 KANØN/CANON.
Man anfører i denne forbindelse følgende:
 1. KANØN/CANON har begge to stavelser.
 2. KANØN/CANON har begge fem bogstaver.
3. Begyndelsesbogstaverne K/C udtales identisk.
I visse tilfælde udtales  

 bogstavet »c« på anden måde end bogstavet »k«.
Imidlertid  

 er dette ikke tilfælde for så vidt angår mærket CANON.
4. De to mærker adskiller sig i sidste stavelse ved henholdsvis Ø/O.  

 Forskellen mellem Ø/O i mærkerne KANØN/CANON er på det nærmeste uhørlig.  

 Visuelt fremtræder mærkerne også på det nærmeste ens.' I skrivelse af 4. marts 1991 bestred ansøgeren, at de to mærker er  

 forvekslelige og udtalte:
»Visuelt fremstår indsigermærket med bogstavet Ø i sidste  

 stavelse som et typisk dansk mærke i modsætning til det verdenskendte  

CANON   -mærke.
Der foreligger hverken visuel eller auditiv lighed  

 mellem de to mærker.
Desuden er anmeldernes mærke i sin specielle skriftform  

 i den grad kendt, at forveksling med KANØN er udelukket.
CANON udtales i køberkredse som »CANNON« med tryk  

 på første stavelse, medens trykket i KANØN ligger på sidste stavelse.' Indsiger fremsatte i skrivelse af 23. maj 1991 følgende bemærkninger til  

 ansøgers skrivelse af 4. marts 1991:
»1. »Visuelt fremstår indsigermærket med bogstavet Ø i sidste  

 stavelse som et typisk dansk mærke i modsætning til ....« I vor skrivelse af 5. marts 1991 har vi kommenteret dette under pkt. 4  

 således:
 »De to mærker adskiller sig i sidste stavelse ved henholdsvis Ø/O.  

 Forskellen mellem Ø/O i mærkerne KANØN/CANON er på det nærmeste uhørlig.  

 Visuelt fremtræder mærkerne også på det nærmeste ens«.
2. »... i modsætning til det verdenskendte CANON-mærke« Det er os ikke bekendt, at der skulle være tale om et  

 »verdenskendt« mærke, specielt ikke for så vist angår de varearter,  

 der er omfattet af ansøgningen.
I øvrigt drejer denne sag sig om Danmark, og  

 det må afvises, at mærket CANON skulle være »verdenskendt« i  

 Danmark for f.eks. sæbe.
 3. »Der foreligger hverken visuel eller auditiv lighed mellem de to  

 mærker« Dette er ikke en argumentation men et postulat, der iøvrigt er  

 urigtigt.
4. »Desuden er anmeldernes mærke i sin specielle skriftform i den  

 grad kendt, at forveksling med KANØN er udelukket« Man kan ikke komme  

 uden om forvekslelighed ved at bruge en særlig skriftform.
Ansøgerne  

 fremfører også her en argumentation i form af et postulat, nemlig at den  

 pågældende skriftform skulle være »i den grad kendt, at forveksling med  

 KANØN skulle være udelukket«.
 5. »CANON udtales i køberkredse som »CANNON« med tryk på  

 før ste stavelse, ...' Også her er der fra ansøgernes side tale om et rent  

 postulat, der iøvrigt er urigtigt.
Som det fremgår af Webster, er der udtalemæssig og betydningsmæssig  

 forskel på engelsk mellem ordene »cannon« (kanon) og  

 »canon«.
Her i landet må ordet »canon« forventes at blive  

 udtalt med tryk på første stavelse, således som f.eks. tilfældet er med ordet  

 »Kanaan«.
6. »... medens trykket i KANØN ligger på sidste stavelse« Vi kan ikke forstå, at ansøgerne vil bygge en argumentation på, at man  

 skulle udtale KANØN i lighed med udtalen af »kanin«, svarende til  

 at man skulle udtale ordet »laban« som »la ban«.' Ved skrivelse af 27. september 1991 bestred ansøger påny de to mærkers  

 forvekslelighed og bemærkede følgende:
»Der er i øvrigt tale om en særlig figurmæssig udformning af  

 betegnelsen CANON.
Dette fremgår forsåvidt udmærket af indsigernes egen  

 skrivelse af 23. maj 1991 under afsnit 1., hvor man har sat ordene op side om  

 side.
 Det vil her fremgå, at mærkerne KANØN/CANON visuelt ikke fremtræder som  

 værende forvekslelige.
 Denne mangel på mærkelighed, trods det samme antal bogstaver, skyldes den  

 usædvanlige sammenstilling af konsonanterne N-N- omfattende det på dansk  

 særegne bogstav Ø, hvilket alt i alt giver en usædvanlig visuel  

 konstellation.
 Da indsigernes mærke endvidere indledes med bogstavet K-, fører dette til  

 en samlet vurdering af, at mærkerne ikke kan være forvekslelige, set ud fra  

 et visuelt synspunkt.
 Som anført, er der endvidere tale om en særlig skriveform af betegnelsen  

 CANON.
Hvad angår bemærkningerne om det verdenskendte mærke CANON, må vi nok  

 holde for, at betegnelsen er et af verdens kendteste mærker, der anvendes for  

 et utal af varearter.
Om betegnelsen dækker for eksempel sæbe i sig selv, er  

 forsåvidt sagen uvedkommende.
Det, der ligger i, at en betegnelse er  

 velkendt, er selvfølgelig, at den har en bred beskyttelse, hvor man ikke kan  

 vurdere, om betegnelsen dækker en eksakt vareart.« Patentdirektoratet traf afgørelse i sagen den 6. januar 1992 og tog  

 indsigelsen til følge med følgende begrundelse:
»... Det er direktoratets opfattelse, at der er mærkelighed mellem  

 Kanøn og Canon.
Begge mærker består af fem bogstaver fordelt på to stavelser,  

 og i begge mærker indgår bogstaverne a,n og n i samme rækkefølge.
Bogstaverne  

 o og ø adskiller sig i synsmæssig henseende kun meget lidt fra hinanden.  

 Ganske vist er begyndelsesbogstaverne c og k synsmæssigt forskellige, men  

 lydligt kan de erstatte hinanden, idet de udtales fuldstændigt ens.  

 Direktoratet anser det for lige så naturligt at udtale Kanøn med tryk på  

 første stavelse som med tryk på sidste stavelse.
Der er således både stor  

 synsmæssig og lydlig lighed mellem Kanøn og Canon.
Det skal i denne  

 forbindelse oplyses, at Patentankenævnet i en tidligere sag har fundet  

 Ceramat og Keramag både visuelt og auditivt forvekslelige for varer i klasse  

 11, uanset at begyndelsesbogstavet og slutbogstavet i de to mærker er  

 forskellige.
Mærkerne må herefter anses for forvekslelige, og indsigelsen tages derfor  

 til følge.« Ved skrivelse af 2. januar 1991 nedlagde også Internationalt Patent-Bureau  

 på vegne Parfums Caron, Frankrig, indsigelse mod registrering af det ansøgte  

 mærke, idet man fandt mærket forveksleligt med flere varemærker registreret  

 for indsiger i Danmark, indeholdende betegnelsen CARON.
 Indsiger fremkom i skrivelse af 1. maj 1991 med nærmere begrundelse for  

 indsigelsen og anførte:
»Indsigerne er her i landet indehaver af en række varemærker, der  

 indeholder ordet CARON.
Vi henviser herved til mærkerne VR 1218 1981, et  

 billedmærke med betegnelsen EAU DE CARON, VR 4531 1983, et billedmærke med  

 betegnelserne POUR UN HOMME og CARON, VR 2533 1986, et billedmærke med  

 betegnelsen LE 3e HOMME DE CARON, VR 3346 1988, betegnelsen NOCTURNES DE  

 CARON, og VR 1628 1991, ligeledes betegnelsen NOCTURNES DE CARON.
 Det gøres gældende, at det ansøgte mærke må anses som forveksleligt med  

 indsigernes nævnte mærker.
 Det ansøgte mærke er begæret registreret for »sæbe, parfumerivarer,  

 æteriske olier, kosmetiske præparater, hårvand, tandplejemidler« i  

 klasse 3.
 Indsigernes mærker omfatter på nær de to NOCTURNES DE CARON mærker alle  

 varer i klasse 3, og de to nævnte mærker angår alle de varer, der er nævnt i  

 varefortegnelsen til det ansøgte mærke.
 Der er således ingen tvivl om, at mærkerne angår identiske varer.
Hvad angår ligheden mellem betegnelserne CARON og CANON må det efter vor  

 opfattelse være lige så utvivlsomt, at den er så betydelig, at de må anses  

 som forvekslelige.
En sammenligning mellem CA - RON CA - NON udviser således, at de begge består af ialt 5 bogstaver fordelt på 2  

 stavelser.
Den første stavelse CA, der udtales som KA, er identisk, og de to  

 sidste bogstaver ON i den anden stavelse er ligeledes identiske.
Visuelt må  

 betegnelserne siges at være forvekslelige, idet den eneste synlige forskel  

 er, at den anden stavelse i mærket CARON begynder med bogstavet R og i mærket  

 CANON med bogstavet N.
Også fonetisk består der lighed mellem betegnelserne,  

 navnlig når disse udtales på dansk.
Som ovenfor angivet under omtalen af de mærker, der danner grundlag for  

 indsigelsen, består indsigernes mærker ikke af ordet CARON alene, men af  

 dette ord i forbindelse med andre elementer.
I to af mærkerne, nemlig i VR  

 1218 1981 EAU DE CARON og VR 4531 1983 POUR UN HOMME og CARON forekommer  

 CARON på en sådan måde, at disse registreringer umiddelbart må give  

 indsigerne en varemærkeret til selve betegnelsen CARON.
I førstnævnte mærke  

 følger dette af, at ordet EAU er en vareangivelse, medens CARON er navnet på  

 varen.
I sidstnævnte mærke er navnet CARON helt adskilt fra teksten POUR UN  

 HOMME, og CARON har i dette mærke en funktion dels som varemærke, dels som  

 firmanavn.
Som ovenfor nævnt udviser betegnelserne CARON og CANON en sådan  

 lighed, at de umiddelbart må være forvekslelige.' Ansøger afviste indsigelsen i skrivelse af 27. september 1991 med følgende  

 begrundelse:
 »Indsigelsen støtter sig på 5 varemærkeregistreringer indeholdende  

 bland andet ordet CARON.
Det understreges imidlertid, at de 4 af registreringerne alene er  

 vareudstyrsregistreringer, altså registreringer der viser en emballages  

 udseende.
Det drejer sig om registreringerne VR 1218 1981 EAU DE CARON VR 4531 1983 POUR UN HOMME CARON VR 2533 1986 LE 3e HOMME DE CARON Af ordmærker er der alene varemærkeregistrering VR 3346 1988 NOCTURNES DE  

 CARON.
I indsigernes brev af 1. maj 1991 opdeles mærkerne, således at der ses  

 bort fra bestanddelene EAU DE, POUR UN HOMME, LE 3e HOMME DE samt for  

 ordmærkets vedkommende NOCTURNES DE.
Man koncentrerer sig alene om  

 ordligheden mellem betegnelserne CARON og CANON.
 Denne opdeling er naturligvis helt utilstedelig, da det er bedømmelsen af  

 mærkerne i deres helhed, der er afgørende for, om der foreligger mærkelighed.  

 Dette er sædvanlig praksis, og der kan derfor ses ganske bort fra denne  

 argumentation om betegnelserne set isoleret.
 Indsigerne er i virkeligheden enige heri, hvilket fremgår af nævnte  

 skrivelse p. 2, sidste afsnit, hvor det hedder:
»... består indsigernes mærker ikke af ordet CARON alene, men af  

 dette ord i forbindelse med andre elementer.« Indsigerne går herefter over til at hævde, at de i  

 varemærkeudstyrsregistreringerne indeholdte elementer er uden betydning, og  

 at det er ordet CARON, der er det bærende element.
Det kan være nok så rigtigt, men afgørende er, at indsigerne ikke med  

 prioritet forud for nærværende ansøgning har anmeldt og opnået registrering  

 af betegnelsen CARON alene.
Man har fra indsigernes side alene haft interesse  

 i at beskytte sit vareudstyr og betegnelsen NOCTURNES, hvilket fremgår  

 åbenbart af de udtagne registreringer.
Den argumentation, som indsigerne gør sig til talsmand for, nemlig at de  

 udtagne registrering umiddelbart giver indsigerne en varemærkeret til selve  

 betegnelsen CARON, kan derfor afvises.' Patentdirektoratet traf afgørelse i sagen den 6. januar 1992 og tog også  

 denne indsigelse til følge.
Begrundelsen var som følger:
»....For så vidt angår det under VR 3346 1988 registrerede varemærke,  

 Nocturnes de Caron, ordmærke, dækker denne registrering varer i klasse 3, der  

 kolliderer med de varer, ansøgningen søges registreret for.
Da der således er  

 varekollision, er det spørgsmålet om mærkelighed, der er afgørende for, om de  

 to mærker kan anses for forvekslelige.
Det er direktoratets opfattelse, at  

 Nocturnes de Caron ikke kan anses for forveksleligt med mærket Canon.  

 Nocturnes er et særpræget ord, der udgør mærkets første og mest dominerende  

 del.
I sin helhed ligner dette mærke ikke ansøgers mærke Canon.
Der er således heller ikke mærkelighed mellem det ansøgte mærke og det  

 under VR 1628 1991 registrerede varemærke, ligeledes bestående af ordene  

 Nocturnes de Caron.
Trods varekollision er disse mærker således ikke  

 forvekslelige.
Varemærket registreret under VR 2533 1986, Le 3e Homme de Caron omfatter  

 alle varer i klasse 3, og der er varekollision.
Med hensyn til mærkeligheden  

 består mærket af fem ord.
Betegnelsen Le 3e Homme, der på dansk betyder den  

 tredie mand, har et vist særpræg, og ud fra en helhedsbetragtning er der ikke  

 lighed mellem dette registrerede mærke og det ansøgte mærke, som kun består  

 af det korte ord Canon.
Det ansøgte mærke er således ikke forveksleligt med  

 det under VR 2533 1986 registrerede varemærke.
For så vidt angår varemærket Eau de Caron registreret under VR 1218 1981  

 omfatter registreringen alle varer i klasse 3, hvorfor der er varekollision.  

 Med hensyn til mærkeligheden mener direktoratet ikke, at en sådan er til  

 stede, når mærkerne betragtes i deres helhed.
Mærket Eau de Caron giver også  

 helt andre associationer end det ansøgte mærke Canon.
Det ansøgte mærke Canon  

 er således heller ikke forveksleligt med figurmærket Eau de Caron registreret  

 under VR 1218 1981.
Det sidste registrerede varemærke, som indsigerne har påberåbt sig, er  

 figurmærket Pour un Homme, Caron, som er registreret under VR 4531 1983.  

 Registreringen omfatter alle varer i klasse 3, og der er således  

 varekollision.
Afgørende for spørgsmålet om forvekslelighed er, om  

 mærkelighed er tilstede.
Ordene Pour un Homme er i varemærkeretlig henseende  

 uden særpræg, idet de blot angiver, at der er tale om varer til mænd.
Da  

 ansøgningen omfatter alle varer i klasse 3, herunder parfumerivarer, sæbe,  

 hårplejemidler ect., er det naturligt at opfatte ordene Pour un Homme som  

 angivende, at de er beregnet til mænd.
Caron er den eneste særprægede  

 mærkebestanddel.
Mærket er figurligt udformet således, at Pour un Homme står  

 adskilt fra ordet Caron.
Derudover er Caron skrevet med andre bogstavtyper  

 end ordene Pour un Homme.
På denne baggrund er det direktoratets opfattelse,  

 at der foreligger mærkelighed.
Mærkerne må således anses for forvekslelige, og indsigelsen tages derfor  

 til følge for så vidt angår denne registrering....« Klageren, CANON KABUSHIKI KAISHA, Japan, v/Hofman-Bang & Boutard A/S,  

 har ved skrivelser af 6. marts 1992 indbragt direktoratets afgørelser i de to  

 indsigelsessager for Patentankenævnet med påstand om, at direktoratets  

 afgørelse omstødes, således at indsigelserne ikke tages til følge, og  

 anmeldelsen føres til registrering.
 Som begrundelse for anken anføres følgende vedrørende indsigelsen fra  

 Scannon Ltd., USA, v/Budde-Schou & Co.:
 »Ved skrivelse af 6. januar 1992 tog Patentdirektoratet stilling til  

 en af Scannon Ltd. nedlagt indsigelse, og statuerede mærkelighed mellem  

 betegnelserne CANON og KANØN.
 Det lægges til grund i sagen, at der er vareartslighed, hvilket ikke  

 bestrides.
 Når derimod spørgsmålet drejer sig om mærkelighed, bestrides det, at en  

 sådan foreligger og følgelig altså heller ikke forvekslelighed mellem de her  

 omhandlede mærker, CANON og KANØN.
 Forudsætningen for at statuere mærkelighed er, at der både er visuel  

 mærkelighed, auditiv mærkelighed og - hvis muligt - begrebsmæssig  

 lighed , altså at mærkerne indeholder associationer, der kan danne fælles  

 opfattelse hos forbrugeren.
Hvad angår den visuelle fremtræden , er begge betegnelserne CANON  

 og KANØN klart forskellige fra hinanden.
Ganske vist indeholder begge mærker  

 det samme antal bogstaver, og indledes med henholdsvis C- og K-, der  

 udtalemæssigt er ens i nærværende sammenhæng.
Den omstændighed, at mærkerne imidlertid indledes med KAN-, respektivt  

 CAN-, gør at en visuel betragtning af ordene er forskellig.
Således giver  

 betegnelsen CAN- en »engelsk« opfattelse for iagttageren, mens  

 betegnelsen KAN- ikke indeholder samme effekt.
Når endvidere bestanddelene -ØN og -ON iagttages, er den omstændighed, at  

 betegnelsen KANØN indeholder det specielt danske bogstav »Ø« en så  

 speciel omstændighed, at mærkerne samlet ikke fremtræder ens visuelt.
Ej  

 heller sammensætninger som -NØN og -NON giver visuel identitet eller  

 forvekslelighed, heller ikke selvom vokalerne »Ø« og »O«  

 omklamres af bogstaverne »N«, »N«.
Man må vel sige, at  

 betegnelsen -NØN er helt uden mening, mens -NON giver en klar mening, og  

 tillige indeholder et begreb, jf. nedenfor.
 Anmelderne må derfor holde for, at der i visuel henseende foreligge så  

 store forskellige mellem mærkerne, at de bør kunne sameksistere.
Hvad angår den auditive side , er den omstændighed, at varemærket  

 KANØN indeholder det omtalte bogstav »Ø«, en så markant forskel, at  

 mærkerne ikke vil kunne forveksles auditivt.
Selvom trykket lægges ens i  

 begge mærker, kan man ikke undgå at udtale bogstavet »Ø«, der er en  

 ganske speciel lyd i det danske sprog og på ingen måde forvekslelig med den  

 udtale, som bogstavet »O« giver.
 Også lydligt er der derfor klar forskel mellem de to mærker CANON og  

 KANØN, og indsigelsen bør derfor afslås.
Når Patentdirektoratet anfører, at der er lydlig lighed mellem KANØN og  

 CANON, må dette undre.
Selvom man udtaler ordet KANØN på nøjagtigt samme måde  

 som CANON, altså med tryk på CA-, respektivt KA-, kan dette ikke føre til  

 nogen lydlig lighed, allerede fordi det på dansk må falde ganske naturligt at  

 lægge trykket på sidste stavelse -NØN i KANØN, hvorimod anmelsernes mærke  

 udtales med tryk på første stavelse CA-.
Efter anmeldernes opfattelse er der altså heller ikke lydmæssigt den  

 lighed, som Patentdirektoratet gør sig til talsmand for.
Det skal dog for god  

 ordens skyld bemærkes, at det heller ikke var Patentdirektoratets opfattelse  

 af mærkerne ved ansøgningens første behandling, men kun i indsigelsesfasen.
Hvad angår det begrebsmæssige , er betegnelsen KANØN et rent  

 fantasiord, mens mærket CANON for store dele i det danske samfund har en  

 begrebsmæssig betydning, oven i købet flere: dels er der jo som bekendt tale  

 om et begreb, der vedrører den centrale del i et værk, i vor del af verden  

 oftest teksten til brødets og vinens forvandling ved en messe, i andre dele  

 af verden er betegnelsen blot anvendt som en regel eller rettesnor, og deraf  

 er mærket formentlig skabt.
Derudover er ordet også anvendt for en musikalsk  

 effekt, nemlig både gentagelse af samme tema og kædesang.
 Derfor er der noget begrebsmæssigt knyttet til betegnelsen CANON, hvilket  

 også bidrager til, at mærkerne CANON og KANØN ikke er forvekslelige.
 Endelig bemærkes, at der, forsåvidt angår anmeldelsen af CANON, er tale om  

 en særlig typografi, der er særdeles særpræget, og dette bidrager  

 selvfølgelig også til at adskille mærkerne.
Anmelderne må derfor holde for, at betegnelserne CANON og KANØN ikke er  

 forvekslelige.' Scannon Ltd. v/Budde-Schou har i skrivelse af 14. juli 1992 påstået  

 stadfæstelse af direktoratets afgørelse af 6. januar 1992 og til støtte  

 herfor fremkommet med følgende anbringender:
»Det bemærkes indledningsvist, at klagerne anerkender, at der  

 foreligger vareartslighed.
Det der således herefter skal afgøres er, om der  

 også foreligger mærkelighed.
Med hensyn til den visuelle fremtræden har klageren gjort gældende, at  

 betegnelserne CANON og KANØN klart er forskellige.
Dette begrundes bl.a. med  

 at første stavelse i de 2 mærker henholdsvis KAN og CAN anses for  

 forskellige.
Det bemærkes hertil, at der alene er forskel på  

 begyndelsesbogstavet C overfor K, hvilket er en meget ringe forskel.
Det  

 forhold, at begge mærker består af 5 bogstaver fordelt på 2 stavelser, og at  

 der alene er forskel i anden stavelse på det midterste bogstav bevirker, at  

 mærkerne i høj grad må anses for visuelt forvekslelige p.g.a. den ensartede  

 opbygning af mærkerne samt ordenes lighed.
Endvidere er det væsentligt også  

 for den visuelle bedømmelse, at begge mærker har samme begyndelsesbogstav i  

 anden stavelse.
Med hensyn til de sidste 2 bogstaver i hver stavelse, henholdsvis ON  

 overfor ØN anfører klager, at betegnelsen KANØN indeholder det specielle  

 danske bogstav Ø, hvilket skulle være særskilt medvirkende til at  

 differentiere de 2 mærker fra hinanden.
En sådan betragtning kan naturligvis  

 ikke lægges til grund, eftersom den må antages at være irrelevant, da jo  

 netop de 2 mærker skal sammenlignes på baggrund af dansk ret og dansk udtale.  

 Bogstavet Ø forekommer derfor ikke mere eller mindre ualmindeligt for en  

 dansker end et hvilket som helst andet bogstav i alfabetet.
Der bør derfor ikke herske tvivl om, at de 2 mærker ud fra en visuel  

 betragtning er forvekslelige, da der kun er tale om uvæsentlige forskelle  

 mellem disse.
Når Direktoratet således også finder, at der er tale om en  

 ringe visuel forskel, ses dette at være korrekt, ligesom det er en følge af  

 den restriktive praksis, der også i tilfælde af lignende art er anlagt af  

 Patentankenævnet.
Vi henviser i denne forbindelse til den afgørelse som også  

 Patentdirektoratet refererer til, nemlig V 24/90 af 29. juli 1991, i henhold  

 til hvilken mærkerne KERAMAG og CERAMAT ansås for forvekslelige.
Det  

 bemærkelsesværdige ved denne afgørelse var netop, at mærkerne ansås for  

 forvekslelige, uanset at de havde forskellige begyndelsesbogstaver.
Endvidere kan vi henvise til en anden Patentankenævnsafgørelse, nemlig V  

 12/90 af 10. septemer 1991 i henhold til hvilken mærkerne HEXAKEN og NEXAPEN  

 ansås for forvekslelige.
Også i dette tilfælde blev forveksleligheden  

 statueret på trods af de forskellige begyndelsesbogstaver i mærkerne.
Klager har gjort gældende, at CANON er anmeldt i en særlig typografi,  

 hvilket efter klagers opfattelse som en selvfølgelighed skulle bidrage til at  

 adskille dette mærke fra KANØN.
Det bemærkes hertil, at mærket KANØN er et  

 registreret ordmærke, hvilket jo som bekendt betyder, at indklagede har  

 mulighed for at udforme sit varemærke fuldstændigt frit, herunder eventuelt i  

 en typografi, der er identisk med eller minder om den mærket CANON er  

 udformet i.
Den særlige typografi tilknyttet mærket CANON kan derfor heller  

 ikke tillægges betydning som en omstændighed der skulle bevirke, at de 2  

 mærker må betragtes som visuelt forskellige.
Hvad angår den auditive side af sagen bemærkes det, at klager har  

 anerkendt, at bogstaverne C og K i nærværende sag udtales ens.
Det er således  

 ubestridt, at bogstaverne C og K lydligt kan erstatte hinanden, eftersom de  

 udtales fuldstændigt ens.
Men hensyn til anden stavelse i de 2 ord, NON  

 overfor NØN, gøres det gældende, at disse 2 bestanddele også er forvekslelige  

 udfra en auditiv betragtning, uanset om mærkerne måtte blive udtalt med  

 særlig tryk på enten første eller anden stavelse.
I det samlede lydbillede  

 fortoner forskellen sig mellem O og Ø i en sådan grad, at den lydmæssige  

 forskel udviskes, hvilket hænger sammen med, at bogstaverne O og Ø  

 henholdsvis foran og bagved ledsages af de samme bogstaver.
Der bør herefter  

 ikke herske tvivl om, at mærkerne i deres helhed må anses for forvekslelige i  

 auditiv henseende.
Når klager anfører, at Patentdirektoratet ved ansøgningens første  

 behandling ikke fandt de to mærker for forvekslelige i auditiv henseende må  

 det understreges, at denne omstændighed ikke kan og skal tillægges nogen  

 betydning for sagens behandling for Patentankenævnet.
Vi skal derfor anmode  

 Patentankenævnet om at se bort fra denne betragtning.
Endeligt hvad angår associationerne har klager gjort gældende, at  

 betegnelsen KANØN er et rent fantasiord, hvorimod betegnelsen CANON for store  

 dele i det danske samfund har begrebsmæssig betydning, ovenikøbet flere.
Det  

 bemærkes, at denne påstand henstår udokumenteret og i særdeleshed må det  

 understreges, at der ikke fra klagers side på noget tidspunkt er ført  

 dokumentation eller bevis for, at mærket CANON skulle være specielt  

 indarbejdet eller kendt hos de danske forbrugere for varer i klasse 3. Dette  

 af klager fremsatte synspunkt må derfor tilbagevises.
Dernæst angiver klager nogle betragtninger om et begreb der vedrører den  

 centrale del i et værk, der såvidt vi kan opfatte det har relationer til  

 religion eller noget religiøst.
Dette synspunkt er så specielt og uden tvivl  

 et synspunkt klager alene har kunne fremføre efter at have konfereret med et  

 leksikon, at der naturligvis må bortses herfra, da det er udokumenteret, at  

 denne definition/association skulle være kendt i almindelighed.
Dersom klager fortsat måtte gøre gældende, at begrebet CANON er  

 indarbejdet i særlig grad for vareklasse 3 og fastholde det ovenfor nævnte i  

 relation til associationerne, opfordres klager til at dokumentere dette.
I  

 modsat fald skal Patentankenævnet se bort fra disse synspunkter.
Endelig anfører klager, at ordet CANON er anvendt for en musikalsk effekt,  

 nemlig både gentagelse af samme tema og en kædesang.
Dette skal ikke  

 bestrides, men på den anden side set er det vanskeligt at se relevansen i  

 denne betragtning når henses til de varer, der er tilknyttet de to mærker  

 CANON og KANØN.
Det gøres herefter gældende, at mærkerne KANØN og CANON må anses for  

 forvekslelige, både i visuel, auditiv og begrebsmæssig henseende, således som  

 det også er fastslået af Patentdirektoratet i afgørelsen af 6. januar  

 1992.« Vedrørende indsigelsen fra Parfums Caron, Frankrig, v/Internationalt  

 Patent-Bureau har klageren i skrivelse af 6. marts 1992 anført følgende:
 »Det er anmeldernes opfattelse, at man ved Patentdirektoratets  

 beslutning ikke har iagttaget de grundliggende hensyn til bedømmelse af  

 varemærker, som retteligt bør lægges til grund, nemlig mærkernes  

 helhedsindtryk.
 I afgørelsen hedder det, at »afgørende for spørgsmålet om  

 forvekslelighed er, om mærkelighed er til stede«.
 Ordene POUR UN HOMME er i varemærkeretlig henseende uden særpræg, mens  

 bestanddelen CARON i figurmærket er den eneste særprægede  

 varemærkebestanddel.
 Det anmeldte mærke er ordet CANON i speciel skriveform, jf. vedlagte.
 Den blotte sammenligning mellem de to mærker, figurmærkeregistreringen VR  

 4531 1983 POUR UN HOMME CARON, og anmeldelsen af figurmærket CANON, fører  

 til, at der ikke er den visuelle identitet mellem de to mærker, der bør være  

 til stede, hvis der skal statueres mærkelig.
Man kan ikke, således som Patentdirektoratet gør, tage det enkelte ord  

 CARON ud af sin sammenhæng, ikke mindst da mærket består af en stor  

 »bjælke«, ordene POUR UN HOMME og i mindre tryktyper CARON.
Det  

 mærket her viser, er blot en figurmæssig udformning af emballage til  

 parfumerivarer etc.
Hvis indsigerne havde ønsket at beskytte betegnelsen CARON i sig selv,  

 burde det være sket som ordmærke, men dette er ikke tilfældet.
Det, der må  

 lægges til grund, er den fuldstændige udformning af figurmærket VR 4531 1983  

 POUR UN HOMME CARON sat i relation til det anmeldte mærke, figurmærket CANON,  

 og her er det anmeldernes opfattelse, at mærkerne ikke er forvekslelige.' Parfums Caron, Frankrig, v/Internationalt Patent-Bureau har i skrivelse af  

 26. august 1992 påstået stadfæstelse af direktoratets afgørelse og anført  

 følgende:
 »Vi fastholder således vor indsigelse af 2. januar 1991, forsåvidt  

 som denne er baseret på indsigerens registrerede varemærke VR 04.531 1983  

 POUR UN HOMME, CARON, og vi henviser i det hele til de synspunkter, som vi  

 fremførte i vor indsigelse af 2. januar 1991 samt i den nærmere begrundelse  

 dateret den 1. maj 1991, jfr. vedlagte kopier (bilag 1 og 2).
Der ses ikke fra klagerens side at være fremført synspunkter, som på nogen  

 måde kan eller bør føre til, at Patentdirektoratets afgørelse af 6. januar  

 1992 ændres.
De argumenter, som fremføres i klagebegrundelsen, er stort set  

 en gentagelse af de argumenter, som klageren i skrivelse af 27. september  

 1991 til Patentdirektoratet fremførte som svar på vor indsigelse.  

 Patentdirektoratet har indgående taget stilling til disse argumenter i sin  

 afgørelse af 6. januar 1992. Vedlagt følger kopi af Patentdirektoratets  

 afgørelse (bilag 3) og af ansøgerens svarskrivelse af 27. september 1991  

 (bilag 4).
 Klagerens hovedsynspunkt er, at »man ved Patentdirektoratets  

 beslutning ikke har iagttaget de grundlæggende hensyn til bedømmelse af  

 varemærker, som retteligt bør lægges til grund, nemlig mærkernes  

 helhedsindtryk«.
Som det fremgår af vedlagte kopi af Patentdirektoratets afgørelse, har  

 Direktoratet netop omhyggeligt og konsekvent anlagt en helhedsvurdering i sin  

 sammenligning mellem alle 5 indsigermærker og det ansøgte mærke, og det var  

 netop hensynet til mærkernes helhedsindtryk, som førte til, at Direktoratet  

 kun kunne give os medhold i indsigelsen forsåvidt angik det ene af de 5  

 mærker, som dannede grundlag for indsigelsen.
I sin afgørelse af 6. januar  

 1992 har Patentdirektoratet i alle fem tilfælde fulgt nøjagtigt de samme  

 principper i bedømmelsen af mærkeligheden mellem det ansøgte CANON-mærke og  

 indsigerens CARON-mærker, og i de fire af tilfældene har klageren da heller  

 ikke haft noget at udsætte på Patentdirektoratets dømmekraft! Faktum er, at indsigerens registrering VR 04.531 1983 POUR UN HOMME, CARON  

 er anderledes end de øvrige CARON-mærker ved, at ordet CARON i VR 04.531 1983  

 står helt for sig med anderledes tryktyper og utvivlsomt bliver opfattet - og  

 er beregnet på at blive opfattet - som varemærke og firmanavn, mens den  

 øvrige tekst i mærket er rent beskrivende for brugen af de varer, mærket  

 angår, nemlig produkter til mænd.
 Der kan derfor ikke være tvivl om, at det er ordet CARON i registreringen  

 VR 04.531 1983, der skal sammenlignes med ansøgermærket CANON.
 Der er ikke tale om, således som påstået af klageren, at  

 Patentdirektoratet i sin sammenligning af mærkerne har »taget det  

 enkelte ord CARON ud af sin sammenhæng«.
 Ordet CARON er simpelt hen den eneste tekst i indsigermærket, der har  

 særpræg - også i kraft af sin fremtrædende og isolerede placering i mærket-,  

 og det er derfor helt korrekt, at forvekslingsrisikoen vurderes på basis af  

 en sammenligning mellem ordene CARON og CANON.
 Klageren understreger desuden, at det ansøgte mærke CANON er et figurmærke  

 eller, rettere, et ord i speciel skriveform, og at indsigermærket POUR UN  

 HOMME, CARON »blot er en figurmæssig udformning af emballage til  

 parfumerivarer etc.«.
Denne sidste udtalelse må bero på gisninger fra klagerens side, da det  

 intetsteds fremgår af indsigerens registrering VR 04.531 1983, at der er tale  

 om et vareudstyrsmærke.
Og selvom der var tale om et vareudstyrsmærke, kan vi  

 ikke indse, at dette skulle kunne fjerne risikoen for forveksling mellem  

 ordene CARON og CANON.
 Det samme gælder tilstedeværelsen af en »stor bjælke« i  

 indsigermærke.
Det figurlige element i ansøgermærke CANON er til at overse, idet det blot  

 består af en speciel skriveform.
Der er således ikke noget billede eller  

 nogen egentlig figur, som kunne bidrage til at adskille CANON-mærket fra  

 CARON-mærket.
 Ansøgermærket er desuden udformet således, at det indledende C er skrevet  

 med stort bogstav, mens der er brugt små skrevne bogstaver til resten af  

 mærket.
 Det skrevne »n« ligner det skrevne »r« uhyre meget, og  

 da det netop er forskellen på N og R, som er den eneste forskel mellem  

 betegnelserne CARON og CANON, består der en uomtvistelig risiko for, at den  

 almindelige forbruger kommer til at tage et CANON-produkt i stedet for et  

 CARON-produkt, når han selv tager sine varer fra forretningernes hylder, hvor  

 parfumerivarer af forskellige mærker ofte står side om side.
Det siger sig selv, at der ikke - som påstået af klageren - behøver at  

 være visuel identitet mellem mærkerne, for at statuere forvekslelighed.
Det  

 må være fuldt tilstrækkeligt, at der er en så høj grad af visuel og lydlig  

 lighed som i nærværende tilfælde.
 Sluttelig fremfører klageren, at »hvis indsigerne havde ønsket at  

 beskytte betegnelsen CARON i sig selv, burde det være sket som ordmærke, men  

 dette er ikke tilfældet«.
Vi kan til dette punkt oplyse, at indsigeren meget gerne ville have haft  

 en ordmærkeregistrering af CARON i sig selv: men dette har ikke kunnet lade  

 sig gøre af grunde, som vor klient ikke har været herre over.
Det er i hvert  

 fald ikke på grund af manglende interesse som påstået af ansøgeren i dennes  

 skrivelse af 27. september 1991 til Patentdirektoratet.
Imidlertid er denne manglende ordmærkeregistrering af betegnelsen CARON  

 fuldstændig irrelevant, idet registrering VR 04.531 1983, som påvist,  

 umiddelbart giver indsigeren varemærkeret til selve betegnelsen CARON.' Ankenævnet har behandlet sagen på sit møde den 23. februar 1994.
 For klageren mødte advokat Chr.Levin Nielsen.
 For indsigeren Scannon Ltd., USA, mødte advokat Tom Friis-Mikkelsen.
For indsigeren Parfums Caron, Frankrig, mødte cand. mag.
Anni Glick.
 Parterne procederede sagen, idet de i det væsentlige henholdt sig til de  

 til Patentdirektoratet og Ankenævnet fremsendte, skriftlige indlæg, som  

 nærmere blev uddybet og kommenteret bl.a. under henvisning til eksempler fra  

 administrativ praksis og retspraksis.
 Ankenævnets bemærkninger:
 Vedrørende indsigelsen fra Scannon Ltd., USA.
 I henhold til de af Direktoratet anførte grunde og idet det for Ankenævnet  

 anførte ikke findes at kunne føre til andet resultat vil den påklagede  

 afgørelse være at stadfæste.
 Vedrørende indsigelsen fra Parfums Caron, Frankrig.
 Der er blandt nævnets medlemmer enighed om, at ordene »Pour un  

 Homme« i varemærkeretlig henseende er uden særpræg.
 2 af nævnets medlemmer (Grønning-Nielsen, Gulmann) finder, at ordet  

 »Caron« må ses i sammenhæng med ordene »Pour un Homme«.  

 På denne baggrund er helhedsindtrykket af det ansøgte og det modholdte  

 varemærke forskelligt, hvorfor indsigelsen ikke kan tages til følge.
1 medlem (Hans Chr.
Thomsen) voterer af de af Patentdirektoratet anførte  

 grunde for at stadfæste den påklagede afgørelse.
 Der træffes afgørelse efter stemmeflertallet.
Herefter bestemmes:
 Patentdirektoratets afgørelse i sagen efter indsigelse fra Scannon Ltd.,  

 USA, stadfæstes.
 Patentdirektoratets afgørelse i sagen efter indsigelse fra Parfums Caron,  

 Frankrig, ændres således, at det af Direktoratet modholdte varemærke ikke  

 findes til hinder for registrering af det ansøgte.
Grønning-Nielsen.
Hans Chr.
Thomsen.
S.
Gulmann.
