Bekendtgørelse om ændring af bekendtgørelse om regulering af fiskeri efter muslinger § 1 I bekendtgørelse nr. 155 af 7. marts 2000, som ændret ved bekendtgørelse nr. 109 af 23. februar 2005 og bekendtgørelse nr. 372 af 15. maj 2009, foretages følgende ændringer:
1. Overalt i bekendtgørelsen ændres »Fiskeridirektoratet« til: »NaturErhvervstyrelsen« 2. § 10, stk. 1,  affattes således:
»Produktionsområder for høst af muslinger m.m. i Danmark er opdelt, som det fremgår af bilag 3.« 3. Efter § 17 indsættes:
»§ 17 a.
Fartøjer, der har tilladelse til fiskeri efter blåmuslinger i habitatområder (internationalt naturbeskyttede områder), skal være monteret med udstyr til elektronisk opsamling af data om fartøjets fiskeriaktiviteter.
Kontrolboksen skal lagre og afsende oplysninger om fartøjets position, tid, kurs og fart samt sensor data, herunder rotation på spil/tromler.
 Stk. 2. Ethvert spil/tromle, der anvendes til udsætning af skraberedskaber, skal være forsynet med rotationssensor, der registrerer, når spillet anvendes.
 Stk. 3. Det i stk. 1 nævnte udstyr skal hvert 10. sekund indsamle data, som beskriver fartøjets position, tid, kurs og fart samt sensor data, herunder rotation på spil.
 Stk. 4. De i stk. 3 nævnte data skal 1 gang i døgnet sendes elektronisk til NaturErhvervstyrelsens web-service (WSDL) NES MUSSELS WS i de dataformater, som fremgår af NaturErhvervstyrelsens hjemmeside: www.naturerhverv.fvm.dk.
 Stk. 5. Et fartøj må ikke forlade havn, hvis det i stk. 1 nævnte dataudstyr ikke fungerer, og dermed ikke opsamler de i stk. 2 nævnte data.
 Stk. 6. Hvis fartøjsføreren under fiskeri konstaterer, at det i stk. 1 nævnte udstyr ikke fungerer, skal den pågældende påse følgende:
 1) At fiskeriet straks indstilles.
 2) At alle redskaber straks tages om bord.
 3) At fartøjet sejles i havn.
 4) At NaturErhvervstyrelsens FiskeriMoniteringsCenter straks kontaktes på tlf. 72 18 56 09 eller e-mail: FMC@naturerhverv.dk og meddele, at der er funktionsfejl på udstyret.
Stk. 7. Alle udgifter til indkøb, installation, reparation og drift af det i stk. 1 nævnte udstyr er NaturErhvervstyrelsen uvedkommende.« 4. Bilag 3 affattes som bilag 1 til denne bekendtgørelse.
§ 2 Bekendtgørelsen træder i kraft den 18. april 2012.
NaturErhvervstyrelsen, den 16. april 2012 Pernille Andersen / Pernille Birkenborg Jensen Bilag 1 »Bilag 3 Produktionsområder for høst af muslinger i Danmark 1) Produktionsområder for høst af muslinger m.m. i Danmark er opdelt som det fremgår nedenfor af kort over:
 a) Limfjorden Vest, produktionsområder nr. 1-39.
 b) Limfjorden Øst, produktionsområder nr. 40-42, og Mariager Fjord, produktionsområder nr. 50-52.
 c) Kattegat Nord, produktionsområder nr. 53-58.
 d) Jyllands østkyst syd for Djursland og Fyn, produktionsområder nr. 60-91.
 e) Nord- og Vestsjælland, produktionsområder nr. 100-120.
 f) Sydsjælland, produktionsområder nr.175-190.
 g) Vadehavet, Nordsøen og Jyllands vestkyst, produktionsområder nr. 129-153.
 2) Hvert produktionsområde har et nummer og et navn, og produktionsområderne er afgrænset af positioner anført for de enkelte produktionsområder i de tilhørende tabeller nedenfor.
