 Avance ud over pari ved salg af håndværkeraktier blev anset for  

 almindelig indkomstskattepligtig, idet den i uskiftet bo hensiddende  

 ægtefælle blev anset for at have videreført den afdøde ægtefælles  

 næringsvirksomhed inden for ejendomsområdet.
 A klagede over, at de stedlige skattemyndigheder havde forhøjet hendes  

 selvangivne indkomst for 1982 med 249.991 kr., der udgjorde avance (ud over  

 pari) ved salg af håndværkeraktier.
 Det fremgik af sagen, at klageren hensad i uskiftet bo efter sin i 1975  

 afdøde ægtefælle.
Ægtefællen, der havde været arkitekt, havde som vederlag i forbindelse med  

 sin næringsvirksomhed på ejendomsområdet erhvervet håndværkeraktier i et  

 antal byggerier, han havde deltaget i.
Blandt disse var de i denne sag  

 omhandlede aktier, nominelt 35.200 kr., i ejendomsaktieselskabet B, der var  

 erhvervet i midten af 1950'erne.
Avancen op til pari var beskattet som  

 almindelig indkomst i årene efter erhvervelsen af aktierne.
 Endvidere var det oplyst, at klageren efter ægtefællens død havde besiddet  

 aktier i fem ejendomsaktieselskaber samt deltaget i to interessentskaber  

 bl.a. med henblik på udstykning af grunde.
Klagerens advokat gjorde gældende, at avance ved salg af aktier alene  

 kunne beskattes som indvundet i næring i tilfælde af egentlig handelsnæring,  

 der drives af banker, vekselerere etc., og i tilfælde af vederlagsnæring.
Det  

 måtte være klart, at klageren eller afdøde ikke havde drevet næring ved  

 handel med aktier.
Avancer kunne derfor alene undergives almindelig  

 indkomstbeskatning, såfremt de var omfattet af begrebet vederlagsnæring.
Advokaten anførte med hensyn til vederlagsnæring, at man dels ved  

 betænkning nr. 856 af 1978 om beskatning af aktieavancer og dels ved seneste  

 landsskattepraksis havde fraveget den - for så vidt naturlige - forståelse af  

 vederlagsnæring i relation til aktier, at alle avancer ved afståelse af  

 aktier, modtaget som vederlag i forbindelse med udøvelse af  

 næringsvirksomhed, blev anset for erhvervet som led heri.
Avance, der lå ud  

 over pari, måtte derfor beskattes efter aktiernes placering i skatteyderens  

 økonomi.
Da det endvidere fulgte af Landsskatterettens kendelse af 10. marts  

 1988, 1988-6-159, at aktieavancebeskatningslovens § 3 var udtømmende, og da  

 aktierne, som anført, ikke ifølge denne bestemmelse kunne anses for omfattet  

 af klagerens næring, var avancen ved afståelsen skattefri på grund af den  

 lange besiddelsestid.
 Landsskatteretten fandt imidlertid at måtte være enig med de stedlige  

 skattemyndigheder og Statsskattedirektoratet i, at avance ud over pari ved  

 salg af håndværkeraktier under visse omstændigheder - uanset det af advokaten  

 anførte - måtte anses for indvundet som led i næringsvirksomhed.
Da klageren under hensyn til det oplyste vedrørende aktiviteterne på  

 ejendomsområdet måtte anses for at have videreført den afdøde ægtefælles  

 næringsvirksomhed inden for ejendomsområdet, fandt retten, at avancen ved  

 salg af de omhandlede aktier, erhvervet som led heri, måtte anses for  

 almindelig skattepligtig indkomst.
Den påklagede ansættelse blev herefter  

 stadfæstet.
 LV 1988, L 3.6.4.
