Nr BTL 99 Betænkning over Forslag til lov om ændring af ægteskabsloven og lov om  

 personnavne (Brugerbetaling for visse familieretlige afgørelser)   

 Nr L 99 1989-90, 1. samling Afgivet af Retsudvalget Afgivet: 19891210 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Et af udvalgets spørgsmål og besvarelsen heraf er optrykt som bilag til betænkningen.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
Et mindretal (Det Konservative Folkepartis, Venstres,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse med de  

 af justitsministeren stillede ændringsforslag, idet mindretallet kan  

 tilslutte sig, at der indføres brugerbetaling på de områder, der er nævnt i  

 lovforslaget.
Mindretallet lægger vægt på, at ordningen med brugerbetaling  

 udformes på den måde, der giver anledning til mindst administration, og kan  

 derfor tilslutte sig, at gebyret skal betales ved ansøgningens indgivelse og  

 som en betingelse for at tage ansøgningen under behandling.
For så vidt angår ansøgninger om navnebeviser finder mindretallet dog, at  

 der under hensyn til det påtænkte gebyrs størrelse bør ske tilbagebetaling af  

 gebyret, såfremt ansøgningen om navnebevis ikke imødekommes.
Der er derfor  

 enighed mellem justitsministeren og mindretallet om at stille ændringsforslag  

 til lovforslaget i overensstemmelse hermed.
 Et andet mindretal (Socialdemokratiets og Socialistisk Folkepartis  

 medlemmer af udvalget) afviser lovforslaget og indstiller dette til  

forkastelse ved 3. behandling, idet mindretallet dels henviser til  

 betænkningsbidraget til L 98 (forslag til lov om ændring af forskellige love.  

 (Brugerbetaling for visse forvaltningsafgørelser inden for  

 Justitsministeriets område)), og dels fremhæver lovforslagets helt  

 uigennemtænkte indhold.
Det fremgår således, at en fingeret uenighed om vilkårene i forbindelse  

 med opnåelse af skilmisse alt andet lige vil indebære, at det, såfremt  

 lovforslaget vedtages, vil være billigere at søge skilsmisse ved retten end  

 ved bevilling fra statsamtet.
Der henvises herved til svaret på spørgsmål 6,  

 der er optrykt som bilag til denne betænkning.
Videre fremhæves, at et  

 gebyrpålæg på 3.000 kr. i forbindelse med navneændring utvivlsomt vil  

 forskyde ressourceforbruget fra en egentlig sagsbehandling på grundlag af en  

 skriftlig ansøgning til en vejledningsindsats om en eventuel ansøgers  

 retsstilling i et konkret ansøgningstilfælde.
 For at afbøde de værste virkninger af en vedtagelse af lovforslaget har  

 mindretallet stillet ændringsforslag om, at afslag på ansøgninger om  

 skilsmisse- og navnebevillinger er gebyrfrie.
 Et tredje mindretal (Centrum-Demokraternes medlemmer af udvalget)  

 vil redegøre for sin stilling til lovforslaget ved 2. behandling.
Ændringsforslag Af et mindretal (S og SF):
Til § 1 1) Paragraffen affattes således:
» § 1 I ægteskabsloven, jf. lovbekendtgørelse nr. 630 af 15. september 1986, som  

 ændret senest ved lov nr. 373 af 7. juni 1989, foretages følgende ændring:
 I  § 42, stk. 2, indsættes som 4. og 5. pkt.:
»Justitsministeren fastsætter regler om gebyr for indgivelse af  

 ansøgning om skilsmisse ved bevilling.
Gebyr betalt i medfør af disse regler  

 tilbagebetales, såfremt ansøgningen ikke imødekommes.«» Til § 2 Af justitsministeren, tiltrådt af et mindretal (KF, V, FP, RV og  

 KRF):
 2) Det foreslåede § 17, stk. 2, affattes således:
» Stk. 2. Justitsministeren fastsætter regler om gebyr for  

 meddelelse af navnebevis.
Det kan herunder fastsættes, at gebyret skal  

 betales samtidig med indgivelsen af ansøgningen om navnebeviset.« Af et mindretal (S og SF):
 3) I det foreslåede § 17, stk. 2, indsættes som 2. pkt.:
»Gebyr betalt i medfør af disse regler tilbagebetales, såfremt  

 ansøgningen ikke imødekommes.« Af justitsministeren, tiltrådt af udvalget:
Ny paragraf 4) Efter § 3 indsættes som ny paragraf:
» § 01 Loven gælder ikke for Færøerne og Grønland.« Bemærkninger Til nr. 1 og 3 Der henvises til mindretallets betænkningsbidrag.
Til nr. 2 Det foreslås, at der for navnebeviser alene skal betales gebyr, når  

 ansøgningen om navnebevis imødekommes.
Afslås en ansøgning, skal gebyret  

 således tilbagebetales.
Til nr. 4 Det foreslås, at loven ikke skal gælde for Færøerne og Grønland.
 Ninn-Hansen (KF) Sterup (KF) Helge Adam Møller (KF) Bjørn Elmquist (V)  

 Traberg Smidt (V) Hugo Holm (FP) Kirsten Lee (RV) Sonja Albrink (CD) Inger  

 Stilling Pedersen (KRF) Erling Christensen (S) Ole Espersen (S) Søren Hansen  

 (S) Torben Lund (S) Lissa Mathiasen (S) Carsten Andersen (SF) Leif Hermann  

 (SF) Ebba Strange (SF) nfmd.
Bilag Et af udvalgets spørgsmål til justitsministeren og dennes besvarelse heraf Spørgsmål:
Hvor stor er retsafgiften, hvis man bliver skilt ved dom? Svar:
 Efter lov om retsafgifter § 12, stk. 1, nr. 3, er ægteskabssager  

 afgiftsfri. Ægteskabssager omfatter også sager om skilsmisse.
Justitsministeriet har i forbindelse med udarbejdelsen af lovforslaget  

 overvejet, om de nye gebyrregler medfører behov for tilsvarende ændringer i  

 retsafgiftsloven.
Det er imidlertid Justitsministeriets opfattelse, at  

 sådanne ændringer ikke er nødvendige.
Tilføjelse til betænkning Efter at 2. behandling af lovforslaget blev standset og det henvistes til fornyet udvalgsbehandling, har udvalget afholdt yderligere nogle møder.
Udvalget har herunder stillet spørgsmål til justitsministeren, som denne har besvaret skriftligt.
Ændringsforslag nr. 3 i betænkningen ønskes taget tilbage af  

 forslagsstillerne.
Ingen medlemmer af udvalget ønsker at opretholde dette  

 ændringsforslag.
 Ændringsforslag nr. 6 i tilføjelsen til betænkningen er nyt og stillet af  

 et mindretal.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 af justitsministeren i betænkningen som nr. 2 og 4 stillede ændringsforslag.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling, men kan stemme for de af mindretallet som nr. 1 i betænkningen og  

 nr. 6 i tilføjelsen til betænkningen stillede ændringsforslag og det af  

 justitsministeren som nr. 4 stillede ændringsforslag samt for det af Sonja  

 Albrink (CD) uden for betænkningen som nr. 5 stillede ændringsforslag.  

 Mindretallet henviser i øvrigt til sine bemærkninger i betænkningen.
 Et tredje mindretal (Centrum-Demokraternes medlem af udvalget) kan  

 stemme for det af Sonja Albrink (CD) uden for betænkningen som nr. 5 stillede  

 ændringsforslag og det af justitsministeren i betænkningen som nr. 4 stillede  

 ændringsforslag, men vil i øvrigt redegøre for sin stilling til lovforslaget  

 og de stillede ændringsforslag ved den fortsatte 2. behandling.
Ændringsforslag Af et mindretal (S og SF):
Til § 2 Underændringsforslag til ændringsforslag nr. 2 6) I den ved ændringsforslag nr. 2 foreslåede affattelse af § 17, stk.  

 2, udgår 2. pkt., og i stedet indsættes som nyt punktum:
»Gebyret forfalder ved udlevering af navnebeviset.« Bemærkninger Til nr. 6 Efter mindretallets opfattelse skal det fremgå af selve lovteksten, at man  

 kun skal betale gebyr i forbindelse med ansøgning om navnebevis, hvis  

 ansøgningen imødekommes.
Grethe Fenger Møller (KF) fmd.
Sterup (KF) Helge Adam Møller (KF) Bjørn  

 Elmquist (V) Traberg Smidt (V) Hugo Holm (FP) Kirsten Lee (RV) Søren Bastholm  

 (CD) Inger Stilling Pedersen (KRF) Erling Christensen (S) Ole Espersen (S)  

 Søren Hansen (S) Torben Lund (S) Lissa Mathiasen (S) Carsten Andersen (SF)  

 Leif Hermann (SF) Ebba Strange (SF) nfmd.
