Betænkning afgivet af Børne- og Undervisningsudvalget den 10. december 2013 Betænkning over Forslag til lov om ændring af lov om folkeskolen (Indførelse af obligatorisk lektiehjælp og faglig fordybelse) [af undervisningsministeren (Christine Antorini)]:
1. Udvalgsarbejdet Lovforslaget blev fremsat den 31. oktober 2013 og var til 1. behandling den 12. november 2013. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og undervisningsministeren sendte den 21. august 2013 dette udkast til udvalget, jf.
BUU alm. del  bilag 282 (folketingsåret 2012-13). Den 31. oktober 2013 sendte undervisningsministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (udvalget med undtagelse af LA og KF) indstiller lovforslaget til vedtagelse uændret.
Venstre og Dansk Folkeparti havde gerne set lovforslag nr.
L 51 træde fuldt i kraft fra det kommende skoleår (august 2014), idet Venstre og Dansk Folkeparti mener, at tilrettelæggelsen af lektiehjælp og supplerende undervisning er en opgave, de enkelte kommuner og skoleledelser bedst kan håndtere, og at det derfor burde være dem, der fik ansvaret med det samme.
 Et mindretal i udvalget (LA og KF) indstiller lovforslaget til forkastelse ved 3. behandling.
Det Konservative Folkeparti stemmer imod lovforslaget.
Det Konservative Folkeparti er modstandere af, at det offentlige overtager en større andel af familiernes fritid og sætter familielivet under pres.
For mange danske familier har det en meget stor værdi, at forældrene kan lave lektier med deres børn om eftermiddagen eller om aftenen.
På den måde kan de følge med i børnenes udvikling i skolen på nærmeste hold, ligesom det er en stor værdi for mange at kunne hjælpe børnene.
Men hvis lektierne allerede  under tvang  er blevet lavet ovre i skolen, fratager vi forældrene den mulighed.
Det er en grov indgriben i familiernes frihed til selv at sammensætte deres dage og deres tid sammen med deres børn.
Det er under 1. behandling ydermere gjort klart, at man ingen garanti har for, at man kan få fagligt kvalificeret hjælp til at lave lektier i de timer, børnene skal tvinges til at blive på skolen efter endt undervisning.
 En helt frisk undersøgelse fra Norge, hvor de allerede har opereret med lektiecafeer i tre år, viser, at det faktisk ligefrem skader de svageste elever at deltage i lektiecafeerne, fordi de alligevel ikke kommer til orde over for de stærkeste elever.
Dermed forsvinder også det argument, at det skulle gavne de svage elever.
Hvad er der så tilbage ud over bare at ville skemalægge endnu flere danskeres hverdag fra morgen til aften? Det Konservative Folkeparti stemmer imod denne indgriben i familiernes fritid.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Jørgensen (S) Annette Lind (S) Karin Gaardsted (S) Kirsten Brosbøl (S) Orla Hav (S) fmd.
Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene Borst Hansen (RV) Pernille Vigsø Bagge (SF) Lisbeth Bech Poulsen (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Finn Thranum (V) Louise Schack Elholm (V) Anni Matthiesen (V) Tina Nedergaard (V) Ulla Tørnæs (V) Alex Ahrendtsen (DF) Bent Bøgsted (DF) Marie Krarup (DF) Martin Henriksen (DF) Merete Riisager (LA) Thyra Frank (LA) Lene Espersen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 52 Bilagsnr.
