Nr BSF 102 Forslag til folketingsbeslutning om øget kontrol med sikkerhed og sundhed  

 på byggepladser og i erhvervsbyggeri Fremsat af Anne Baastrup (SF) Aage Frandsen (SF) Steen Gade (SF) den 27. februar 1997 Folketinget opfordrer regeringen til at sikre en øget kontrol med sikkerhed og sundhed på byggepladser og i erhvervsbyggeri på følgende måde:
 1. Ved udbud af bygge- og anlægsarbejder i licitation skal det af  

 udbudsmaterialet fremgå, hvilke arbejdsmiljøkrav der stilles til byggeriet.  

 Udbudsmaterialet skal indeholde krav om og til den skriftlige plan for  

 sikkerhed og sundhed på byggepladsen, jf. bekendtgørelse nr. 1017 af 15.  

 december 1993. Denne plan skal som minimum indeholde (A) krav om, hvilke  

 sikkerheds- og sundhedsforanstaltninger der skal træffes for fællesområder,  

 (B) krav om redegørelse for, hvilke entrepriser der er ansvarlige for  

 etablering af de i planen anførte foranstaltninger og krav, (C) krav om  

 redegørelse for, hvilken BST de enkelte entreprenører er tilknyttet, samt (D)  

 krav til bygningerne, som muliggør rationel og sikker vedligeholdelse.
 2. Er der tale om erhvervsbyggeri, skal det af udbudsmaterialet fremgå,  

 hvilke arbejdsmiljøkrav der stilles til det færdige byggeris indretning.
 3. Den i udbudsmaterialet krævede plan, jf. bekendtgørelse nr. 1017 af 15.  

 december 1993 om indretning af byggepladser m.v. § 6, gøres til forudsætning  

 for at få en byggetilladelse.
 4. Bygherren eller dennes repræsentant gøres ansvarlig for, at de fælles  

 sikkerheds- og sundhedsforanstaltninger etableres og vedligeholdes.
5. Ansøgning om byggetilladelse for erhvervsbyggeri over en vis  

 minimumsstørrelse skal indeholde en redegørelse for, hvilke erhvervsformål  

 bygningerne er beregnet til, og hvilke arbejdsmiljøkrav der stilles til det  

 færdige byggeri.
Redegørelsen skal godkendes af Arbejdstilsynet, inden  

 kommunalbestyrelsen kan meddele byggetilladelse.
Som led i denne godkendelse  

 skal brugere samt andre interessenter i videst muligt omfang inddrages.
Ved  

 erhvervsbyggerier, hvis fremtidige anvendelse på forhånd hører under en  

 bestemt sikkerhedsorganisation, skal sikkerhedsorganisationen påtegne  

 byggetilladelsesansøgningen.
6. Ved et byggeris færdigmelding og som forudsætning for  

 ibrugtagningstilladelse skal bygherren redegøre for drift og vedligeholdelse  

 af bygningen, i det omfang det har betydning for sikkerhed og sundhed.
Drejer  

 det sig om større erhvervsbyggeri, gøres ibrugtagningstilladelsen afhængig af  

 overholdelse af de arbejdsmiljøkrav, der var indeholdt i den af  

 Arbejdstilsynet godkendte redegørelse herfor i forbindelse med kommunens  

 behandling af byggetilladelsen.
Der udfærdiges bestemmelser for  

 kommunalbestyrelsens samarbejde med Arbejdstilsynet om kontrol heraf.
Bemærkninger til forslaget  Der et et stort behov for nye tiltag  

 til at forbedre arbejdsmiljøet i byggesektoren.
Byggesektoren beskæftiger ca.  

 7 pct. af samtlige lønmodtagere i EU.
Men sektoren tegner sig for godt 15  

 pct. af arbejdsulykkerne og 30 pct. af dødsulykkerne på arbejdspladserne.  

 Disse tal, der stammer fra rapporten »Sikkerhed og sundhed inden for  

 bygge- og anlægssektoren« udgivet i 1993 af Europa-Kommissionen, tegner  

 et dystert billede af arbejdsmiljøsituationen i den europæiske bygge- og  

 anlægssektor.
De danske tal viser desværre den samme tendens.
Antallene af  

 arbejds- og dødsulykker er henholdsvis dobbelt og 4 gange så store, som  

 sektorens beskæftigelsesandel umiddelbart skulle betinge.
Intet tyder på, at den hidtidige indsats er nok til at afhjælpe disse  

 enorme problemer.
Det går tværtimod den forkerte vej.
Fra 1993 til 1995 havde  

 det samlede arbejdsmarked en stigning i antallet af arbejdsulykker på 10 pct.  

 I bygge- og anlægsområdet steg antallet af arbejdsulykker med 26 pct.
En del  

 af denne stigning kan forklares med væksten i byggeriet.
Men det forklarer  

 kun en stigning på 11 pct.
Byggeområdets arbejdsmiljøproblemer kan ikke isoleres til nogle bestemte  

 typer problemer og ulykker.
For samtlige kategorier af ulykker, undtagen  

 forgiftninger, gælder det, at stigningen på bygge- og anlægsområdet har været  

 markant større end i de øvrige brancher som helhed.
Også de arbejdsbetingede  

 lidelser inden for byggeriet er stigende.
Byggeriets store og voksende arbejdsmiljøproblemer er ikke et uundgåeligt  

 resultat af arbejdet i en farlig branche.
Kun hver tredje arbejdsulykke  

 skyldes utilstrækkelig sikkerhedsinstruktion, risici betinget af  

 arbejdsvilkårene i virksomhederne m.v.
Kun få arbejdsskader er at betragte  

 som enkeltstående tilfælde eller hændelige uheld.
Undersøgelser viser, at 2 ud af 3 arbejdsulykker på byggepladser er  

 »forprogrammerede« i den forstand, at de er forventelige, fordi  

 projektering af byggeriet og planlægningen af byggepladsen ikke sker med  

 tilstrækkelig hensyntagen til sikkerhed og sundhed.
Alt for ofte er  

 arbejdsulykker blot det synlige bevis på, at der har været fejl og svage  

 punkter i projektering og tilrettelæggelse af arbejdet.
En vigtig del af forklaringen på byggebranchens mange forprogrammerede  

 arbejdsulykker er det spil om ansvar, udgifter og profit, der foregår i  

 forbindelse med byggelicitationer.
Arbejdsmiljøet bliver alt for ofte taberen  

 i dette »licitationsspil«, - hvor bygherrer har fri adgang til at lave et licitationsmateriale uden  

 præcise krav til arbejdsmiljøet, hvis de dermed håber på at få billigere  

 tilbud ind ved licitationen, - hvor de, der byder på opgaven, har mulighed for at gøre deres tilbud  

 billigere ved at undlade at indarbejde en præcis og forpligtende beskrivelse  

 af sikkerhedsforanstaltninger m.v. i deres tilbud, - hvor bygherren med den danske arbejdsmiljølov i ryggen og uden  

 kontraktmæssige kontrolmuligheder kan overdrage ansvaret for sikkerheden ved  

 projekteringen til den projekterende instans eller en hovedentreprenør, - hvor underentreprenører kan gøre deres delentrepriser billigere ved at  

 fralægge sig medansvar for sikkerhedsforanstaltninger på fællesområdet m.v.
- hvor projekterende ingeniører, arkitekter m.v. ikke er pålagt at indfri  

 specifikke krav til selve byggearbejdet, - hvor den kommunale procedure vedrørende bygge- og  

 ibrugtagningstilladelse har alt for begrænsede muligheder for at opfange og  

 forhindre de arbejdsmiljømæssige mangler, der følger heraf.
 - hvor de ansatte og deres sikkerhedsrepræsentanter konfronteres med  

 færdige projekter med konstruktioner, materialer m.v., hvor der ikke er taget  

 hensyn til arbejdsmiljøet, men hvor det er nærmest umuligt at ændre noget  

 afgørende på disse valg af materialer og indretninger.
 SF's beslutningsforslag sætter målrettet ind mod denne forprogrammering af  

 arbejdsulykker i byggebranchen.
Endnu er kun enkelte rådgivere og projekterende blevet stillet til ansvar  

 i henhold til arbejdsmiljøloven, selv om både ejere og ansatte er helt  

 afhængige af denne ekspertise.
Forklaringen er først og fremmest, at regler  

 for rådgiveres og projekterendes ansvar er for uklare.
I anden omgang skyldes  

 det, at Arbejdstilsynet kun bruger meget få ressourcer på kontrol af  

 projektstadiet.
SF's forslag vil bidrage til at skærpe rådgivernes og de  

 projekterendes ansvar.
Reglerne på området bør i tilknytning hertil strammes  

 op, og myndighedernes indsats på området bør opprioriteres.
Indsatsen bør  

 endvidere styrkes ved udarbejdelse af vejledninger for arbejdsmiljørigtig  

 projektering, indkøb m.v.
Europa-Kommissionens rapport »Sikkerhed og sundhed inden for bygge-  

 og anlægssektoren« påviser endvidere, at det er en overordentlig god  

 forretning at forebygge arbejdsulykker.
Anvendes de gældende bestemmelser for  

 tekniske beskyttelsesforanstaltninger, vil udgiften hertil udgøre ca. 1,5  

 pct. af omsætningen i sektoren, mens arbejdsulykker koster, hvad der svarer  

 til ca. 3 pct. af omsætningen.
Undersøgelser gennemført af forskellige europæiske forskningsinstitutioner  

 har vist, at 80 pct. af skader på bygninger og dårligt udførte konstruktioner  

 skyldes fejl, der er begået i løbet af hele planlægningsfasen.
Fejl, der  

 anslås til i alt at koste, hvad der svarer til 15 pct. af omsætningen i  

 sektoren.
 Disse konklusioner bakkes op af 2 danske rapporter om byggeriets  

 produktivitet, udarbejdet af henholdsvis Statens Byggeforskningsinstituts  

 rapport nr. 239 fra 1994 og rapport udarbejdet af Byggeriets Udviklingsråd og  

 Boligselskabernes Landsforening, udgivet af Bygge- og Boligstyrelsen i 1995.
I dag etableres alt for mange nye arbejdspladser, uden at arbejdsmiljøet  

 er sikret.
Forebyggelsen foregår så at sige bagefter.
Det er en både dårlig  

 og dyr metode.
Derfor er der meget at tjene både for samfundet og for  

 virksomhederne ved SF's forslag.
Arbejdsministeren vil med SF's forslag få en  

 række vigtige nye instrumenter til realisering af handlingsplanen for rent  

 arbejdsmiljø år 2005. Det gælder ikke mindst visionen om et bedre indeklima.
Der er derfor god grund til at styrke indsatsen for at nedbringe antallet  

 af arbejdsulykker på byggepladserne, herunder i særlig grad at styrke  

 indsatsen for sikkerhed og sundhed, inden byggeriet går i gang.
Denne  

 forstærkede indsats ligger fint i tråd med de seneste bestræbelser på at  

 nedbringe fejl og skader i øvrigt i byggeriet (øget kvalitetssikring m.v.) og  

 er på mange måder et supplement hertil.
Bemærkninger til forslagets enkelte punkter Ad 1 Formålet med dette punkt er at sikre, at der allerede i udbudsmaterialet  

 stilles krav vedrørende sikkerhed og sundhed på arbejdspladsen, herunder krav  

 om redegørelse for håndtering af særlige risici og andre særlige forhold i  

 forbindelse med projektet.
Hvis det drejer sig om fagentrepriser, skal der i  

 udbudsmaterialet fastsættes krav om, hvilke sikkerheds- og  

 sundhedsforanstaltninger der skal træffes for fællesområder, og der skal  

 stilles krav om redegørelse for, hvilke entrepriser der er ansvarlige for  

 etablering af de anførte foranstaltninger.
Hermed forhindres det, at  

 bygherrer kan spekulere i at spille underentrepriserne ud mod hinanden, og at  

 alle underentreprenører kan fralægge sig ansvaret for  

 sikkerhedsforanstaltninger på fællesområder.
Det foreslås endvidere, at der sker en præcisering af, at bygherren eller  

 dennes repræsentant har det juridiske ansvar for etablering og  

 vedligeholdelse af de nødvendige sikkerheds- og sundhedsmæssige  

 foranstaltninger på fællesområder.
Formålet er at undgå ansvarsforflygtigelse  

 og økonomisk spekulation heri for de involverede parter.
På mange byggepladser bliver kravene om fælles sikkerhedsforanstaltninger  

 ikke efterlevet af de respektive entreprenører.
Ingen har ansvaret for at  

 gribe ind.
Byggeledelsen/bygherren har i henhold til loven blot forpligtelsen  

 til at koordinere, hvorfor de samme forhold påtales i det ene byggereferat  

 efter det andet, uden at der sker ændringer.
Erfaringen fra en række byggepladser viser, at der først sker væsentlige  

 fremskridt, når byggeledelsen påtager sig ledelsen af sikkerheds- og  

 sundhedsarbejdet, og når arbejdsmiljøforpligtelserne omfattes af  

 kontraktforholdene.
Sker det, kan man på disse byggepladser konstatere klare  

 fald i såvel antallet af ulykker som antallet af påbud fra Arbejdstilsynet.
Endelig skal det i udbudsmaterialet præciseres, hvorledes byggearbejdets  

 BST-tilknytning er organiseret.
Formålet er at sikre både bygherre/byggeleder  

 og de involverede entrepriser indsigt i, hvilke muligheder der er for at  

 trække på BST-rådgivning i forbindelse med bl.a. den løbende proces omkring  

 udarbejdelsen af arbejdspladsvurderinger, herunder arbejdspladsvurderinger  

 vedrørende fællesarealer.
Ad 2 For at sikre, at der tages hensyn til arbejdsmiljøet ved fremtidigt  

 arbejde i og drift af en erhvervsbygning, foreslås det, at bygherren  

 forpligtiges til at redegøre for sine arbejdsmiljømæssige krav til det  

 færdige byggeri.
Disse krav kan senere lægges til grund for den redegørelse  

 herom, der vedlægges ansøgning om byggetilladelse.
Denne redegørelse foreslås  

 godkendt af Arbejdstilsynet ved erhvervsbyggeri over en vis  

 minimumsstørrelse.
Af hensyn til det fremtidige arbejdsmiljø er det vigtigt, at der så  

 tidligt som muligt i et erhvervsbyggeprojekt tænkes på og tages hensyn  

 hertil.
Er der f.eks. i en kommende kontorbygning taget hensyn til, at der  

 kan laves arbejdsmiljøvenlige arbejdspladser med ordentlig lys? Eller er der  

 f.eks. taget hensyn til, at der ved fremtidig vedligeholdelse kan udskiftes  

 varmerør på en sikkerheds- og sundhedsmæssigt forsvarlig måde? Ved at indbygge krav om redegørelse for arbejdsmiljømæssige krav allerede  

 i udbudsmaterialet sikres der de tidligst mulige overvejelser herom.
Dette  

 forventes yderligere at bidrage til at give entreprenører og planlæggere et  

 forøget incitament til at konkurrere på evnen til at opfylde høje  

 arbejdsmiljømæssige krav frem for en prismæssig konkurrence på det modsatte.
Ved efterfølgende at gøre Arbejdstilsynets godkendelse af redegørelser for  

 erhvervsbyggeriers arbejdsmiljøkrav til en forudsætning for byggetilladelse  

 sikres en tidlig og dermed mere effektiv sanktionsmulighed de steder, hvor  

 der er behov for dette.
Samtidig sikres en bedre brug af arbejdsmiljømæssig  

 ekspertise i byggesagsbehandling vedrørende erhvervsbyggeri.
Ad 3 Formålet med dette punkt er at gøre de under punkt 1 stillede krav  

 forpligtigende i forbindelse med byggesagsbehandlingen.
Ifølge bekendtgørelse nr. 1017 af 15. december 1993 om indretning af  

 byggepladser og lignende arbejdssteder efter lov om arbejdsmiljø, kapitel 2  

 om projektering, planlægning og anmeldelse, skal der ved større byggerier,  

 eller hvis byggeriet indebærer særlige farer etc., foreligge en skriftlig  

 plan.
Denne plan foreslås nu inddraget i forbindelse med afgivelse af  

 byggetilladelse.
I dag skal ingen planer for byggeri, heller ikke større byggeri, godkendes  

 af Arbejdstilsynet, men blot selvgodkendes og forefindes på byggepladsen.
Det  

 har vist sig helt utilstrækkeligtt, hvilket er vist såvel ved  

 Arbejdstilsynets som BAT-kartellets stikprøvekontrol.
I dag bliver ansøgninger om byggetilladelser erfaringsmæssigt mangelfuldt  

 behandlet, fordi arbejdsmiljøhensyn ofte prioriteres lavt i kommunernes  

 sagsbehandling.
Bl.a. opbygges der sjældent ressourcer eller  

 sagsbehandlerkvalifikationer på dette felt.
Ved i øget udstrækning at kunne  

 trække på Arbejdstilsynets ekspertise vil det på længere sigt blive en  

 økonomisk gevinst for kommunerne i form af færre kommunale udgifter  

 forårsaget af bl.a. arbejdsskader og sygefravær.
For erhvervslivet vil der også være en gevinst ved en styrkelse af  

 hensynet til det fremtidige arbejdsmiljø i forbindelse med  

 byggesagsbehandlingen.
Arbejdsmiljømæssige mangler ved arbejdslokaler, der er  

 et resultat af bl.a. mangelfuld byggesagsbehandling, kan bl.a. dreje sig om  

 følgende:
- manglende regulering af de akustiske forhold, - manglende eller utilstrækkelige ventilationsanlæg, - for snævre døre og pladsforhold, - dårlige adgangsforhold til transport af varer, - manglende foranstaltninger mod træk fra døre og porte, - afgasninger fra byggematerialer, - manglende solafskærmning, - problemer med at styre varme og ventilation, - vanskelige rengøringsforhold af gulve og vinduer.
Den foreslåede procedure kan også medvirke til at forbedre samarbejdet  

 mellem virksomhederne og Arbejdstilsynet.
I dag beklager mange arbejdsgivere  

 sig højlydt, når Arbejdstilsynet stiller krav til væsentlige bygnings- eller  

 installationsmæssige forandringer til arbejdslokaler, som kort tid forinden  

 har været godkendt af bygningsmyndighederne.
For arbejdsgiverne kan det  

 opleves som urimeligt og unødvendigt omkostningskrævende, når den ene  

 offentlige myndighed godkender og den anden myndighed efterfølgende kræver  

 ændringer.
Den foreslåede procedure vil bidrage til, at virksomhederne  

 allerede i forbindelse med byggetilladelsen bliver gjort opmærksom på  

 arbejdsmiljømæssige mangler.
Dette gælder også de offentlige institutioner.
Senest har kommunerne med  

 Kommunernes Landsforening i spidsen krævet bygningsmæssige  

 forhåndsgodkendelser af Arbejdstilsynet, bl.a. på baggrund af en række sager  

 vedrørende plejehjem, hvor Arbejdstilsynet har krævet bedre pladsforhold for  

 at opnå en arbejdsmiljøforsvarlig håndtering af svagelige beboere.
Der var  

 her tale om forhold, der typisk har været forudsigelige, og som derfor vil  

 kunne opfanges med den af SF foreslåede procedure.
Ad 4 I dag tillader arbejdsmiljølovgivningen, at bygherrer og entreprenører som  

 led i det ovenfor beskrevne licitationsspil kan spekulere økonomisk og på  

 anden måde i ansvarsforflygtigelse, for så vidt angår ansvaret for etablering  

 af de nødvendige sikkerheds- og sundhedsmæssige foranstaltninger på  

 byggeriets fællesområder.
Forslaget sigter på at forhindre, at noget sådant  

 kan finde sted.
 Forslaget ændrer ikke på bygherrens muligheder for at delegere dette  

 ansvar videre ved at indgå kontrakt med en byggeleder.
Ad 5 For større erhvervsbyggeri suppleres de under punkt 3 nævnte krav med et  

 krav om Arbejdstilsynets godkendelse af en redegørelse for  

 arbejdsmiljøkravene til det færdige byggeri.
I dag er det således, at det alene er kommunen, der kan stille krav til  

 bygningen, før den tages i brug, herunder krav til det fremtidige  

 arbejdsmiljø. Der er indgået en aftale mellem Boligministeriet og  

 Arbejdsministeriet om, at kommunen har mulighed for at høre Arbejdstilsynet,  

 inden der gives byggetilladelse til mere arbejdsmiljøtunge  

 erhvervsvirksomheder.
I praksis er det sådan, at kommunerne kun i et mindre  

 antal tilfælde hører Arbejdstilsynet.
 Arbejdstilsynets udtalelser indgår ikke som en forpligtende del af  

 byggetilladelsen.
 Arbejdstilsynets tilsynsmulighed etableres først, når arbejdsstedet tages  

 i brug.
 Denne arbejdsdeling indebærer i praksis to uheldige tendenser set med  

 arbejdsmiljøbriller:
 - Arbejdsmiljøhensyn indtager ofte en tilbagetrukket plads i  

 myndighedskontrollen i planlægnings- og byggefasen.
 - Der sker ikke den nødvendige erfaringsbaserede kompetenceopbygning på  

 arbejdsmiljøområdet hos den instans, der har mulighed for at stille krav til  

 bygningen.
 Ved at udbygge og systematisere samarbejdet mellem Arbejdstilsynet og  

 kommunerne kan begge disse uheldige tendenser imødegås.
Samtidig foreslås det, at forskellige interessenter høres eller på anden  

 måde inddrages i indretningen af den fremtidige arbejdsplads for at sikre, at  

 den tilgodeser centrale hensyn til arbejdsstedets indretning.
På trods af  

 arbejdsmiljølovens krav herom, er det undtagelsen og ikke reglen, at der er  

 foretaget en høring og arbejdsmiljøvurdering af erhvervsvirksomheders  

 sikkerhedsorganisation, inden et byggeri eller en ombygning igangsættes.  

 Ligeledes er det inden for det offentlige også undtagelsen, at ansatte og  

 brugere høres i forbindelse med byggerier og ombygninger.
Som andre eksempler  

 på interessenter kan nævnes brugere, f.eks. fælleskommunal skolebestyrelse,  

 ældreråd etc., eventuelt om muligt sikkerhedsorganisationen, hvis det er en  

 eksisterende arbejdsplads, der flyttes, eller de involverede fagforeninger på  

 den kommende arbejdsplads.
I den forbindelse bør kommunernes dobbeltrolle nøjere undersøges.
Efter  

 gældende regler kan en kommune som bygherre og samtidig ansvarlig for  

 udstedelse af en ibrugtagningstilladelse komme i en inhabilitetssituation.  

 Kommunalt byggeri bør derfor underkastes et nøjere eftersyn af  

 Arbejdstilsynet.
Ved at indføre høring af brugere i forbindelse med byggetilladelser  

 inddrages de virkelige eksperter i bygningernes anvendelse, de fremtidige  

 brugere.
De steder, hvor man har sat brugerinddragelsen i system, har det  

 store gevinster.
Fejlinvesteringer kan begrænses.
Gode indeklima- og øvrige  

 arbejdsmiljøforhold sikres i første hug.
De allerbedste resultater er opnået  

 de steder, hvor der på et tidligt tidspunkt er skabt en dialog mellem  

 brugerne og den projekterende, leverandører m.v.
Ad 6 Det foreslås, at der i forbindelse med kommunernes afgivelse af  

 ibrugtagningstilladelse følges op på de krav, der tidligere er opstillet og  

 for erhvervsbyggeris vedkommende er gjort til forudsætning for afgivelse af  

 byggetilladelse.
En sådan opfølgning kan rumme et behov for nærmere  

 retningslinjer for kommunens samarbejde med Arbejdstilsynet.
Derfor lægges  

 der op til udarbejdelse af sådanne retningslinjer.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om øget kontrol med sikkerhed og  

 sundhed på byggepladser og i erhvervsbyggeri.
(Beslutningsforslag nr.
B 102).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
