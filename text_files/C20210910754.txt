Orientering om ophævelse af de generelle midlertidige besøgsrestriktioner på en række sociale tilbud beliggende i Nordfyns og Tønder kommuner og i Bornholms Regionskommune (Til Bornholms Regionskommune, Nordfyns og Tønder kommuner og sociale tilbud beliggende i kommunerne og øvrige relevante myndigheder herunder alle øvrige kommuner) Styrelsen for Patientsikkerhed har den 12. og 16. februar 2021 meddelt Social- og Ældreministeriet, at styrelsen anbefaler, at besøgsrestriktionerne for sociale tilbud i Nordfyns og Tønder kommuner samt i Bornholms Regionskommune ophæves grundet faldende smitteincidens i kommunerne.
 På baggrund af anbefalingen fra styrelsen har ministeriet udstedt bekendtgørelse nr. 220 af 17. februar 2021 om ændring af bekendtgørelse om besøg og mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
Ændringsbekendtgørelsen medfører bl.a., at det generelle midlertidige forbud mod besøg på indendørs arealer på en række sociale tilbud beliggende i Nordfyns og Tønder kommuner og i Bornholms Regionskommune ophæves.
Bekendtgørelsen træder i kraft den 17. februar 2021, kl. 17.
Besøg på sociale tilbud i kommunerne skal dog fortsat gennemføres på en forsvarlig måde både på indendørs og udendørs arealer.
Tilbuddets ledelse er forpligtet til at sikre, at dette sker, og at besøg sker under hensyntagen til Sundhedsstyrelsens anbefalinger om bl.a. god hygiejne og hensigtsmæssig adfærd.
Læs mere herom på https://www.sst.dk/da/corona.
Hvis der opstår behov herfor, vil der fortsat lokalt på det enkelte tilbud kunne indføres midlertidige besøgsrestriktioner.
Der henvises til Social- og Ældreministeriets (tidligere Social- og Indenrigsministeriet) orienteringsskrivelse af 21. december 2020 om besøg og mulighed for at indføre midlertidige besøgsrestriktioner på sociale tilbud.
