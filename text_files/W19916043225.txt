En journalist ankede Konkurrencerådets afgørelse om afslag på  

 aktindsigt i et ikke færdigudarbejdet notat om lægemiddelbranchen, som var  

 sendt til verifikation i branchen.
Ankenævnet gav klageren medhold, idet  

 nævnet fandt, at Konkurrencerådet burde have givet klageren aktindsigt i  

 notatet i medfør af lov om offentlighed i forvaltningen, da notatet havde  

 været udsendt til de berørte parter.
År 1991, den 11. marts, blev i sagen j.nr. 90-53.091 Henrik Dørge ctr.  

 Konkurrencerådet afsagt sålydende KENDELSE:
 1. I skrivelse af 21. september 1990 har journalist Henrik Dørge, Det Fri  

 Aktuelt, klaget over en af Konkurrencerådet samme dag truffet afgørelse om  

 afslag på aktindsigt i »notat om lægemiddelbranchen«.
 Klageren har påstået, at hans anmodning om aktindsigt burde være  

 imødekommet.
 Konkurrencerådet har påstået afgørelsen af 21. september 1990 stadfæstet.
 2. Rådets afslag er meddelt under telefonsamtale af 21. september 1990.  

 Notatet anses for et ikke færdigudarbejdet, internt arbejdsmateriale, der er  

 undtaget fra aktindsigt.
 3. Klagerens argumentation:
Klageren har anført, at anmodningen om aktindsigt drejede sig om at få  

 udleveret et foreløbigt notat om lægemiddelbranchen, som Konkurrencerådet  

 havde udarbejdet.
Notatet var sendt til medicinalindustriens  

 brancheorganisation, Apotekerforeningen og Amtsrådsforeningen til  

 orientering.
Da notatet således er blevet udsendt, er der ikke længere tale  

 om internt arbejdsmateriale, og notatet er derfor ikke omfattet af  

 undtagelsesbestemmelsen i § 7 i lov om offentlighed i forvaltningen.
 Endvidere finder klageren det uden betydning, at notatet ikke er  

 færdigudarbejdet.
 4. Rådets argumentation:
 Rådet har anført, at »ifølge § 7, stk. 1, nr. 1, i lov om  

 offentlighed i forvaltningen (LOF) er notater, der udarbejdes med henblik på  

 forelæggelse for rådet internt arbejdsmateriale og er derfor undtaget fra den  

 almindelige adgang til aktindsigt.
Bestemmelsen i LOF § 8, nr. 3, hvorefter interne arbejdsdokumenter, som  

 foreligger i endelig form er omfattet af den almindelige adgang til  

 aktindsigt, er i den konkrete sag ikke opfyldt, idet notatet ikke er  

 færdigudarbejdet.« Rådet indhenter oplysninger i henhold til konkurrencelovens § 6. Som et  

 led heri har man anmodet de berørte parter om en verificering af et af rådets  

 sekretariat udarbejdet foreløbigt notat om lægemiddelområdet.
 Da der således ikke er tale om udsendelse af et færdigudarbejdet notat,  

 mister notatet ikke sin interne karakter.
 Notater til rådet foreligger først i endelig form, når rådet har  

 accepteret notatet.
Lovens overordnede formål er gennemsigtighed.
Dette formål tilgodeses ikke  

 ved udlevering af notater på et stadium, hvor det ikke er afklaret, om de  

 tilgrundlagte oplysninger er korrekte.
 5. Nævnets bemærkninger:
 Det foreløbige notat om lægemiddelområdet er et arbejdsdokument, der som  

 udgangspunkt er undtaget fra aktindsigt i medfør af § 7 i lov om offentlighed  

 i forvaltningen, og det er efter sin karakter ikke omfattet af nogen af  

 undtagelsesbestemmelserne i lovens § 8.
 Efter at notatet har været udsendt til de berørte parter med anmodning om  

 verificering, finder nævnet imidlertid, at det ikke længere kan anses som et  

 internt arbejdsdokument, og klageren har derfor haft krav på aktindsigt som  

 begæret.
 Det bemærkes herved, at der ikke over for nævnet er anført omstændigheder,  

 hvorefter aktindsigt ville kunne nægtes i medfør af konkurrencelovens § 10  

 eller offentlighedslovens § 13, stk. 1, nr. 6.
 Det bemærkes endelig, at notatet nu er blevet offentliggjort.
 Herefter bestemmes:
 Der skulle i medfør af lov om offentlighed i forvaltningen være givet  

 klageren aktindsigt i det af Konkurrencerådet udarbejdede foreløbige notat om  

 lægemiddelområdet.
