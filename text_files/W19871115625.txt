Antaget, at et politisk parti kunne registrere og offentliggøre  

 oplysninger om egne kandidater i forbindelse med markedsføring af  

 kandidaterne for offentligheden, idet oplysningerne blev afgivet af  

 kandidaten personligt.
Registrering og opbevaring af offentligt tilgængelige  

 oplysninger om andre partiers kandidater kunne ikke anses for omfattet af lov  

 om private registre m.v. § 1, stk. 1.
 Foranlediget af omtale i dagspressen, hvoraf det fremgik,  

 at Det Konservative Folkepartis kredsformænd og vælgerforeningsformænd  

 indsamler og registrerer oplysninger om egne og andre partiers  

 folketingskandidater, anmodede Registertilsynet Det Konservative Folkeparti  

 om en udtalelse.
 Det fremgik heraf, at partiet til brug ved præsentation og markedsføring  

 af egne kandidater indsamler og registrerer oplysningstyper, der indhentes  

 fra kandidaten personlig, såsom oplysninger om alder, ægteskabelige forhold,  

 tidligere/nuværende beskæftigelse, oplysning om fritidsinteresser og bijobs,  

 oplysninger om kandidaternes politiske arbejde i Folketinget og  

 amtsråd/byråd, om udvalgsposter, ordførerskaber m.v., artikler, taler m.v.,  

 produceret af kandidaten samt billedmateriale.
 Det fremgik, at de omhandlede oplysninger udelukkende danner grundlag for  

 den pågældende kredsbestyrelses præsentation og markedsføring af kredsens  

 kandidat for offentligheden.
Med hensyn til andre partiers kandidater indsamles og opbevares alene  

 offentligt tilgængelige oplysninger om den pågældende, såsom fremførte  

 synspunkter i taler, artikler, interviews, debatter m.v.
De pågældende  

 oplysninger anvendes som diskussionsgrundlag ved afholdelse af politiske  

 møder.
Endvidere fremgik det, at der i partiets hovedkontor føres et register  

 over bidragydere til partiet, indeholdende oplysninger om navn, adresse og  

 beløbsstørrelse.
Formålet med registeret er at kunne kvittere for modtagne  

 beløb, at opfordre til indbetaling af yderligere bidrag, samt at fremsende  

 materiale, mødeindkaldelse m.v.
Registertilsynet udtalte, at den foretagne registrering og  

 offentliggørelse af oplysninger om partiets egne kandidater ikke kunne  

 antages at stride mod § 3, stk. 2, og § 4, stk. 1, i lov om private registre  

 m.v.
Registertilsynet lagde herved vægt på, at de pågældende oplysninger  

 afgives af kandidaten personlig, og at afgivelsen af oplysninger sker med  

 henblik på offentliggørelse som led i præsentationen af den pågældende  

 kandidat.
 Registertilsynet udtalte endvidere, at den omhandlede indsamling og  

 opbevaring af oplysninger om andre partiers kandidater, ikke kunne anses for  

 omfattet af lov om private registre m.v., idet den pågældende registrering  

 efter det oplyste alene omfattede offentligt tilgængelige oplysninger, som  

 ikke med rimelighed kunne forlanges unddraget offentligheden, jf. lovens § 1,  

 stk. 1.
 Med hensyn til det af partiet førte register over bidragydere udtalte  

 Registertilsynet, at registeret måtte anses for omfattet af lov om private  

 registre m.v. § 3, stk. 2, uanset der alene registreres oplysning om navn,  

 adresse og beløbsstørrelse, idet den pågældende registrering måtte anses for  

 at indebære en registrering af oplysning om politiske forhold.
 Registertilsynet fandt, at førelsen af det omhandlede register til det  

 angivne formål ikke kunne antages at stride mod § 3, stk. 2, i lov om private  

 registre m.v.
 Registertilsynets årsberetning 1987 s. 67-69.
