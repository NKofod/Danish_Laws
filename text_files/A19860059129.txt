 Herved bekendtgøres lov nr. 146 af 23. april 1952 om  

 hittegods med de ændringer, der følger af lov nr. 242 af 7. juni 1963.
 § 1.  Hittegods skal snarest muligt afleveres til  

 politiet, medmindre finderen ved, hvem ejeren er, og straks tilbageleverer  

 det til denne.
 § 2.  Er politiet i stand til at fastslå, hvem  

 hittegodset tilhører, tilsiges ejeren til at afhente det.
 Stk. 2.  Hvis ejeren ikke kendes eller ikke afhenter det  

 fundne, drager politiet omsorg for, at det opbevares på forsvarlig måde.
 Stk. 3.  Hvis ejeren ikke kendes, foranstalter politiet  

 en bekendtgørelse om fundet optaget i et eller flere af de på stedet mest  

 udbredte dagblade, medmindre dette på grund af det fundnes art skønnes  

 unyttigt.
 § 3.  Ejeren af hittegodset har krav på at få dette  

 udleveret, når han melder sig og godtgør sin ret, inden det er bortsolgt, og  

 når han betaler findeløn og de i anledning af fundet påløbne omkostninger.
 § 4.  Melder ejeren sig ikke inden udløbet af 3  

 måneder regnet fra hittegodsets indlevering til politiet og afhenter det  

 fundne, bortsælges det ved politiets foranstaltning ved offentlig auktion.
 § 5.  Er hittegodset udsat for hurtig fordærvelse,  

 eller ville opbevaring af det i øvrigt medføre en væsentlig værdiforringelse  

 eller være forbundet med uforholdsmæssig store omkostninger, kan det  

 bortsælges straks, og salget kan da ske på anden måde end ved auktion.
 Stk. 2.  Ejeren har i disse tilfælde, når han melder sig  

 inden udløbet af den i § 4 fastsatte frist, krav på salgssummen med fradrag  

 af findeløn og omkostninger.
 § 6.  Tilbageleveres hittegodset af politiet til  

 ejeren, eller får han i det i § 5 nævnte tilfælde salgssummen for hittegodset  

 udbetalt, fastsætter politimesteren - i København politidirektøren - en  

 findeløn under hensyntagen til hittegodsets art og værdi, findestedet og de  

 nærmere omstændigheder ved fundet.
§ 7.  Hvis ejeren ikke afhenter det fundne inden  

 udløbet af den i § 4 fastsatte frist eller dog inden det fundnes bortsalg  

 efter fristens udløb, tilfalder der finderen en trediedel af det ved salget  

 indkomne beløb med fradrag af omkostningerne.
Resten tilfalder statskassen.
 § 8.  Justitsministeren træffer de nærmere  

 bestemmelser vedrørende lovens gennemførelse.
§ 9.  Denne lov berører ikke bestemmelserne vedrørende  

 glemte eller tabte genstande i § 71 i statsbaneloven nr. 336 af 27. juni 1946  

 og i § 11 i politianordning nr. 571 af 31. december 1947 for jernbaner under  

 privatdrift.
Ejheller berøres bestemmelserne om danefæ i Danske Lov 5-9-3  

 samt forordning af 22. marts 1737 og plakat af 7. august 1752 eller  

 bestemmelserne om optagelse af husdyr i lov nr. 53 af 25. marts 1872 om mark-  

 og vejfred.
 § 10.  Denne lov, der ikke gælder for Færøerne, træder  

 i kraft den 1. juli 1952.
 Stk. 2.  Fra lovens ikrafttræden ophæves patent af 28.  

 september 1767 vedrørende hittegods, der findes i København, og plakaterne af  

 8. juni 1811 og 5. december 1812 vedrørende hittegods, der findes henholdsvis  

 i købstæderne og på landet.
