Skriftlig fremsættelse (7. december  

 1999) Miljø-og ernergiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om ændring af lov om elforsyning  

 (Kraftværkernes økonomiske forhold) (Lovforslag nr.
L 139).
Et flertal af Folketingets partier indgik den 17. november  

 1999 en tillægsaftale til elreformaftalen af 3. marts 1999. Aftalen,  

 som er optrykt som bilag 1 i vedlagte lovforslag, fastlægger rammerne  

 for kraftværksselskabernes vilkår ved overgang til konkurrence og  

 tager dermed stilling til hvilke økonomiske forpligtelser, som  

 kraftværkerne skal bære under de kommende markedsvilkår.
I  

 aftalen indgår som forudsætning, at kraftværkerne  

 gennemfører en maksimal indsats for strukturrationaliseringer,  som  

 bl.a er forudsat at skulle ske gennem en fusion af de nuværende 8  

 kraftværker til højst to fusionerede selskaber.
Formålet med lovforslaget er navnlig at skabe  

 mulighed for, at kraftværkernes overgang til konkurrence kan ske  

 på en måde, der sikrer lavest mulige elpriser gennem et  

 velfungerende, konkurrencebetonet elmarked, og at modvirke behovet for  

 anvendelse af lovens kraftvarmegaranti, hvilket reelt ville sætte  

 størstedelen af elmarkedet ud af kraft.
Lovforslaget tilstræber  

 i sammenhæng med de forudsatte rationaliseringer i produktionssektoren  

 at sikre dette.
Med lovforslaget får miljø- og  

 energiministeren mulighed for at fastsætte regler om, at net- og  

 transmissionsvirksomheder i åbningsbalancesituationen under iagttagelse  

 af markedsøkonomiske principper kan overføre aktiver til  

 elproduktionsvirksomheder og forsyningspligtige virksomheder med henblik  

 på at sikre tilstrækkeligt kapitalgrundlag for den fremtidige  

 drift.
Bestemmelsen muliggør en fleksibilitet med hensyn til, at der  

 kan overføres kapital, som kan være nødvendig for at  

 distributionsselskaber uden fri egenkapital (typisk kommunale selskaber) kan  

 agere på markedet som nye forsyningspligtselskaber.
 Endvidere foreslås at netselskaber kan stille  

 sikkerhed for restfinansiering af allerede igangsatte anlægsaktiviteter  

 indenfor elproduktionssektoren.
 Endeligt gives der med forslaget  mulighed for, at  

 netselskaberne kan indregne eventuelle tab på eksisterende  

 gældsforpligtelser i netselskabets tariffer.
 Om lovforslagets erhvervsmæssige konsekvenser kan  

 oplyses, at forslagets gennemførelse påregnes at føre til  

 en elpris, som svarer til det, som var forudsat ved reformaftalens  

 indgåelse den 3. marts 1999. Forslaget vil give  

 elproduktionsvirksomhederne forbedrede forhold.
 Lovforslaget har ikke væsentlige administrative,  

 økonomiske eller miljømæssige konsekvenser.
 Lovforslaget fremsættes nu med henblik på at  

 ændringerne kan træde i kraft i slutningen af december 1999, dvs.  

 samtidigt med den nye elforsyningslov.
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
