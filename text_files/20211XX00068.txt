Skriftlig fremsættelse (7. oktober 2021) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om fødevarer (Datadrevet kontrol og offentliggørelse af kontrolresultater mv.) (Lovforslag nr.
L 40) Lovforslaget består af tre ændringer til fødevareloven.
Formålet med lovforslaget er at modernisere fødevarelovens hjemmel til i kontroløjemed at indhente, behandle og samkøre oplysninger fra myndigheder, virksomheder og organisationer.
Denne ændring skal sikre det bedst mulige grundlag for en datadreven fødevarekontrol, som kan fremme en høj regelefterlevelse hos virksomhederne til gavn for fødevaresikkerheden og styrke indsatsen mod fødevaresvindel.
Med lovforslaget foreslås der desuden en præcisering af bestemmelsen om offentliggørelse af kontrollens resultater.
Formålet er at pålægge fødevarevirksomheder at offentliggøre deres kontrolresultater, når de markedsfører fødevarer til forbrugere på digitale platforme.
Disse elementer af lovforslaget er elementer, som blev aftalt politisk i Fødevareforlig 4 af 24. oktober 2018.
Formålet med lovforslaget er endvidere at ajourføre fødevarelovens gebyrbestemmelse ved at overføre de gældende gebyrsatser fra tekstanmærkning på finansloven.
Den nuværende bestemmelse indeholder faste takster for finansiering af kontrolkampagner, styrket kontrol med kosttilskud og fødevarerejseholdet.
Med forslaget overføres de nye takster i overensstemmelse med sædvanlig praksis fra finansloven til fødevareloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
