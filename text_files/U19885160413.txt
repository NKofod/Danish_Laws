 Efter en kollektiv overenskomst, var den ugentlige arbejdstid 39  

 timer, og såvel den daglige som den ugentlige arbejdstids længde kunne  

 variere, blot den gennemsnitlige ugentlige arbejdstid var 39 timer.  

 Fastlæggelsen af arbejdstiden skulle ske efter lokal aftale, men således at  

 begge parter havde påtaleret i henhold til reglerne for behandling af faglig  

 strid i tilfælde, hvor de mente, at modparten ikke tog rimelig hensyn til  

 deres ønsker.
 En drøftelse mellem repræsentanter for en arbejdsgiver og arbejderne  

 ansat ved et skovdistrikt, der var omfattet af overenskomsten førte ikke til  

 enighed, og arbejdsgiveren fastsatte herefter ensidigt arbejdstiden, således  

 at arbejderne i nogle måneder havde en 37 timers arbejdsuge og i andre  

 måneder en 40 timers arbejdsuge.
 Arbejderne fortsatte imidlertid med alene at arbejde 39 timer om ugen,  

 efter at de havde rådført sig med deres fagforbund.
Arbejdsretten udtalte, at overenskomstens bestemmelser om fastlæggelse  

 af arbejdstiden efter bestemmelsens tilblivelse måtte forstås efter ordlyden,  

 således at en ændring af arbejdstiden på 39 timer kun kunne ske ved  

 lokalaftale.
Kunne en part ikke opnå en efter partens opfattelse nødvendig  

 aftale, måtte forholdet påtales efter reglerne for behandling af faglig  

 strid.
Arbejdsgiveren fandtes derfor at have handlet overenskomststridigt og  

 arbejdsgiverforeningen fandtes ligeledes at have handlet overenskomststridigt  

 ved at støtte sit medlem, og ikke pålægge medlemmet at bringe det  

 overenskomststridige forhold til ophør.
Herefter frifandtes arbejderne for bod for påståede  

 arbejdsnedlæggelser ved ikke at have arbejdet i 40 timer i de uger, hvor  

 dette var påbudt af arbejdsgiveren, og forbundet frifandtes for en påstand om  

 organisationsansvar.
Spørgsmålet om efterbetaling til arbejderne henskudt til  

 sædvanlig fagretlig behandling.
Efter omstændighederne frifandtes  

 arbejdsgiveren og arbejdsgiverforeningen for bod.
 I denne sag har Sammenslutningen af Landbrugets Arbejdsgiverforeninger for  

 Skovbrugets Arbejdsgiverforening indklaget Landsorganisationen i Danmark for  

 Specialarbejderforbundet i Danmark og for et antal medlemmer af dette forbund  

 for Arbejdsretten for overenskomststridige arbejdsnedlæggelser.
 SALA har nedlagt følgende påstande: at de stedfundne arbejdsnedlæggelser  

 den 9., 16., 23. og 30. oktober, den 6., 13., 20. og 27. november samt den 4.  

 og 11. december 1987 erklæres overenskomststridige, at de i de  

 overenskomststridige arbejdsnedlæggelser deltagende medlemmer af  

 Specialarbejderforbundet i Danmark til Sammenslutningen af Landbrugets  

 Arbejdsgiverforeninger betaler en efter rettens skøn fastsat bod for deres  

 deltagelse i arbejdsnedlæggelserne den 9., 16., 23. og 30. oktober, 6., 13.,  

 20. og 27. november samt den 4. og 11. december 1987, og at  

 Specialarbejderforbundet i Danmark til Sammenslutningen af Landbrugets  

 Arbejdsgiverforeninger betaler en efter rettens skøn fastsat bod for brud på  

 Hovedaftalens § 2, stk. 4, ved på fællesmødet den 29. oktober 1987 hverken at  

 ville erkende arbejdsnedlæggelsernes overenskomststridighed eller give pålæg  

 om at fortsætte arbejdet uforstyrret.
 De indklagede har principalt påstået frifindelse og har subsidiært påstået  

 sagen henvist til faglig voldgift.
 Endvidere har de indklagede nedlagt følgende selvstændige påstande: at  

 Bregentved Skovdistrikt handler overenskomststridigt ved for december 1987 og  

 januar 1988 ensidigt at have nedsat arbejdstiden og ved at nægte at aflønne  

 de ansatte skovarbejdere for mere end 37 timers arbejde i perioden, at  

 Bregentved Skovdistrikt tilpligtes straks at bringe de overenskomststridige  

 forhold til ophør, at Skovbrugets Arbejdsgiverforening handler  

 overenskomststridigt ved at støtte sit medlem i overenskomststridige forhold  

 og ved ikke at pålægge sit medlem at bringe disse til ophør, at spørgsmålet  

 om efterbetaling til forbundets medlemmer henskydes til sædvanlig fagretlig  

 behandling, og at Bregentved Skovdistrikt og Skovbrugets Arbejdsgiverforening  

 til Specialarbejderforbundet i Danmark tilpligtes at betale en efter rettens  

 skøn fastsat bod.
 Over for de indklagedes selvstændige påstande har SALA principalt påstået  

 frifindelse for så vidt angår bodspåstandene og henvisning af de øvrige  

 spørgsmål til faglig voldgift.
 Sagens omstændigheder er efter det oplyste følgende:
Den 19. august 1987 forhandlede skovrider Ole Pedersen, Bregentved  

 Skovdistrikt, med skovarbejdernes tillidsrepræsentant, Per Thomsen, om en  

 midlertidig omlægning af arbejdstider, således at skovarbejderne i månederne  

 oktober og november 1987 skulle arbejde 1 time længere om dagen mod til  

 gengæld i månederne december 1987 og januar 1988 at arbejde 1 time mindre pr.  

 dag end normalt.
Tillidsmanden lovede at forelægge skovriderens forslag for  

 skovarbejderne, hvilket på et kvartalsmøde skete den 2. oktober 1987.  

 Arbejderne ville imidlertid ikke acceptere forslaget, hvilket straks blev  

 meddelt skovrideren.
 Den 5. oktober 1987 udsendte skovrideren til skovdistriktets medarbejdere  

 en meddelelse, hvorefter arbejdstiden i perioden 5. oktober til 30. november  

 1987 og i perioden 1. februar til 31. marts 1988 er 40 timer om ugen og i  

 perioden 1. december 1987 til 31. januar 1988 37 timer om ugen.
 Efter at have rådført sig med Specialarbejderforbundets lokale afdeling  

 fortsatte skovarbejderne imidlertid med at arbejde 39 timer om ugen, idet de  

 om fredagene i oktober og november måneder som normalt hørte op kl. 15 og  

 ikke som i skrivelsen af 5. oktober 1987 anført først kl. 16.
På et fællesmøde den 29. oktober 1987 anførte man fra arbejderside, at der  

 ikke var indgået nogen lokal aftale om udvidelse af arbejdstiden fra 39 til  

 40 timer om ugen, og at arbejdsgiveren efter overenskomstens § 1, stk. 1,  

 ikke ensidigt kunne diktere en sådan udvidelse af arbejdstiden, men at  

 arbejdsgiveren måtte lade arbejdernes vægring behandle efter reglerne for  

 faglig strid.
Arbejdersiden gav tilsagn om en hurtig fagretlig behandling af  

 uoverensstemmelsen.
Fra arbejdsgiverside fastholdt man, at arbejdsgiveren  

 havde ret til at lægge arbejdstiden som sket, ligesom man forbeholdt sig at  

 gøre organisationsansvar gældende.
På et nyt fællesmøde den 11. december 1987 behandledes en klage fra  

 Landsorganisationen over, at Bregentved Skovdistrikt havde meddelt  

 skovarbejderne, at de i december og januar måneder kun ville få udbetalt løn  

 for 37 timer om ugen.
På mødet anførtes fra arbejderside, at skovarbejderne  

 arbejdede de i overenskomsten angivne 39 timer og derfor skal have løn for 39  

 timer.
Fra arbejdsgiverside var man ikke enig heri og henviste til, at der  

 alene var tale om en gennemførelse af den ved skrivelsen af 5. oktober 1987  

 foretagne omlægning af arbejdstiden.
 I overenskomsten mellem Skovbrugets Arbejdsgiverforening og  

 Specialarbejderforbundet i Danmark om løn- og arbejdsvilkår for skovarbejdere  

 i perioden 1. april 1987-1991 er bl.a. bestemt:
 »§ 1 Arbejdstid.
Den ugentlige arbejdstid er 39 timer, som fordeles på hver af ugens 5  

 første hverdage.
Arbejdstiden kan ikke være under 7 timer daglig.
Den normale daglige arbejdstid skal lægges mellem kl. 06.00-18.00 Pr. 1. oktober 1988 nedsættes den ugentlige arbejdstid med 1 time til 38  

 timer.
 Pr. 1. oktober 1990 nedsættes den ugentlige arbejdstid med 1 time til 37  

 timer.
Såvel den daglige som den ugentlige arbejdstids længde kan variere, blot  

 den gennemsnitlige ugentlige arbejdstid er 39 timer, respektive 38 og 37  

 timer.
Arbejdstiden i den enkelte uge må dog ikke overstige 40 timer.
 Arbejdstiden kan tilpasses med enkelte eller sammenhængende fridage i  

 tilslutning til søgnehelligdage eller på 1. maj.
 Forudsætningen for varierende ugentlige arbejdstider er, at der forud  

 fastlægges en plan for indtil 13 uger ad gangen.
Fastlæggelsen af den daglige og ugentlige arbejdstid for den enkelte  

 arbejder eller gruppe af arbejdere sker efter lokal aftale med medarbejderne  

 og under hensyn til sikkerhedsmæssige grunde og virksomhedens tarv.
Parterne  

 har påtaleret i henhold til reglerne for behandling af faglig strid i  

 tilfælde, hvor de mener, at manglende hensyntagen til deres ønsker ikke  

 tilstrækkeligt kan begrundes i hensynet til sikkerheden eller virksomhedens  

 tarv.
 I sommerhalvåret kan arbejdet i perioder med varmt vejr påbegyndes  

 tidligere end kl. 06.00 efter aftale.
Udeblivelse fra arbejdet skal snarest meddeles arbejdsledelsen.« I 1985-overenskomsten havde bestemmelsen om adgangen til at omlægge  

 arbejdstiden følgende ordlyd:
»I perioden 1. december til 15. januar skal man, dersom en daglig  

 effektiv arbejdstid på 8 timer af sikkerhedsmæssige grunde ikke kan  

 tilvejebringes gennem nedskæring i spisepauserne, også medtage lørdage i  

 arbejdsugen, dog således at arbejdstiden om lørdagen slutter senest kl. 13.  

 Samarbejdsudvalg og sikkerhedsorganisation skal høres om placeringen af  

 arbejdstid og spisepauser indenfor de angivne rammer.« I de af Skovbrugets Arbejdsgiverforening den 29. januar 1987 fremsendte  

 ændringsforslag til 1985-overenskomsten var perioden »1. december til  

 15. januar« foreslået ændret til »15. november til 1.  

 februar«, ligesom der var foreslået en sålydende regel: »Såvel den  

 daglige som den ugentlige arbejdstids længde kan variere, blot den  

 gennemsnitlige ugentlige arbejdstid pr. år er 39 timer.« I et protokollat af 4. marts 1987 vedrørende ændringer til  

 skovbrugsaftalen var foreslået en affattelse af § 1, som svarer til den  

 endelige ordlyd med følgende ændringer: 1) i stk. 6 var der foreslået en  

 frist på 6 måneder, men den blev i den endelige affattelse ændret til 13  

 uger, 2) i stk. 7 skulle fastlæggelsen af den daglige og ugentlige arbejdstid  

 ske »efter drøftelse med medarbejderne«, hvilket blev ændret til  

 »efter lokal aftale med medarbejderne«, og 3) i samme stk. skulle  

 »arbejderne« have påtaleret, hvilket blev ændret til, at påtaleret  

 skulle tilkomme »Parterne«.
Det pågældende protokollat var efter  

 det oplyste skrevet af en af arbejdsgiverforeningens repræsentanter.
Forretningsfører Ib Skals Jensen og skovarbejder Christian Olander, der  

 begge deltog i overenskomstforhandlingerne på arbejdersiden, har samstemmende  

 forklaret, at de ikke kunne acceptere, at en arbejdsgiver skulle kunne ændre  

 arbejdstiden, selv om det skulle ske efter »drøftelse« med  

 arbejderne, og at de fik gennemført, at en sådan ændring kun kunne ske  

 »efter lokal aftale«.
Samtidig fik arbejdsgiveren en påtaleret,  

 hvis arbejdernes vægring mod en ønsket ændring fandtes urimelig.
Skovrider Ole Høgsgaard, der deltog i overenskomstforhandlingerne på  

 arbejdsgiverforeningens side, har forklaret, at han ikke husker begrundelsen  

 for de ovenfor anførte ændringer.
Efter hans opfattelse kræver en ændring af  

 arbejdstiden ikke enighed.
Mange andre bestemmelser i overenskomsten kræver  

 enighed, men i praksis forstås det som »efter forhandling«.
 Skovrider Flemming Skyum havde heller ingen erindring om baggrunden for de  

 nævnte ændringer.
Skovrider Ole Pedersen, Bregentved Skovdistrikt, har forklaret, at  

 ændringen af arbejdstiderne var begrundet i sikkerhedsmæssige hensyn og i  

 virksomhedens tarv.
På grund af arbejdernes adfærd fik man ikke skåret det  

 julegrønt, som man kunne sælge.
 Tillidsrepræsentant Per Thomsen har bl.a. forklaret, at skovarbejderne  

 hele tiden har arbejdet 39 timer om ugen.
 SALA har nærmere anført, at der efter parternes Hovedaftale tilkommer  

 arbejdsgiveren et fortolkningsfortrin, således at arbejderne er forpligtet  

 til at følge arbejdsgiverens arbejdsanvisninger, indtil det ved en fagretlig  

 behandling måtte blive fastslået, at arbejdsgiverens krav er uberettigede.  

 Man har henvist til en opmandskendelse af 20. februar 1985.
Arbejdersiden har anført, at det efter tilblivelsen af bestemmelsen i  

 overenskomstens § 1 er klart, at en ændring af den normale arbejdstid på 39  

 timer om ugen kun kan ske ved lokal aftale.
Hvis en arbejdsgiver finder  

 arbejdernes modstand mod en ønsket ændring urimelig, må han ifølge § 1 gå  

 frem efter de almindelige fagretlige regler.
 Arbejdsretten skal udtale:
Det er Arbejdsrettens opfattelse, at bestemmelsen i overenskomstens § 1,  

 stk. 8, om fastlæggelsen af den daglige og ugentlige arbejdstid efter  

 bestemmelsens tilblivelse må forstås efter ordlyden, således at en ændring af  

 den i § 1, stk. 1 og stk. 3 og 4, fastsatte ugentlige arbejdstid på 39,  

 respektive 38 og 37 timer, kun kan ske ved en lokal aftale.
Hvis en part ikke  

 kan opnå en efter partens opfattelse nødvendig aftale, må parten påtale  

 forholdet efter reglerne for behandling af faglig strid.
 Som følge heraf frifindes Specialarbejderforbundet i Danmark og de  

 indklagede medlemmer af forbundet for de mod dem nedlagte påstande.
 De af arbejdersiden nedlagte påstande tages til følge, dog at der efter  

 omstændighederne ikke pålægges Bregentved Skovdistrikt eller Skovbrugets  

 Arbejdsgiverforening bod.
 En af SALA nedlagt påstand om afsigelse af en foreløbig kendelse om, at  

 skovarbejdernes vægring mod at arbejde mere end 39 timer om ugen har været  

 overenskomststridig, har efter Arbejdsrettens resultat ikke kunnet tages til  

 følge.
 Sagens omkostninger, 2.000 kr. betales af SALA.
 T h i k e n d e s f o r r e t :
 Specialarbejderforbundet i Danmark og de indklagede medlemmer af forbundet  

 frifindes i denne sag.
 Bregentved Skovdistrikt handler overenskomststridigt ved for december 1987  

 og januar 1988 ensidigt at have nedsat arbejdstiden og ved at nægte at  

 aflønne de ansatte skovarbejdere for mere end ugentlig 37 timers arbejde i  

 perioden, og Skovdistriktet tilpligtes straks at bringe de  

 overenskomststridige forhold til ophør.
 Skovbrugets Arbejdsgiverforening har handlet overenskomststridigt ved at  

 støtte sit medlem i overenskomststridige forhold og ved ikke at pålægge sit  

 medlem at bringe disse til ophør.
 Spørgsmålet om efterbetaling til Specialarbejderforbundets medlemmer  

 henskydes til sædvanlig fagretlig behandling.
 Der pålægges ikke Bregentved Skovdistrikt eller Skovbrugets  

 Arbejdsgiverforening bod.
 Sagens omkostninger, 2.000 kr., betales af Sammenslutningen af Landbrugets  

 Arbejdsgiverforeninger.
 (* 1) Henvisninger: Per Jacobsen s.96, 624.
