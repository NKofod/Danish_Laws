 I medfør af § 5, stk. 2, i lov nr. 498 af 23. december 1970 om udlevering  

 til andet nordisk land i anledning af visse beslutninger om forsorg eller  

 behandling fastsættes:
I Udlevering fra Danmark.
 § 1.  Anmodning om udlevering fremsættes af politiet i  

 det land, hvis myndigheder søger om udlevering.
Stk. 2.  Anmodningen skal være skriftlig og affattet på  

 dansk, norsk eller svensk.
Den skal indeholde en redegørelse for indholdet af  

 beslutningen om anbringelse på institution eller andet særligt opholdssted  

 samt politiets bekræftelse af, at beslutningen kan fuldbyrdes i det land,  

 hvor den er truffet, jfr. lovens § 1, stk. 1, og § 2.
 Stk. 3.  Er den, der søges udleveret, dansk statsborger,  

 skal det endvidere fremgå af anmodningen, at den pågældende har bopæl i det  

 land, der begærer udlevering, og der skal medfølge oplysninger til  

 antageliggørelse af, at forsorgen eller behandlingen mest hensigtsmæssigt kan  

 iværksættes i dette land, jfr. lovens § 3.
§ 2.  Afgørelse om udlevering og iværksættelse af  

 tvangsforanstaltninger træffes af politimesteren (politidirektøren) i den  

 politikreds, hvor den, som søges udleveret, opholder sig.
Har politimesteren  

 truffet beslutning om tvangsforanstaltninger, træffer han også bestemmelse om  

 udlevering, selv om den pågældende skifter ophholdssted.
§ 3.  Er den, der søges udleveret, dansk statsborger,  

 skal sagen forelægges for justitsministeren.
Er der meddelt pålæg eller sket  

 frihedsberøvelse efter lovens § 6, skal forelæggelse finde sted således, at  

 justitsministerens afgørelse kan træffes inden 3 dage efter, at pålægget  

 eller beslutningen om frihedsberøvelse er meddelt den pågældende, jfr. lovens  

 § 5, stk. 1.
 Stk. 2.  Indbringes en af politiet truffet afgørelse om  

 udlevering eller en beslutning efter lovens § 6 om anvendelse af  

 tvangsforanstaltninger for justitsministeren, gælder den i lovens § 5, stk.  

 1, nævnte frist ikke.
 Stk. 3.  Indbringes sagen for justitsministeren, kan  

 udlevering ikke ske, før justitsministerens afgørelse foreligger.
§ 4.  Det påhviler politiet at drage omsorg for, at  

 der om fornødent beskikkes en værge for den, der søges udleveret, eller som  

 er efterlyst her i landet og må forventes søgt udleveret.
Værgebeskikkelse  

 bør navnlig ske, hvis den pågældende må formodes at savne forudsætninger for  

 på egen hånd at tage stilling til, om sagen efter lovens § 7 bør indbringes  

 for retten, f.eks. hvis det drejer sig om børn under 14-15 år, og der ikke  

 foreligger samtykke til udleveringen fra den, der i hjemlandet varetager den  

 pågældendes interresser.
§ 5.  Anvendelse af lovens § 9 forudsætter, at den  

 pågældende er efterlyst her i landet.
Såfremt politiet bliver bekendt med, at  

 en person, som er efterlyst i et andet nordisk land, opholder sig her i  

 Danmark, underrettes politiet i det land, der har foretaget efterlysningen.  

 Tvangsforanstaltninger efter lovens § 6 kan ikke anvendes i sådanne tilfælde,  

 før der foreligger en anmodning om udlevering.
§ 6.  Behandling af en anmodning om udlevering skal  

 fremskyndes mest muligt.
Træffes der afgørelse om udlevering, skal den  

 iværksættes snarest og så vidt muligt i umiddelbar fortsættelse af  

 afgørelsen, jfr. dog lovens § 7.
II Udlevering til Danmark.
§ 7.  Anmodning om udlevering fremsættes af politiet.  

 Er den, der ønskes udleveret, under 18 år, skal der så vidt muligt indhentes  

 en erklæring fra værgen.
Bestemmelserne i § 1, stk. 2 og stk. 3, finder  

 tilsvarende anvendelse.
 § 8.  Anmodning om udlevering fra Sverige fremsættes  

 over for politiet på det sted, hvor den, der ønskes udleveret, opholder sig.
 Stk. 2.  Anmodning om udlevering fra Norge fremsættes  

 over for politimesteren i det distrikt, hvor den, der begæres udleveret,  

 opholder sig.
 Stk. 3.  Anmodning om udlevering fra Finland fremsættes  

 over for lensstyrelsen i det distrikt, hvor den, der begæres udleveret,  

 opholder sig.
Stk. 4.  Hvis den pågældendes opholdssted er ukendt,  

 efterlyses han gennem rigspolitichefen.
I efterlysningsbegæringen angives, at  

 anmodning om udlevering vil blive fremsat, grundlaget herfor samt eventuelle  

 oplysninger, der kan begrunde anvendelse af tvangsmidler til at sikre  

 gennemførelse af udleveringen.
Når den pågældendes opholdssted er oplyst,  

 fremsættes begæring om udlevering efter reglerne i stk. 1-3.
 III.
 Ikrafttræden.
 § 9.  Denne bekendtgørelse træder i kraft den 1.  

 januar 1971.
 Justitsministeriet, den 29. december  

 1970.
 Knud Thestrup.
 / Niels Larsen.
