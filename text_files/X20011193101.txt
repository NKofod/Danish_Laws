 Som følge af forsinkelse fra indklagedes side ophævede  

 klagerne entrepriseaftalen med indklagede og antog en anden  

 entreprenør til at færdiggøre arbejdet.
 Klagerne gør i denne forbindelse gældende, at indklagede  

 tilpligtes at betale 608.417 kr.
 Indklagede gør gældende, at ophævelsen var uberettiget  

 og at klagerne ikke havde tilladelse til at antage anden  

 entreprenør.
Voldgiftsretten udtaler, at eftersom forsinkelsen fra indklagedes side var  

 væsentlig har klagernes ophævelse og antagelsen af anden  

 entreprenør været berettiget.
For så vidt angår  

 kravet om dagbod kan dette alene kræves betalt frem til  

 ophævelsen.
Dette begrundes med at formålet med dagbod er at  

 formå entreprenøren til at færdiggøre arbejdet.  

 Dagbøder ophører således med at påløbe efter  

 ophævelse da ophævelsen er bygherrens tilkendegivelse af at  

 entreprenøren ikke skal færdiggøre arbejdet.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
Vedrører AB 92 § 40 Ved klageskrift modtaget i Voldgiftsnævnet den 23.  

 marts 2000 har klagerne i henhold til gældende regler for  

 Voldgiftsnævnet for Bygge- og Anlægsvirksomhed begæret en  

 voldgiftsret nedsat til afgørelse af klagernes tvist med indklagede.  

 Voldgiftsretten er nedsat med landsdommer Arne Lyngesen som voldgiftsrettens  

 formand og med arkitekt Karl Henning Sørensen og murermester,  

 ingeniør Jørn Buch Andersen som medlemmer af  

 voldgiftsretten.
 Klagerne har efter deres endelige påstand  

 påstået indklagede tilpligtet at betale 608.417 DKK med  

 procesrente fra den 23. marts 2000 samt sagens omkostninger.
 Indklagede har påstået frifindelse mod  

 betaling af et beløb, der svarer til forsinkelsesbøder med  

 7.970 SEK pr. uge i tiden fra den 15. november 1999 til 10. januar 2000 og  

 med fradrag af restentreprisesummen på 30.000 DKK.
 Sagens omstændigheder er således:
Ved entreprisekontrakt af 4. april 1999 forpligtede  

 indklagede sig til at opføre er nøglefærdigt og  

 indflytningsklart hus på klagernes ejendom.
I henhold til kontrakten  

 gælder AB 92 i dansk version.
 Ifølge AB 92 § 47, stk. 1, afgøres tvister  

 mellem parterne af Voldgiftsnævnet for Bygge- og  

 Anlægsvirksomhed, København, hvis afgørelser er  

 endelige.
Det fremgår endvidere af entreprisekontrakten, at  

 entreprisesummen var 797.000 SEK, at arbejdet skulle være færdigt  

 den 1. oktober 1999 bortset fra visse udvendige arbejder, at der ved  

 forsinkelse, der skyldes entreprenørens forhold, skal betales  

 forsinkelsesbod på 1 % af entreprisesummen.
Endvidere fremgår af  

 kontrakten, at kontraktsforholdet ikke af nogen af parterne kan overlades til  

 andre uden den anden parts godkendelse.
I skrivelse af 24. november 1999 har indklagede  

 bekræftet, at afleveringsdagen var ændret til den 15. november  

 1999, og at forsinkelsesboden herefter ville være 1 % af  

 entreprisesummen på 797.000 SEK pr. påbegyndt arbejdsuge.
Det  

 fremgår af samme skrivelse, at der skete fradrag i entreprisesummen for  

 el-entreprisen med i alt 83.410 DKK og for VVS-entreprisen med 111.560 DKK.  

 Blandt sidstnævnte beløb indgik "Vandinstallation, sanitet og  

 armaturer" med 42.595 DKK.
 Ved skrivelse af 15. december 1999 til klagerne redegjorde  

 indklagedes advokat for indklagedes vanskeligheder med at  

 færdiggøre huset og oplyste, at en anden entreprenør  

 ville hjælpe med at få huset færdiggjort.
Ved skrivelse af 15. december 1999 tilkendegav klagernes  

 advokat over for indklagede, at kontrakten måtte anses for  

 ophævet, såfremt indklagede ikke senest fredag den 17. december  

 1999 meddelte, hvorvidt entreprisen ville blive færdiggjort i henhold  

 til de indgåede aftaler.
Klagernes advokat gjorde samtidig  

 gældende, at der påløb forsinkelsesbøder.
Ved telefax af 21. december 1999 til klagernes advokat  

 meddelte indklagede, at den anden entreprenør ville  

 færdiggøre snedkerarbejderne, medens de resterende arbejder  

 ville blive udført af indklagede.
Indklagede ville vende tilbage med  

 yderligere besvarelse når han havde talt med sin advokat.
 Ved skrivelse af 21. december 1999 meddelte klagernes  

 advokat indklagede, at faxen var modtaget, og at huset skulle være  

 indflytningsklar den 15. januar 2000, og at indklagede måtte  

 bekræfte dette senest den 3. januar 2000.
Ved skrivelse af 5. januar 2000 ophævede klagerne  

 entreprisekontrakten og anmodede samtidig Voldgiftsnævnet for Bygge- og  

 Anlægsvirksomhed om at udmelde en skønsmand til at foretage  

 stadeopgørelse.
Stadeopgørelse blev foretaget den 10. januar  

 2000. Indklagede var ikke mødt, men havde samme dag meldt afbud til  

 klagernes advokat.
Skønsmanden, en arkitekt, har opgjort de samlede  

 udgifter til husets færdiggørelse til 490.775 DKK ekskl. moms.
I  

 beløbet er medregnet el-arbejder til 30.000 DKK og VVS-arbejder til  

 69.700 DKK.
I sidstnævnte beløb indgår levering og  

 montering af sanitet m.m.
I den samlede udgift indgår endvidere visse  

 udvendige arbejder m.m., herunder underbeklædning på udhæng  

 af terrasse, trappe til bryggers, træterrasse ved gavl mod sø,  

 oplægning af stigetrin til kommende skorsten samt opstilling og  

 tilslutning af brændeovn.
Efter sagens indbringelse for Voldgiftsnævnet blev  

 indklagede anmodet om at afgive svarskrift i sagen.
Indklagede har ikke  

 indgivet svarskrift, og indklagede har ikke indbetalt depositum til sikkerhed  

 for udgifterne ved voldgiftsrettens behandling af sagen.
 Indkaldelse til mundtlig forhandling er forkyndt for  

 indklagede den 18. september 2000.
 Først under den mundtlige forhandling for  

 Voldgiftsretten den 26. februar 2001 har indklagede over for voldgiftsretten  

 redegjort for sin stilling til sagen.
 Indklagede har under den mundtlige forhandling givet  

 møde ved advokat og dennes broder, der efter det oplyste er  

 kommanditist i det indklagede kommanditselskab.
 Under den mundtlige forhandling er afgivet forklaring af  

 en af klagerne og indklagedes advokat.
En af klagerne har forklaret bl.a., at el- og  

 VVS-entreprisen udgik af den samlede entreprise, men indklagede skulle levere  

 sanitet og blandingsbatterier.
Efter ophævelsen af kontrakten indgik  

 klagerne aftale med den anden entreprenør om husets  

 færdiggørelse.
Klageren har udført udvendigt  

 malerarbejde.
De flyttede ind i huset den 2. marts 2000.  

 Færdiggørelsen har kostet ca. 470.000 DKK ekskl. moms.
De  

 udvendige arbejder og brændeovnen, som skønsmanden har medregnet  

 i stadeopgørelsen, har parterne aftalt, at indklagede skulle  

 udføre.
Indklagedes advokat har forklaret bl.a., at byggeriet blev  

 forsinket, da husets placering på grunden måtte ændres.  

 Ændringen nødvendiggjorde grundvandssænkning og  

 pilotering.
Det var i strid med parternes entreprisekontrakt, at klagerne  

 indgik aftale med den anden entreprenør om husets  

 færdiggørelse.
Indklagede havde krav på at  

 færdiggøre huset.
Indklagede havde den 13. december 1999 aftalt  

 med den anden entreprenør, at denne skulle færdiggøre  

 huset på indklagedes vegne mod betaling af 141.000 DKK.
Indklagede  

 kunne betale beløbet.
Den anden entreprenør bad ikke om garanti  

 for sin betaling.
Indklagedes advokat har bekræftet, at klagerne har  

 krav på forsinkelsesbøder med 7.970 SEK pr. uge, men kun for  

 tiden fra den 15. november 1999 til den 10. januar 2000. De udvendige  

 arbejder og brændeovnen, som skønsmanden har medregnet i  

 stadeopgørelsen, var ikke omfattet af entreprisekontrakten.
Klagerne har til støtte for deres påstand  

 gjort gældende, at de var berettiget til at hæve kontrakten, da  

 indklagede væsentligt havde misligeholdt denne.
Indklagede hæfter  

 derfor for udgifterne til byggeriets færdiggørelse.
Indklagede  

 skulle levere sanitet og blandingsbatterier til en værdi af 32.420 DKK,  

 hvilket beløb derfor skal regnes klagerne til gode, selvom  

 entrepriserne vedrørende el- og VVS med 99.000 DKK i øvrigt  

 udgår.
Forsinkelsesbøderne er skønsmæssigt  

 begrænset til 14 uger, hvilket omregnet til DKK efter kurs 0,87 svarer  

 til 97.074 DKK.
Når hertil lægges udgiften på 11.100 DKK  

 til Voldgiftsnævnet i anledning af stadeopgørelsen, og  

 restentreprisesummen på 30.000 DKK fratrækkes, fremkommer  

 påstandsbeløbet.
Indklagede har gjort gældende, at ophævelsen  

 var uberettiget, og at klagerne ikke havde opnået tilladelse til at  

 antage anden entreprenør.
Da indklagede den 24. januar 2000 ville  

 færdiggøre byggeriet, blev indklagede nægtet dette.  

 Forsinkelsesbøder kan ikke kræves for tiden efter den 10. januar  

 2000.
 Voldgiftsretten udtaler:
Indklagede var væsentlig forsinket med  

 entreprisens færdiggørelse, og der var grund til at antage, at  

 indklagede ikke uden yderligere væsentlig forsinkelse ville være  

 i stand til at fuldføre byggeriet.
Voldgiftsretten tiltræder  

 derfor, at klagerne var berettiget til at ophæve kontraktsforholdet,  

 jf.
AB 92 § 40, og til at anmode anden entreprenør om at  

 færdiggøre byggeriet.
Navnlig efter indholdet af indklagedes skrivelse af 24.  

 november 1999 må det fastslås, at el- og VVS-entrepriserne i  

 deres helhed var udgåede af kontraktsforholdet.
Som følge heraf  

 må der ved beregningen af klagernes krav i anledning af byggeriets  

 færdiggørelse fragå et beløb på 99.700 DKK i  

 skønsmandens opgørelse.
Indklagede har under den mundtlige forhandling gjort  

 gældende, at visse udvendige arbejder og brændeovnen ikke var  

 omfattet af entreprisen.
Ved at fremsætte indsigelserne så sent  

 har indklagede afskåret sig fra bevisførelse herom, og  

 voldgiftsretten tager derfor ikke disse indsigelser i betragtning.
 De udgifter til byggeriets færdiggørelse, som  

 indklagede herefter hæfter for, kan opgøres til 391.075 DKK  

 ekskl. moms eller 488.843 inkl. moms.
Forsinkelsesbod har til formål at formå  

 entreprenøren til at færdiggøre arbejdet.
Som  

 følge heraf ophører sådanne bøder med at  

 påløbe, når bygherren ophæver kontrakten og dermed  

 tilkendegiver, at entreprenøren ikke skal færdiggøre  

 arbejdet.
 Voldgiftsretten tager derfor indklagedes påstand  

 vedrørende forsinkelsesbøder til følge med et  

 beløb svarende til 8 uger eller med 55.470 DKK.
 Klagernes udgifter til stadeopgørelsen medtager  

 voldgiftsretten blandt sagens omkostninger som nærmere nedenfor  

 bestemt.
 Klagernes påstand tages herefter til følge  

 med et beløb på 514.313 DKK og med renter som  

 påstået.
 I sagsomkostninger skal indklagede betale 50.000 DKK.
Indklagede skal betale samtlige omkostninger, der er  

 påløbne ved sagens behandling for voldgiftsretten.
I det omfang,  

 hvor klagerne i henhold til § 26 i Regler for behandling af sager ved de af  

 Voldgiftsnævnet for Bygge- og Anlægsvirksomhed nedsatte  

 voldgiftsretter har betalt omkostningerne ved voldgiftsrettens behandling af  

 sagen, har klagerne regres imod indklagede.
 Thi bestemmes:
 Inden 14 dage efter denne kendelses modtagelse skal  

 indklagede til klagerne betale 514.313 DKK med procesrente fra den 23. marts  

 2000 samt sagens omkostninger med 50.000 DKK.
 Inden samme frist skal indklagede efter påkrav og  

 opgørelse fra Voldgiftsnævnet for Bygge- og  

 Anlægsvirksomhed betale samtlige med sagens behandling for  

 voldgiftsretten forbundne omkostninger.
