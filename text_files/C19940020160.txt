1. Indledning Ved lov nr. 381 af 18. maj 1994 er indsat en ny bestemmelse i lov om  

 offentlige veje, § 10, stk. 3, der giver de amtskommunale og kommunale  

 vejbestyrelser mulighed for at udføre anlægs-, drifts- og  

 vedligeholdelsesarbejder på andre vejbestyrelsers veje.
Samtidig er trafikministeren bemyndiget til at fastsætte nærmere regler om  

 ordningen.
Disse regler er fastsat i Trafikministeriets bekendtgørelse nr.  

 942 af 21. november 1994. Reglerne har bl.a. til formål at sikre en rimelig  

 konkurrence mellem offentlige og private tilbudsgivere.
Reglerne er af foreløbig karakter.
På et senere tidspunkt kan det blive  

 nødvendigt at tilpasse reglerne til de generelle regler om kommuners og  

 amtskommuners adgang til at udøve erhvervsvirksomhed, som er under  

 udarbejdelse i en af Indenrigsministeriet nedsat arbejdsgruppe som opfølgning  

 på betænkning nr. 1268 af april 1994 om fornyelse og effektivisering i den  

 kommunale sektor.
2. Forholdet til de hidtil gældende regler Efter § 10 i lov om offentlige veje påhviler det vejbestyrelserne at holde  

 deres offentlige veje i den stand, som trafikken kræver.
Bestemmelsens stk. 2  

 fastslår i overensstemmelse hermed, at det er vejbestyrelserne, der bestemmer  

 hvilke arbejder, der skal udføres på deres veje, og afholder de udgifter, der  

 er forbundet hermed.
De kommunale og amtskommunale vejbestyrelser er som hidtil frit stillet  

 med hensyn til, om de vil lade drifts-, anlægs- og vedligeholdelsesarbejder  

 på deres veje udføre af egen vejafdeling eller gennem en entreprenør.
Med den  

 nye bestemmelse i lovens § 10, stk. 3, er der nu åbnet mulighed for, at ikke  

 blot private men også kommunale og amtskommunale vejbestyrelser kan optræde  

 som entreprenør for en vejbestyrelse, der ikke selv kan eller ønsker at  

 udføre en bestemt opgave.
 For så vidt angår hovedlandevejene, for hvilke staten (Vejdirektoratet) er  

 vejbestyrelse, er der ved forlængelsen pr. 1. januar 1993 af de indgåede  

 samarbejdsaftaler med amtskommuner og en række større primærkommuner aftalt,  

 at alle anlægs-, drifts- og vedligeholdelsesarbejder, som det har mening at  

 udbyde, skal udbydes senest med udgangen af 1994. Det er samtidig aftalt, at  

 der skal arbejdes med forskellige former for udbud, herunder udbud på tværs  

 af aftalegrænser og på tværs af vejbestyrelsesområder, og at de  

 (amts)kommunale aftalepartnere selv skal kunne byde på de udbudte arbejder.
Der er med den ny bestemmelse ikke sket nogen ændring af hverken  

 licitationsloven eller andre bestemmelser, der generelt har betydning for  

 området.
Således gælder eksempelvis licitationslovens regler for bl.a. udbud  

 og behandling af indkomne tilbud vedrørende arbejder og leverancer inden for  

 bygge- og anlægsvirksomhed også på vejområdet.
3. Overdragelse af arbejder Overdragelse af arbejder til en anden vejbestyrelse må som hovedregel kun  

 ske efter forudgående udbud, hvor også private entreprenører har haft  

 mulighed for at byde på opgaven.
Dogkan overdragelse af arbejder til en anden  

 vejbestyrelse, jf. bekendtgørelsens § 2, ske uden forudgående udbud, hvis  

 arbejdets værdi eksklusive moms er mindre end det beløb, der er fastsat som  

 tærskelværdi i Rådets direktiv 92/50/EØF vedrørende tjenesteydelser (200.000  

 ECU svarende til ca. 1,6 mio. kr.). Omfatter aftalen løbende drifts- og  

 vedligeholdelsesarbejder af samme art, jf. bekendtgørelsens bilag 1, må  

 værdien af opgaven over en 4-årig eller kortere periode ikke overstige  

 ovennævnte beløb.
 For arbejder på hovedlandevejsnettet gælder, at disse i henhold til de  

 indgåede samarbejdsaftaler skal udbydes efter reglerne i Finansministeriets  

 cirkulære nr. 42 af 1. marts 1994 om udbud og udlicitering af statslige  

 drifts- og anlægsarbejder (udliciteringscirkulæret).
Ordet »udbud« er i bekendtgørelsen anvendt i samme betydning som  

 i udliciteringscirkulæret.
Udbud kan således ske enten som offentligt udbud,  

 hvor alle interesserede kan afgive tilbud, ved begrænset udbud, hvor tilbud,  

 når offentliggørelse af udbudsforretningen har fundet sted, kun kan afgives  

 af dem, der er opfordret eller indbudt hertil, eller - i sjældne tilfælde -  

 ved udbud efter forhandling.
 Hensynet til konkurrenceforholdene tilsiger, at vejbestyrelserne, hvis  

 udbud sker som begrænset udbud eller udbud efter forhandling, ikke alene  

 indhenter tilbud fra eller forhandler med andre vejbestyrelser, såfremt der  

 er tilkendegivet en interesse fra private entreprenører, der teknisk og  

 økonomisk skønnes at kunne udføre den pågældende opgave.
Overdragelse af arbejder til private entreprenører kan som hidtil ske  

 alene med de begrænsninger, der følger af EU's udbudsregler. (Rådets direktiv  

 93/37 vedrørende anlægsopgaver, Rådets direktiv 92/50 vedrørende  

 tjenesteydelser samt Rådets direktiv 93/36 vedrørende vareindkøb). For  

 anlægsarbejder gælder således, at aftaler med private entreprenører uden  

 forudgående udbud kun må omfatte arbejder under p.t. 5 mio.
ECU (ca. 40 mio.  

 kr.). For aftaler om tjenesteydelser er tærskelværdien p.t. 200.000 ECU (ca.  

 1,6 mio. kr.). Om anvendelsen af EU's udbudsregler på vejområdet henvises til  

 Vejdirektoratets vejledning af 20. januar 1994 (»Vejledning om brugen af  

 EU-reglerne, ved udbud af driftsopgaver på hovedlandevejen«), som kan  

 fås ved henvendelse til Vejdirektoratet.
 Det fremgår af de mellem staten og kommuner og amtskommuner indgåede  

 samarbejdsaftaler, at arbejder, der ønskes udført i »pakker« på  

 tværs af vejbestyrelsesområder, skal udbydes, for så vidt der i  

 »pakken« indgår arbejder på hovedlandevejene, der er omfattet af  

 udbudspligten.
 4. Afgivelse af tilbud m.v.
Det forudsættes, at vejbestyrelserne baserer deres tilbudsgivning på  

 almindelige forretningsmæssige principper.
Heri ligger, at det skal være en  

 fornuftig og forsvarlig disposition at tilbyde at udføre opgaven til den  

 pågældende pris, at prisfastsættelsen ikke må påføre private urimelig  

 konkurrence, og at prisen ikke må blive fastsat for lavt med henblik på at  

 yde tilskud til bygherren.
 Når en vejbestyrelse vil afgive tilbud på arbejder på en anden  

 vejbestyrelses veje, skal den, jf. bekendtgørelsens § 3, forinden foretage en  

 kalkulation af de samlede omkostninger, der er forbundet med at udføre  

 opgaven.
 Kalkulationen skal baseres på de gennemsnitlige, langsigtede omkostninger  

 og skal omfatte samtlige direkte og indirekte omkostninger, der er forbundet  

 med gennemførelsen af arbejdet.
5. Omkostningskalkulation Omkostningskalkulationen bygger på de gennemsnitlige langsigtede  

 omkostninger og ikke på udgifterne.
Dette er begrundet i to forhold:
For det første er der forskel på omkostningerne og udgifterne i det  

 enkelte år.
Der kan derfor ikke direkte udarbejdes en kalkule for en opgave  

 ud fra de tal, der figurerer i regnskabet/budgettet.
Dette hænger bl.a.  

 sammen med det forhold, at forrentning og afskrivning ikke indgår i det  

 kommunale budget- og regnskabssystem, idet anlægsudgifterne registreres fuldt  

 ud i det regnskabsår, hvori de afholdes, samt at materialer ikke nødvendigvis  

 benyttes i det regnskabsår, hvor de er indkøbt.
For det andet er omkostningerne en beregnet og ikke en konstaterbar  

 størrelse.
Omkostningsberegningen bygger på, at man i det enkelte år opgør  

 værdien af forbruget af de produktionsfaktorer, der indgår i  

 opgaveudførelsen.
Omkostningerne skal således afspejle værdien af det forbrug  

 af produktionsfaktorer, der indgår i udførelsen af opgaven.
I omkostningskalkulen skal alle omkostninger medregnes.
Det gælder såvel  

 direkte som indirekte omkostninger samt investeringsomkostninger.
Som omkostninger skal altså også medtages omkostninger, der ikke knytter  

 sig direkte til den udførende enhed.
Det kan være omkostninger - f.eks. til  

 lønadministration - der i budgettet er opført under (amts)kommunens  

 centralforvaltning.
Eller omkostninger der slet ikke figurerer på  

 (amts)kommunens budget - f.eks. husleje for (amts)kommunalt ejede ejendomme,  

 fremtidige udgifter til tjenestemandspension eller - for selvforsikrende  

 (amts)kommuner - omkostninger, der svarer til, hvad (amts)kommunen skulle  

 have betalt i præmier, såfremt den var forsikret.
Omkostninger, der ikke fremgår af budgettet, må indgå i  

 omkostningskalkulationen som beregnede størrelser.
En sådan beregning kan  

 f.eks. foretages på grundlag af en sammenligning med, hvad markedsprisen er  

 for lignende ydelser.
Det skal i øvrigt bemærkes, at der ikke er nogen entydig afgrænsning  

 mellem direkte og indirekte omkostninger.
Den samme omkostning kan f.eks. i  

 nogle (amts)kommuner figurere som en direkte omkostning, mens den i andre  

 (amts)kommuner kan være en indirekte omkostning - alt afhængigt af, hvordan  

 den enkelte (amts)kommune har indrettet sin virksomhed.
Som et konkret  

 eksempel kan nævnes, at omkostningen til tjenestemandspensioner, for en  

 kommune, der har forsikret sig, vil være en løbende direkte omkostning, mens  

 det for en kommune, der har valgt selv at afholde den fremtidige  

 pensionsudgift, vil være en indirekte omkostning.
5.1. Direkte omkostninger De direkte omkostninger er omkostninger, der direkte medgår til udførelsen  

 af den pågældende opgave.
 Eksempler på direkte omkostninger:
- løn, inkl. pensionsbidrag til overenskomstansatte og andre løndele - overarbejde/merarbejde - tjenesterejser og befordring - køb af materialer og specielt anskaffet apparatur - forbrug af fremmede tjenesteydelser - reparations- og vedligeholdelsesudgifter 5.2. Indirekte omkostninger De indirekte omkostninger er omkostninger, som er fælles for udførelsen af  

 flere opgaver, og som derfor ikke direkte kan henføres til den enkelte  

 opgave.
De indirekte omkostninger vil endvidere ofte kunne henføres til  

 udgifter, der er placeret tidsmæssigt forskelligt.
 Eksempler på indirekte omkostninger:
- lokaleudgifter (husleje, varme, el, rengøring, vedligeholdelse m.v.) - kontorudgifter (telefon, porto, kontorartikler m.v.) - indirekte lønomkostninger (kantine, efteruddannelse m.v.) - edb-udgifter - udgifter til ledelse og administration m.v.
- forsikring - udviklingsomkostninger m.v.
- beregnede omkostninger til tjenestemandspension - beregnede omkostninger for faciliteter, der er stillet gratis til  

 rådighed for opgavevaretagelsen Da omkostningsberegningen skal omfatte alle de omkostninger, der er  

 forbundet med løsningen af en given opgave, må udgifter, der er fælles med  

 driftsenhedens/kommunens øvrige aktiviteter, indgå med en andel i kalkulen,  

 som en indirekte omkostning.
På grund af udgifternes ofte udelelige karakter må de typisk fordeles  

 efter en fordelingsnøgle.
Denne fordelingsnøgle skal baseres på en  

 fastsættelse af den pågældende aktivitets andel af de samlede fællesudgifter.  

 Den hyppigst anvendte fordelingsnøgle er lønandele, hvor den enkelte  

 aktivitets andel fastsættes ud fra, hvor stor en andel lønudgiften til  

 aktiviteten udgør i forhold til driftsenhedens/kommunens samlede lønudgift.  

 Men også lokaleudgifter kan f.eks. anvendes som fordelingsnøgle.
5.3. Investeringsomkostninger Investeringsomkostningerne omfatter omkostningerne til forrentning af  

 drifts- og anlægskapitalen (maskiner, bygninger m.v.) samt til afskrivning af  

 anlægsaktiver.
 Investeringsomkostninger kan altså betragtes som indirekte omkostninger,  

 men behandles her særskilt på grund af de særlige forhold, der gør sig  

 gældende for kalkulation af sådanne omkostninger.
5.3.1. Forrentning af driftskapital Omkostninger til forrentning af driftskapital skal medtages i  

 omkostningskalkulen, såfremt der er tale om en opgave, hvortil der knytter  

 sig væsentlige omkostninger til likviditetsmæssige udlæg i forbindelse med  

 opgavens udførelse.
 Det kan f.eks. dreje sig om situationer, hvor produktionstiden og  

 kredittiden er særlig lang, eller hvor betalingen for udførelse af den givne  

 opgave først sker efter en længere periode.
 Den rentefod, der anvendes i disse beregninger, kan f.eks. svare til  

 rentefoden for kommunens eller amtskommunens mellemværende med sin  

 bankforbindelse.
5.3.2. Forrentning af anlægskapital Omkostninger til forrentning af anlægskapital skal medtages i  

 omkostningskalkulen.
Beregningen kan ske efter flere forskellige metoder,  

 hvoraf den mest anvendte er, at beregningen sker på grundlag af aktivernes  

 restværdi (restværdien udregnes som anskaffelsesværdien fratrukket tidligere  

 års beregnede afskrivninger).
Ved beregningen af omkostningerne til forrentning af anlægskapitalen skal  

 medtages alle større anlægsaktiver - uanset om disse optræder på drifts-  

 eller anlægsbudgettet.
Anskaffes der f.eks. edb-udstyr over driftsbudgettet,  

 skal udgifterne i forbindelse hermed inddrages i beregningen.
 Fastsættelsen af den rentefod, der skal anvendes ved kalkulation af  

 forrentningen af aktivets værdi, skal ske ud fra det enkelte anlægsaktivs  

 karakter.
 Er der tale om aktiver med en lang levetid, skal der anvendes en  

 forrentningsprocent, der er udtryk for den gennemsnitlige rente i samfundet  

 set over en tilsvarende periode.
 For aktiver med en kortere levetid kan en mere aktuel rentesats benyttes.
5.3.3. Afskrivning af anlægskapital Omkostninger til afskrivning af anlægskapital skal medtages i  

 omkostningskalkulen.
Beregning af afskrivninger kan ske efter forskellige  

 metoder.
Som eksempler kan peges på den lineære metode, hvor der afskrives  

 lige meget hvert år, eller saldometoden, hvor det årlige afskrivningsbeløb  

 beregnes med en fast procent af aktivets restværdi.
Afskrivningsprocentens størrelse fastlægges ud fra de enkelte aktivers  

 forventede levetid.
Levetiden skal svare til den periode, hvori anlægget  

 under hensyntagen til dets karakter og udgifterne til reparation og  

 vedligeholdelse skønnes at blive anvendt i produktionen.
Der kan arbejdes med  

 fysisk eller økonomisk levetid.
Den fysiske levetid bestemmes både af slitage og mere aktivitetsuafhængige  

 faktorer som vind og vejr.
Den økonomiske levetid bestemmes af f.eks. teknisk  

 forældelse (ny teknologi, nye produktionsmetoder m.v.). Er den økonomiske  

 levetid kortere end den fysiske, skal denne bruges som udgangspunkt for  

 beregningerne.
5.4. Moms Kommunens eller amtskommunens omkostninger beregnes eksklusive moms i  

 omkostningskalkulen.
Til gengæld skal der tillægges moms til den pris, som  

 kommunen eller amtskommunen tilbyder at udføre den pågældende opgave for.  

 Denne procedure svarer til den gældende ordning for f.eks. kommunale  

 forsyningsvirksomheder.
5.5. Kalkulens tidshorisont Den tidshorisont, der lægges til grund for omkostningskalkulationen, skal  

 have samme længde, som den kontraktperiode, der ønskes.
5.6. Eksempel på omkostningskalkulation Som bilag 1 vedlægges et eksempel på omkostningskalkulation, som har til  

 formål at illustrere de forskellige problemstillinger, som indgår i en  

 omkostningskalkule.
5.7 Vejdirektoratets meddelelse 015 Det regelsæt, hvorefter Vejdirektoratet afregner arbejder på  

 hovedlandevejsnettet udført af (amts)kommunale samarbejdspartnere, er udtryk  

 for en mulig udmøntning af ovennævnte omkostningskalkulationsprincipper.  

 Såfremt en udførende vejbestyrelse baserer sine kalkulationer på mandskabs-  

 og maskintimetakster m.v. udregnet efter kapitlerne 3, 4, 5 og 6 i dette  

 regelsæt, anses kravet om, at der i omkostningskalkulen skal være medregnet  

 alle omkostninger, for at være opfyldt.
Det pågældende regelsæt,  

 Vejdirektoratets meddelelse 015 »Regler for beregning af betaling for  

 arbejder på hovedlandeveje« af 17. december 1993, kan fås ved  

 henvendelse til Vejdirektoratet.
6. Regnskabsregler En vejbestyrelse, der udfører arbejde for en anden vejbestyrelse, jf. § 4  

 i bekendtgørelsen, skal føre særskilt regnskab for denne udadrettede  

 virksomhed.
Regnskabet skal indeholde samtlige direkte og indirekte  

 omkostninger samt indtægter ved virksomheden.
Der stilles således ikke krav  

 om, at der udfærdiges regnskab for hvert enkelt arbejde.
Vejbestyrelsen bør  

 dog af kontrolhensyn udarbejde en efterkalkulation på opgaven både af hensyn  

 til vurderingen af den økonomiske hensigtsmæssighed af den foretagne  

 disposition og som erfaringsgrundlag for fremtidige beslutninger, herunder  

 fremtidige forkalkulationer.
 I kommunens eller amtskommunens årsregnskab optages en regnskabsmæssig  

 redegørelse for den udadrettede virksomhed.
7. Klageregler Vejbestyrelsens forvaltning af bestemmelserne i bekendtgørelsens §§ 2-4  

 kan påklages til trafikministeren for så vidt angår retlige spørgsmål, jf.  

 bekendtgørelsens § 5.
 Trafikministeren vil i forbindelse med en klage f.eks. kunne tage stilling  

 til, om vejbestyrelsen har foretaget en kalkulation i overensstemmelse med  

 bekendtgørelsens § 3.
 Det er efter de almindelige forvaltningsretlige regler en forudsætning  

 for, at en person, herunder en juridisk person, kan klage, at den pågældende  

 har en individuel, væsentlig interesse i at få fastslået, om den beslutning,  

 der klages over, er i overensstemmelse med bekendtgørelsens regler.
Forinden trafikministeren tager stilling til en klage, indhentes en  

 udtalelse fra Udliciteringsrådet, der er nedsat i henhold til  

 Finansministeriets cirkulære om udbud og udlicitering af statslige drifts- og  

 anlægsopgaver.
Dette råd har særligt kendskab til licitationsforhold og er  

 egnet til f.eks. at vurdere, om en vejbestyrelse ved sin tilbudsgivning har  

 lagt de samlede omkostninger til grund.
Rådet har ikke nogen selvstændig  

 afgørelseskompetence, men udtaler sig alene vejledende til brug for  

 trafikministerens stillingtagen.
Rådet vil kunne anmode ministeriet om at  

 fremskaffe supplerende oplysninger og dokumenter fra vedkommende  

 vejbestyrelse, hvis det findes nødvendigt.
Vejbestyrelsen er forpligtet til  

 at stille sådanne oplysninger og dokumenter til rådighed for trafikministeren  

 i forbindelse med behandlingen af klagen.
Bekendtgørelsens bestemmelse herom  

 svarer til de tilsvarende regler i de kommunale styrelseslove.
Vejbestyrelsen  

 kan således ikke nægte at udlevere oplysninger og dokumenter ved at henvise  

 til, at der er tale om »forretningshemmeligheder«.
Trafikministeren tager stilling til, om bekendtgørelsens regler er  

 overholdt.
Hvis en vejbestyrelse ikke har medtaget de samlede omkostninger i  

 sit tilbud, tilkendegives dette over for den pågældende vejbestyrelse med  

 oplysning om, hvilken mangler eller undladelser m.m., der er ved den  

 foretagne kalkulation.
I disse tilfælde pålægger ministeren vejbestyrelsen at  

 beregne sine omkostninger i overensstemmelse med tilkendegivelsen ved  

 fremtidige kalkulationer.
Trafikministeren vil normalt ikke i forbindelse med  

 en sådan tilkendegivelse kunne pålægge vejbestyrelsen at ophæve en allerede  

 indgået aftale eller tage stilling til, om forholdet er af en sådan karakter,  

 at klageren har krav på erstatning.
Det sidste spørgsmål må afgøres af  

 domstolene efter dansk rets almindelige erstatningsregler.
 Hvis en vejbestyrelse senere bevidst sidder en sådan henstilling  

 overhørig, vil der i graverende tilfælde kunne blive tale om at anvende  

 straffe- og erstatningsreglerne i den kommunale styrelseslovgivning over for  

 de ansvarlige medlemmer af en kommunalbestyrelse eller et amtsråd.
Bekendtgørelsens klageregel omfatter ikke spørgsmål om overholdelse af  

 EU's udbudsregler.
Klager herom henhører under Klagenævnet for udbud.
Trafikministeriet, den 21. november 1994 Torkil Eriksen Bilag 1 Eksempel på omkostningskalkulation En kommune ønsker at afgive tilbud på udførelse af fejning af en  

 nabokommunes veje.
Til formålet råder kommunen over en selvsugende  

 fejemaskine.
Tilbudsperioden er et år.
Det bemærkes, at der er tale om en  

 momspligtig ydelse.
Omkostningerne opgøres derfor eksklusive moms i kalkulen,  

 idet momsudgifterne refunderes i momsregnskabet med Told og Skat.
 Kommunens samlede omkostninger pr. år ved udførelse af arbejdet kan  

 opgøres således:
De direkte omkostninger Løn, 400 timer a 112,00 kr. inkl. arbejdsbestemte Betaling til vognmand for bortkørsel og deponering De indirekte omkostninger Administrationstillæg, 5 pct. af summen af de direkte omkostninger og maskinudgifter, dvs.
 Udgifter til driftsbygninger og -pladser, 4 pct.
af lønsum og maskinudgifter Investeringsomkostninger Det er forudsat, at opgaven lægger beslag på maskinen i halvdelen af dens  

 kørselstid på i alt 800 timer.
Maskinen har en restværdi på 100.000 kr.
 Der skal tillægges moms til tilbudsprisen.
(* 1) Kommunen har beregnet, at den årlige udgift til administrationen af den kommunaltekniske driftsvirksomhed er 700.000 kr.  

 (lønadministration, kontorudgifter og ledelse mv.) Der er valgt at fordele denne udgift på grundlag af lønsummen til  

 markarbejde (10 mio. kr./år) og de samlede udgifter til maskinparken inkl.  

 forrentning og afskrivning (3 mio. kr./år). Procenten bliver herefter  

 700.000/(10.000.000 + 3.000.000) x 100 = 5.
 (* 2) Kommunen har beregnet den årlige kapitaludgift til driftsbygninger  

 og -pladser vedrørende den kommunaltekniske driftsvirksomhed til 520.000 kr.
 Der er her valgt at fordele denne kapitaludgift på grundlag af lønsum til  

 markarbejde (10 mio. kr./år) og samlede udgifter til maskinparken inkl.  

 forrentning og afskrivning (3 mio. kr./år). Procenten bliver herefter  

 520.000/(10.000.000 + 3.000.000) x = 4.
