 Tekstvalgets betydning.
 Overalt i afsnittet om engelsk vil ordet »tekst« dække ikke  

 alene det trykte, men også det talte ord, som det formidles gennem de  

 forskellige auditive hjælpemidler.
Arbejdet med tekster, trykte som talte, skal fra første færd stå i  

 centrum, og teksterne vælges med omhu, så de ikke alene opfylder kravet om  

 passende sværhedsgrad: lette i begyndelsen og efterhånden stigende i  

 vanskelighed.
I den første tid bør der således arbejdes med lette tekster og  

 korte lektier ca. 1 side.
Det er ofte formålstjenligt at give de studerende  

 hjælp til hjemmeforberedelsen.
Viser det sig, at man er begyndt på en for  

 svær tekst, skulle der ikke være noget i vejen for at afbryde læsningen af  

 den på et passende sted og først tage den op igen senere på året, thi hvis  

 ikke de studerende føler, at de kan overkomme de opgaver, de får, risikerer  

 man, at det går ud over arbejdsklimaet.
Mindst lige så vigtigt er det, at  

 teksterne indholdsmæssigt har mulighed for at appellere til de studerende og  

 stimulere deres lyst til at udfolde sig på det fremmede sprog.
Det er nemlig  

 gennem arbejdet med teksterne, at den sproglige øvelse først og fremmest  

 foregår, samtidig med at de studerende oplever, at undervisningen også har et  

 videre formål: en konfrontation med karakteristiske sider af kulturen og  

 samfundsforholdene i de engelsktalende lande.
 Hjemmearbejdet .
Hjemmearbejdets omfang skal afpasses efter teksternes sværhedsgrad og til  

 den naturlige opdeling af indholdet.
Selv i de første uger, hvor sigtet  

 hovedsagelig er sprogligt, bør en tekst aldrig opfattes som blot et underlag  

 for sproglige øvelser.
Men da arbejdet med forståelsen og tilegnelsen af  

 teksternes indhold i alt væsentligt kan og bør foregå på engelsk, vil  

 tekstlæsningen og opøvelsen af sprogfærdighed på naturlig måde støtte  

 hinanden.
 Dybde og bredde .
Der skal være en stadig vekselvirkning mellem to arbejdsformer, - idag  

 hyppigst benævnt intensiv og ekstensiv -, der hver for sig er lige vigtige.  

 Den ene går i dybden, den anden i bredden.
Den ene lægger vægt på grundighed  

 og præcision på at arbejde indgående med en ting, på detaljens betydning for  

 helheden; den anden lægger vægt på det kvantitative, på betydningen af, at de  

 studerende møder sproget i så stor og varieret en udstrækning som muligt,  

 selv om de ikke forstår det i alle enkeltheder, og at de kaster sig ud i  

 brugen af det fremmede sprog uden at tænke på, om hver enkelthed er korrekt.  

 Se i øvrigt det særlige afsnit om intensiv og ekstensiv læsning.
Den forskel, der eksisterer mellem intensiv og ekstensiv læsning, vil  

 naturligvis have en nøje parallel ved aflytning af bånd.
Man kan lægge vægt  

 på, at alt skal forstås, hvilket kræver en omhyggelig for- og efterbehandling  

 og hyppig tilbagespilning, men man kan også få udbytte af en enkelt  

 gennemspilning uden afbrydelse.
Hvis arbejdet med bånd altid er intensivt,  

 vil interessen svækkes.
Forskellen mellem de to arbejdsformer viser sig ikke alene i arbejdet med  

 forståelsen.
Den træder også frem, når den studerende skal producere noget på  

 engelsk.
I arbejdet med talefærdigheden ses forskellen i korrekthedskravet  

 over for »fluency«.
Det er vigtigt, at den studerende ikke får sit  

 sproglige initiativ kvalt af frygt for at sige noget, der ikke er grammatisk  

 korrekt, og på den anden side må ukorrekte udtryksmåder rettes så betids, at  

 de ikke fæstner sig.
Ikke alle studerende tåler at blive rettet i samme  

 udstrækning, og på den anden side må hensynet til resten af klassen heller  

 ikke tilsidesættes.
Det er nødvendigt at finde en passende balance, så  

 læreren ikke lukker munden på de studerende, men alligevel får givet dem den  

 fornødne sproglige vejledning.
Ved bedømmelsen af talefærdigheden, således  

 som den finder sted ved enhver eksamen, skal der lægges mere vægt på, hvor  

 flydende og naturligt den studerende udtrykker sig, end på, om alle  

 enkeltheder er korrekte.
Kravet til korrekthed skal i øvrigt altid afpasses  

 efter niveauet.
 Oplæsning .
Brugt med måde er oplæsning en nyttig øvelse.
Den spiller f.eks. en  

 væsentlig rolle i arbejdet med udtalen og kan derfor, især i begyndelsen,  

 forekomme som et selvstændigt indslag i den enkelte time.
Der bør dog  

 tilstræbes en integration med timens øvrige arbejde, således at oplæsningen  

 ikke tager for megen tid.
 Oplæsning kan tjene til at fremdrage passager af særlig interesse for det  

 indholdsmæssige og sproglige arbejde med teksten.
 Mundtlig sprogfærdighed .
Det kan være vanskeligt at isolere de forskellige undervisningselementer.  

 F.eks. er det svært at skelne mellem en indholdsmæssig og en sproglig  

 behandling af en tekst.
Som regel går de op i en højere enhed, men det er dog  

 muligt at lægge mere vægt på det ene end på det andet.
Således vil i den  

 første tid en stor del af opmærksomheden ganske naturligt være rettet mod det  

 sproglige udbytte, tekstlæsningen kan give.
Referater og resumeer egner sig  

 til sproglig udfoldelse i en længere sammenhæng uden afbrydelser.
Under  

 samtale og diskussion kan søgelyset rettes mod specielle udtryk og vendinger,  

 og der kan gøres sproglige iagttagelser i det læste, enten frit eller bundet  

 af bestemte retningslinier.
Der skal arbejdes med nyt sprogstof, så det ikke alene vil blive forstået,  

 når det ses eller høres i en ny tekst, men således, at store dele af det kan  

 bruges konstruktivt af den studerende i nye sammenhænge.
Som eksempel på  

 øvelser, der kan støtte dette formål, kan ud over de allerede omtalte nævnes  

 dramatisering af fortællende stof, referat af et afsnit set fra en anden  

 synsvinkel end den, der anlægges i teksten, indlæg for og imod i forbindelse  

 med debatoplæg eller synspunkter i teksten, udvikling af en tænkt situation i  

 forbindelse med teksten (what would have happened if..) o.s.v.
Enhver tekstbehandling, også når formålet først og fremmest er en  

 indholdsmæssig fortolkning, bør, som den øvrige del af undervisningen foregå  

 på engelsk.
Det, at det fremmede sprog høres og bruges ustandselig, styrker  

 og udvider ordforråd og fraseologi.
Når hovedsigtet ikke er en opøvelse af  

 sprogfærdigheden, men en tilegnelse af tekstens indhold og en tankeudveksling  

 i forbindelse hermed, har eleverne en særlig mulighed for at føle det  

 fremmede sprog, ikke som et mål i sig selv, men som et middel til at nå til  

 beherskelse af noget andet ved hjælp af sproget.
Et grundigt og varieret  

 tekstarbejde som beskrevet dels ovenfor og dels i afsnittet om A/V er den  

 bedste metode til videreudvikling af den mundtlige sprogfærdighed.
 Skriftlig sprogfærdighed .
Også opøvelsen af den skriftlige sprogfærdighed tager bedst sit  

 udgangspunkt i tekstarbejdet, og det er af vigtighed, at der er en stadig  

 vekselvirkning mellem fagets mundtlige og skriftlige side, så de gensidigt  

 støtter og supplerer hinanden.
De friere skriftlige opgaver forfølger det  

 samme mål som de mundtlige øvelsers bearbejdelse af tekstmaterialet:  

 opøvelsen af udtryksevnen og sansen for at skelne mellem væsentligt og mindre  

 væsentligt. Øvelser i forbindelse med læsningen, såsom referater, resumeer,  

 besvarelse af spørgsmål eller små foredrag med emner i tilknytning til  

 teksten, egner sig lige så godt til skriftligt arbejde, og herfra kan gradvis  

 skabes en overgang til opgaver, der kræver en lignende, friere behandling af  

 en udleveret tekst, som de studerende ikke kender i forvejen.
Ved siden af denne type af mere kreativt betonede skriftlige opgaver skal  

 også bundne opgaver, der stiller ganske bestemte sproglige krav, indgå i  

 arbejdet.
I begyndelsen vil hovedvægten naturligt ligge på forskellige former  

 for »structure drills« og oversættelse fra dansk til engelsk af  

 egnet eksempelstof med det formål at befæste og udbygge den elementære  

 sikkerhed i fraseologi og grammatik.
Et stadigt samspil i det daglige mellem mundtlig og skriftlig fremstilling  

 skulle give den bedste træning i besvarelsen af den type skriftlige opgaver,  

 kursus arbejder med.
Disse indeholder elementer af såvel resume som  

 kommentar, hvorimod oversættelse fra dansk til engelsk indtager en mere  

 beskeden plads.
Det er et spørgsmål, om der overhovedet bør anvendes  

 stiløvelsessamlinger af traditionel art.
I hvert fald må der advares mod at  

 bruge for megen tid på den slags øvelser.
 En klar og letanvendelig grammatik kan støtte denne side af  

 sprogtilegnelsen og, ikke mindst, gøre tjeneste som en nyttig opslagsbog.
 Intensiv og ekstensiv læsning .
Som det er fremgået af afsnittet om arbejdsformer, kræves der ved den  

 intensivt læste tekst forståelse af alle enkeltheder. at en tekst er  

 forberedt intensivt, betyder imidlertid ikke, at den skal kontrolleres fra  

 ende til anden.
En mekanisk kontrol er lige kedelig, hvad enten den består af  

 løsrevne orddefinitioner eller overdreven brug af oversættelse.
Tiden kan  

 bruges til noget bedre, og de studerende kan selv i en vis udstrækning tage  

 ansvaret for, at teksten er forberedt, som den skal.
De studerende skal  

 naturligvis have lejlighed til at stille spørgsmål, og læreren kan også tage  

 ting op, som han erfaringsmæssigt ved volder besvær.
Klarlæggelsen af sådanne  

 vanskeligheder vil normalt kunne foregå ved en forklaring på engelsk af den  

 pågældende sammenhæng.
Oversættelse til dansk kan anvendes ved svære passus  

 eller til at præcisere valøren af et bestemt ord eller udtryk, men bør ikke  

 brede sig herudover på bekostning af den fortolkende tekstbehandling, som  

 skal indtage den centrale plads i undervisningen.
For at de studerende under deres arbejde hjemme ikke udelukkende skal  

 koncentrere sig om den sproglige forståelse, og for at give dem lejlighed til  

 at forberede en sammenhængende sproglig fremstilling, kan man til det ny  

 tekstafsnit stille præcise spørgsmål og opgaver, f.eks. resume af en episode,  

 bidrag til en karakteristik af en eller flere personer, kommentar til  

 bestemte udtryk o.s.v.
Spørgsmål af typen why, how can you explain, comment  

 on, etc. modvirker alt for korte svar.
En del af disse små opgaver og  

 spørgsmål kan passende besvares på tavlen i begyndelsen af timen.
Dette kan  

 virke opmuntrende på de mere tilbageholdende, der får lov at udtrykke sig  

 mere ubemærket, mens resten af klassen fortsætter samtalen.
Desuden giver det  

 lejlighed til sproglige iagttagelser under den fælles rettelse, der kan finde  

 sted på et belejligt tidspunkt i timen.
Endelig kan det give anledning til  

 yderligere diskussion, hvis man konstaterer uenighed i opfattelsen.
 Korte mundtlige resumeer af forrige times tekstafsnit er en nyttig øvelse,  

 især hvis den kombineres med aktiv medvirken fra klassen.
Ved den ekstensive læsning drejer det sig om at de studerende opøves i at  

 læse løs med så lidt brug af ordbog som muligt, men således at indholdet i  

 alt væsentligt er forstået.
Der kan opgives gloser på forhånd, og der kan  

 naturligvis under tekstbehandlingen tages enkeltheder op, som skønnes  

 nødvendige for forståelsen, men den studerende bør ikke få indtryk af, at  

 hans forberedelse er utilstrækkelig, hvis ikke han selv har klaret sådanne  

 enkeltheder på forhånd.
Hvis det væsentlige i en tekst kun kan tilegnes ved  

 flittig brug af ordbog, egner den sig ikke til ekstensiv læsning på det  

 pågældende trin.
Mens der altså er en tydelig forskel på de krav, der stilles  

 til den intensive og den ekstensive læsning med hensyn til den sproglige  

 forståelse, har de to læsemåder langt mere tilfælles, hvad  

 indholdsbehandlingen angår.
Også her opfordrer den intensive læsning vel til  

 en større beskæftigelse med enkeltheder, men de krav, der stilles til de  

 væsentlige aspekter af tekstforståelsen, er de samme.
I begyndelsen vil det  

 være naturligt at anvende glosserede udgaver til den ekstensive læsning, men  

 efterhånden går man over til ukommenterede udgaver, hvilket dog ikke  

 udelukker brug af glosehæfter o.l.
Den ekstensive læsning drives sideløbende  

 med den intensive.
Ved stadig at sørge for en passende vekslen mellem de to  

 læsemåder vil man bibeholde de værdier, der knytter sig til den grundige  

 arbejdsform, og samtidig muliggøre, at de studerende får en vis læsefærdighed  

 og øvelse i at bruge sproget.
Den intensive og den ekstensive læsning dyrkes i nøje forbindelse med  

 hinanden, således at f.eks. dele af en ekstensivt læst tekst læses intensivt,  

 eller man kan efter en første ekstensiv behandling af en længere tekst tage  

 visse dele af den op igen til intensiv behandling.
Men forskellen på de to  

 læsemåder bør ikke udviskes.
Det skal være klart aftalt, hvad der skal være  

 forberedt intensivt og hvad ekstensivt.
 En af fordelene ved opdelingen af pensum i intensiv og ekstensiv læsning  

 er, at man kan nøjes med at behandle visse centrale dele af et værk grundigt  

 og dog få et indtryk af helheden ved at læse resten ekstensivt.
En tekst kan læses ekstensivt på mange forskellige måder.
Man kan, som en  

 almindelig regel anbefale en gradvis fremadskriden med hensyn til  

 hjemmearbejdets omfang, men i øvrigt er det naturligt at lade de studerende  

 prøve forskellige metoder ved forskellige tekster.
Med hensyn til den  

 ekstensive læsnings placering i timeplanen kan der f.eks. vælges mellem at  

 henlægge den til en bestemt ugedag, bruge hver time i en vis periode til  

 hurtiglæsningen eller fastsætte et tidsrum, inden for hvilket en bestemt  

 tekst skal være læst.
Behandlingen kan foregå ved almindelig klassesamtale,  

 ved referater og besvarelse af spørgsmål.
Efterhånden som værkets  

 problemstillinger går op for de studerende vil de selv i stadig højere grad  

 kunne overtage gennemgangen som ordstyrere i panelform, som spørgere o.s.v.  

 Noget af læsningen kan foretages individuelt eller gruppevis, så resultatet  

 blot vises gennem besvarelse af visse opgaver stillet til gruppen eller den  

 enkelte.
 Sammensætning af læsepensum .
En måde at systematisere læsningen på er at vælge efter emner: race, død,  

 krig, kærlighed, generationskonflikt, miljø, uddannelsesproblemer, sociale  

 modsætningsforhold o.s.v., og her kan de forskellige genrer, såvel  

 skønlitterære som ikke-skønlitterære, frit blandes.
Efter en anden metode kan  

 man gå ud fra en bestemt kærne - et værk klassen som helhed har dyrket mere  

 indgående - og lade enkeltstuderende eller grupper gå i gang med andre værker  

 af samme forfatter, tilhørende samme periode eller genre.
 Hvad enten det drejer sig om litterære værker eller tekster, der behandler  

 samfunds- og kulturforhold, gælder det, at der ikke skal tilstræbes nogen  

 form for oversigt, og samlede håndbogsfremstillinger bør kun anvendes som  

 opslagsbøger, f.eks. i de tilfælde, hvor en baggrundsviden kan støtte  

 tilegnelsen af det læste.
Der bør ikke vælges for snævert, men det skulle for øvrigt ikke være svært  

 for den enkelte klasse at finde områder, som man kan interessere sig for.
Der  

 er mulighed for ind imellem at vælge noget helt dagsaktuelt, idet noget af  

 læsestoffet, i hvert fald under det ekstensivt læste, skal tages fra aviser  

 og tidsskrifter.
Egnede uddrag kan så indgå i læsepensum for klassen som  

 helhed, for grupper eller for enkelte studerende.
Der er i det foregående peget på muligheder for at sammenstille et pensum  

 ordnet i grupper ud fra bestemte synspunkter.
Det betyder dog ikke, at al  

 læsning nødvendigvis skal kunne rubriceres sammen med andre opgivne tekster.  

 En betingelse er imidlertid, at det, der læses, kan fange interessen.
Ikke  

 sådan at forstå, at hvis en tekst ikke straks appellerer til alle, er den  

 uegnet.
Der er visse af de sværere tekster, der ikke straks afslører, hvad de  

 har at tilbyde, men som til gengæld kan skabe et virkeligt engagement, når  

 skallen først er brudt.
At tage den udfordring op, som en både sprogligt og  

 indholdsmæssigt vanskelig tekst rummer, kan i sig selv være en betydelig  

 tilfredsstillelse.
 Tekstbehandlingen .
 Behandlingen af teksten sker gennem samtale, diskussion, referat o.s.v.,  

 som nærmere udviklet i afsnittet om opøvelse af den mundtlige sprogfærdighed.  

 Litteraturhistorie og realia behandles kun i det omfang, som skønnes  

 nødvendigt for forståelsen.
Hovedvægten vil med de allerfleste tekster ganske naturligt ligge på de  

 almenmenneskelige spørgsmål samt på de bidrag, teksten kan give til at belyse  

 karakteristiske træk i det pågældende fremmede kulturmønster.
Samtalen vil  

 ofte kunne stimuleres, ved at man udnytter de muligheder, en tekst kan rumme,  

 for en aktualisering af dens ideer, en appel til personlig stillingtagen og  

 en vurdering på basis af en afvejning af alternative muligheder.
Vigtigt er  

 det, at de studerende lærer at dokumentere deres påstande, at finde de steder  

 i teksten frem, som de bygger deres udsagn pa og i det hele taget at  

 argumentere klart og fyldestgørende for de synspunkter, de fremsætter.
 Audiovisuelle hjælpemidler .
Sproglaboratoriet kan anvendes på det tidlige indlæringstrin til  

 forskellige programmerede øvelser.
På et senere trin kan forskellige auditive  

 tekstøvelser (drama, debatter, interviews o.l.) udnyttes i sproglaboratoriet.
Den almindelige båndoptager kan f.eks. benyttes til formidling af  

 skoleradioudsendelser, som er særdeles nyttige til at udvikle de studerendes  

 hørefærdighed.
De stifter bekendtskab med mange forskellige former for talt  

 engelsk i Storbritannien, USA og andre steder.
Det er en forudsætning for et  

 tilfredsstillende udbytte, at den lydtekniske kvalitet er i orden, og at  

 ingen studerende hæmmes i sin opfattelse af det talte af rent akustiske  

 årsager.
Arbejdsprocessen ved en intensiv udnyttelse af et båndprogram vil hyppigt  

 være tre-leddet og bestå i en forbehandling, en konfrontation med stoffet, og  

 en efterbehandling.
Under konfrontationen med stoffet, der naturligvis også  

 kan foretages uden forbehandling, er det et fundamentalt krav, at der  

 arbejdes aktivt og varieret.
Der kan drives klasseundervisning eller  

 gruppearbejde, eller en kombination af disse.
De studerende aktiviseres  

 gennem repetition og mundtlig eller skriftlig referat af mindre eller større  

 helheder, ved besvarelse af uddelte spørgsmål, eller ved at de selv  

 formulerer spørgsmål til stoffet.
En diskussion af behandlede emner fører  

 naturligt til en videre bearbejdelse eller uddybning, og arbejdet vil ofte  

 kunne afrundes med en skriftlig opgave.
Herudover kan det være af værdi at præsentere de studerende for  

 kunstneriske fremførelser af stof, de har gennemgået i undervisningen, og man  

 kan afspille en tekst, de studerende ikke kender i forvejen, uden  

 afbrydelser, så behandlingen af den kommer til at ligne behandlingen af visse  

 former for ekstensiv læsning.
De auditive hjælpemidler vil kunne kombineres  

 med visuelle: TV, film, lysbilleder og cineloop, både i forbindelse med  

 systematiske øvelser, hvor de kan fungere som stimuli for sprogudfoldelse, og  

 i forbindelse med talte tekster af forskellig art, hvor de kan støtte  

 opfattelsen og fremme lysten til at behandle det hørte i forskellige former  

 for aktiv sprogudøvelse.
 Tavlen og overhead projektoren fungerer som visuelle hjælpemidler til at  

 give de studerende den støtte, det er for de fleste, ikke alene at høre visse  

 ting, der skal indlæres, men også at se dem.
 Håndbogsbenyttelse .
På et passende tidspunkt ret tidligt i forløbet skal de studerende have en  

 første vejledning i håndbogsbenyttelse.
En sådan vejledning integreres i det  

 daglige arbejde, så den ikke får karakter af en speciel disciplin, der  

 indøves i en bestemt periode på bekostning af fagets andre sider.
Gennem  

 systematiske øvelser gøres de studerende fortrolige med de gængse  

 engelsk-danske og dansk-engelske ordbøger.
Vejledning i ordbogsanvendelse er  

 især nødvendig, når det drejer sig om en engelsk-engelsk ordbog.
En god  

 ensproget ordbog af den type, der specielt er beregnet på udlændinge, der  

 lærer engelsk, vil være et uvurderligt hjælpemiddel, hvis de studerende er  

 tilstrækkeligt opøvede i brugen af den.
En stadig inddragelse af den i den  

 daglige undervisning vil naturligvis på bedste måde demonstrere dens  

 muligheder.
Hvis man benytter engelsk-engelsk ordbog, er det særlig vigtigt at give en  

 orientering i bogens opstilling, dens tegn og forkortelser, samt at vise de  

 studerende, hvad man kan få ud af eksempelmaterialet.
Det gøres mest  

 effektivt i forbindelse med praktiske opgaver af forskellig art.
F.eks. kan  

 en ikke for svær passage på en 10 - 15 linier gøres til genstand for intensiv  

 behandling.
Lærer og studerende kan i fællesskab udarbejde noter, evt. en  

 enkelt realkommentar, men på dette niveau må det især blive rent sproglige  

 noter.
Man kan være usikker m.h.t. et ords udtale, og især vil man ofte få  

 brug for ordbogen til at finde den præcise betydning af et udtryk, evt.  

 belyst af et eksempel, et synonym eller et antonym.
Det kan være nødvendigt  

 at søge forklaring på et grammatisk-fraseologisk problem for at opnå den  

 fulde forståelse. arbejdet med ordbogen benyttes til at gøre de studerende  

 sprogbevidste og lære dem at gøre iagttagelser under deres læsning.
Efter en sådan fælles gennemgang kan de studerende f.eks. gruppevis  

 foretage en lignende behandling af andre korte afsnit.
I forbindelse med  

 sådanne øvelser kan det være naturligt at give anvisninger på, hvordan man  

 overskueligt og hensigtsmæssigt kan føre sine notater.
Vejledning i håndbogsbenyttelse udstrækkes til også at omfatte den  

 bogbestand, der har sin plads i faglokale og bibliotek.
Vigtigt er det, at  

 denne vejledning ikke bliver et engangsforetagende, men at relevante  

 håndbøger jævnlig inddrages i arbejdet i forbindelse med den daglige  

 undervisning.
 Laboratorielæsning .
Under engelsk som tilvalgsfag skal 50 sider af pensum behandles som  

 såkaldt laboratorielæsning, hvorved forstås en mere selvstændig arbejdsform  

 bestående i, at de studerende, individuelt eller i grupper, arbejder med en  

 tekst under brug af bibliotekets bogbestand.
Selvom læreren under selve  

 laboratoriearbejdets afvikling spiller en absolut tilbagetrukken rolle, er  

 det værdifuldt at arbejdet munder ud i en eller anden form for  

 rapportafgivelse, mundtlig eller skriftlig, i forbindelse med hvilken der  

 gives klassen eller grupperne lejlighed til sammen med læreren at drøfte de  

 opnåede resultater.
Det første laboratoriearbejde kan bestå i en rent  

 sproglig gennemgang af nogle få sider ukommenteret tekst.
En anvendelig  

 fremgangsmåde ved et sådant arbejde er omtalt ovenfor under afsnittet om  

 håndbogsbenyttelse.
Det er ikke tanken, at de 50 sider skal udgøres af en  

 enkelt tekst.
Undtagelsesvis kan man lade de studerende foretage et stort  

 samlet arbejde, evt. med individuelt valgte tekster, for så vidt disse giver  

 anledning til benyttelse af håndbøger af forskellig art.
Men det vil være  

 fuldt så naturligt at de studerende arbejder laboratoriemæssigt med  

 forskellige teksttyper, f.eks. journalistisk eller essayistisk stof, en  

 novelle, en scene fra et skuespil o.s.v.
Det vil være forskelligt, hvor meget  

 den enkelte opgave kræver brug af håndbøger, og hvilken slags det drejer sig  

 om. arbejdet vil nok oftest foregå i grupper, og ved visse opgaver vil  

 hovedvægten komme til at ligge på den drøftelse af tekst og emner, der vil  

 foregå inden for gruppen.
 Hvis man, som foreslået, arbejder laboratoriemæssigt med flere forskellige  

 tekster, vil det nok være hensigtsmæssigt at fordele denne læsning over mere  

 end eet semester.
 Tværfagligt samarbejde .
I det daglige arbejde kan der, uden at der er tale om et tværfagligt  

 samarbejde, gøres adskilligt for at knytte de forskellige fag nærmere til  

 hinanden.
Viden erhvervet i eet fag kan udnyttes i et andet og  

 sammenligninger drages ud over faggrænserne; i det hele taget kan der både af  

 studerende og lærere gøres meget for at sløjfe de ofte kunstige skel i den  

 traditionelle faginddeling.
Et tværfagligt samarbejde vil udmærket kunne dyrkes i det små.
Det kan  

 dreje sig om arrangementer, der kun omfatter en time eller to, eller der kan  

 træffes aftale om tidspunktet for gennemgangen af en ting, som har berøring  

 med forskellige fag.
Et samarbejde med fælles emne kan også strække sig over et noget længere  

 tidsrum.
Ved et sådant mere tidkrævende arrangement vil det normalt være  

 mindre heldigt at lade et fag optræde udelukkende som støtte for et andet.  

 Det, der er karakteristisk for et virkeligt tværfagligt samarbejde, er, at de  

 studerende herigennem i hvert af de implicerede fag får et tilskud, som de  

 ellers ikke ville få.
Det kan dreje sig om at få en baggrund ridset op, at få  

 linier ført videre, at inddrage nye, måske kontrasterende, synspunkter, eller  

 at anvende helt andre metoder i behandlingen af et emne.
 2. års opgaven .
 Som 2. års opgaver (se bekendtgørelsen § 10) kan vælges emner af mange  

 forskellige slags inden for de områder, det kan være naturligt at berøre i  

 engelskundervisningen.
Opgaverne skrives normalt på dansk.
Det er en forudsætning, at  

 primærlitteraturen og, for langt den overvejende del, også  

 sekundærlitteraturen læses på engelsk, således at så godt som alle citater i  

 opgaven er på engelsk.
De valgte emner skal være af en sådan art, at de har mere end rent  

 periferisk berøring med faget, og at der er en rimelig litteratur tilgængelig  

 til studiet af området (turistbrochurer og egne sommerferieoplevelser er ikke  

 tilstrækkeligt). Emner af almenkulturel, samfundsmæssig, politisk, litterær  

 og kunstnerisk art, såvel som rent sproglige emner inden for de  

 engelsktalende lande kan accepteres.
Derimod må specifikt historiske,  

 geografiske, biologiske emner, der findes i engelsksproget form, eller blot  

 er udgivet i et engelsktalende land, men som behandler materiale af en  

 karakter, der er almengyldig for mange andre lande, normalt henvises til  

 andre fag end engelsk.
Værker, der er læst og drøftet intensivt i klassen kan ikke bruges som 2.  

 års opgaver.
Har en studerende fattet interesse for en forfatter hvis værk er  

 blevet gennemgået, er der intet i vejen for at andre værker af samme  

 forfatter kan bruges og der kan drages sammenligninger til det læste værk med  

 henblik på temaer og ideer.
 Her følger nogle eksempler på 2. års opgaver:
 Område:
 »Brave New World« og »1984«.
 Titel:
 En sammenligning mellem de styrende principper i statsformerne i de to  

 fremtidsromaner.
 Område:
 Orwell, »Comin up for air«, A Clergyman's Daughter' + et uddrag  

 fra »The Road to Wigan Pier« (i The English in the Twentieth  

 Century) + et antal essays.
 Titel:
 Giv med baggrund i romanerne »Coming up for air« og »A  

 Clergymam's Daughter«, samt nogle af George Orwells essays en skildring  

 af England og englænderne i dette århundrede, idet der særlig lægges vægt på  

 de forandringer, der sker på menneskelige og sociale områder.
 Område:
 John Braine, »Room at the Top« og John Wain, »Hurry on  

 Down«.
 Titel:
How do the Establishment and the class system influence the main  

 characters? Område:
 Beat litteratur.
 Titel:
 Hovedtemaer i gammel og ny Beat litteratur med speciel relation til Jack  

 Kerouac og Bob Dylan.
 Område:
 The Black Panther Party.
 Titel:
 Give an account of the Black Panther Party's aims, its structure, and the  

 way it works. also account for the origin of the party and try to place it in  

 the spectrum of present-day negro and reformist movements in the United  

 States.
 Område:
 Kiplings og Orwells forhold til imperiet.
 Titel:
 Der ønskes en sammenligning af Kiplings og Orwells holdning til  

 imperialismen på grundlag af a) Kiplings »Mandalay«, »The  

 White Man's Burden«, »Gunga Din«, »The Roman Centurion's  

 Song«, b) Orwells »Burmese Days«, »Shooting an  

 Elephant«, »A Hanging«.
 Område:
 Ibsens betydning for Arthur Miller.
 Titel:
 Symbolisme og livssyn i Ibsens »Vildanden« og Millers  

 »Death of a Salesman«.
 Selvstuderende .
Den selvstuderendes pensum skal være varieret.
Det skal omfatte de  

 vigtigste skønlitterære genrer (noveller, drama, romaner). Værker oversat til  

 engelsk fra andre sprog, såvel som rene »underholdningsromaner« kan  

 ikke indgå i pensum.
Der skal endvidere læses forskellige former for sagprosa  

 med tilknytning til engelsktalende samfund og deres kulturelle forhold  

 (håndbogsstof, tekniske tekster, parlørstof o.l. kan dog ikke indgå i  

 pensum).
 Yderligere vejledning ved sammensætningen af pensum og om hjælpemidler til  

 studiet må søges hos en engelsklærer på et HF~ kursus.
Det er en forudsætning for, at en selvstuderende kan komme op til prøve,  

 at eksaminator og censor har fået præcise oplysninger om, hvad der er  

 læsepensum og hvad der er eksamenspensum.
Derfor kan pensumopgivelserne kun  

 godkendes, hvis det fremgår, hvor de pågældende tekster kan findes (forlag,  

 udgave) og hvilke dele af en større tekst, der hører med til pensum.  

 Endvidere skal der være nøjagtige side- og kapitelangivelser for hvert  

 tekststykke, og der skal foretages nøjagtig sammentælling af normalsider (en  

 normalside svarer til 1300 bogstaver, eller hvis det er poesi 30 verslinjer;  

 i danske skoleudgaver står i reglen anført, hvor mange normalsider teksterne  

 omfatter).
 Eksamen .
 Ved besvarelsen af den skriftlige opgave er det vigtigt, at den studerende  

 besvarer de stillede spørgsmål i overensstemmelse med de givne instruktioner:  

 1) antal spørgsmål, der skal besvares, 2) advarsel mod at svarene overlapper  

 hinanden, 3) skelnen mellem »describe«, »explain«,  

 »comment on« og »discuss«.
 Endvidere er det væsentligt,at besvarelsen ikke er unødigt afhængig af  

 tekstens ordlyd.
Den mundtlige prøve : Prøven i ulæst tekst er en prøve i den præcise  

 sproglige forståelse.
Hvis den studerende vælger at oversætte teksten, kræves  

 der derfor ingen stilistisk rammende gengivelse på et flydende dansk, men  

 derimod en oversættelse, der viser, om de enkelte ord og vendinger, såvel som  

 den syntaktiske sammenhæng er forstået.
 Såfremt den studerende ønsker at behandle teksten på engelsk, skal der  

 prøves ikke blot i enkelte ord og vendinger (ved hjælp af synonymer), men  

 også i den syntaktiske sammenhæng.
Ved prøven i den læste tekst skal den studerende have lejlighed til  

 indledningsvis at give en sammenhængende fremstilling af det trukne  

 spørgsmål.
Dernæst følger en indgående samtale om teksten mellem eksaminator  

 og den studerende.
