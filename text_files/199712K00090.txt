Nr LSF 90 Forslag til Lov for Grønland om telekommunikation Fremsat af forskningsministeren (Jytte Hilden) den 20. november 1997 Vedtaget ved tredjebehandling den 18. december 1997 Lov nr. 1089 af 29/12/1997 § 1. Grønlands hjemmestyre fastsætter ved landstingsforordninger  

 regler om telekommunikation i, til og fra Grønland.
Stk. 2. Kompetencen efter stk. 1 omfatter ikke 1) radiokommunikation og allokering af radiofrekvenser og 2) maritime nød- og sikkerhedstjenester.
Stk. 3. Grønlands hjemmestyre skal ved fastsættelsen af regler  

 efter stk. 1 sikre, at rigsmyndighederne har adgang til etablering og drift  

 af egne interne telekommunikationsanlæg i Grønland og mellem Grønland og  

 omverdenen, i det omfang rigsmyndighederne har særlige  

 telekommunikationsbehov, der ikke kan opfyldes af den almene, offentligt  

 tilgængelige teleinfrastruktur.
Adgangen til at etablere egen  

 teleinfrastruktur omfatter alene infrastruktur, der udelukkende anvendes til  

 afvikling af de pågældende myndighedsopgaver.
 § 2. Grønlands hjemmestyre kan i landstingsforordninger, der  

 udstedes efter § 1, fastsætte regler om, at overtrædelse af bestemmelser i  

 disse landstingsforordninger eller i forskrifter, der udstedes i medfør  

 heraf, kan medføre bøde.
Stk. 2. Er overtrædelsen begået af et aktieselskab, anpartsselskab  

 eller lignende, kan der pålægges selskabet som sådant bødeansvar.
Er  

 overtrædelsen begået af en rigsmyndighed i Grønland, hjemmestyret, en kommune  

 eller et kommunalt fællesskab, kan der pålægges rigsmyndigheden,  

 hjemmestyret, kommunen eller det kommunale fællesskab som sådant bødeansvar.
 § 3. Landstingsforordninger, som udstedes i medfør af denne lov,  

 kan efter aftale med regeringen sættes i kraft for de dansk-amerikanske  

 forsvarsområder, der er oprettet i henhold til traktat af 27. april 1951 om  

 forsvaret af Grønland.
 § 4. Loven træder i kraft den 1. januar 1998.
 Stk. 2. Samtidig ophæves §§ 6, 7, 8 og § 13, stk. 1,  

 i lov nr. 943 af 23. december 1986 for Grønland om el, vand og varme,  

 brandvæsen, havne, veje, telekommunikation m.v., som ændret ved § 5 i lov nr.  

 1074 af 22. december 1993.
 Stk. 3. Landstingsforordninger, der er udstedt i medfør af den i  

 stk. 2 nævnte lov, forbliver i kraft, indtil de ændres eller afløses af  

 bestemmelser fastsat i medfør af denne lov.
 Stk. 4. I § 9 og i § 13, stk. 2, i den i stk. 2  

 nævnte lov udgår »og § 8«.
Oprindeligt fremsat forslag § 1. Grønlands Hjemmestyre fastsætter ved landstingsforordninger  

 regler om telekommunikation i, til og fra Grønland.
Stk. 2. Kompetencen efter stk. 1 omfatter ikke 1) radiokommunikation og allokering af radiofrekvenser 2) maritime nød- og sikkerhedstjenester.
Stk. 3. Grønlands Hjemmestyre skal ved fastsættelsen af regler  

 efter stk. 1 sikre, at rigsmyndighederne har adgang til etablering og drift  

 af egne interne telekommunikationsanlæg i Grønland og mellem Grønland og  

 omverdenen, i det omfang rigsmyndighederne har særlige  

 telekommunikationsbehov, der ikke kan opfyldes af den almene, offentligt  

 tilgængelige teleinfrastruktur.
Adgangen til at etablere egen  

 teleinfrastruktur omfatter alene infrastruktur, der udelukkende anvendes til  

 afvikling af de pågældende myndighedsopgaver.
 § 2. Grønlands Hjemmestyre kan i landstingsforordninger, der  

 udstedes efter § 1, fastsætte regler om, at overtrædelse af bestemmelser i  

 disse landstingsforordninger eller i forskrifter, der udstedes i medfør  

 heraf, kan medføre bøde.
Stk. 2. Er overtrædelsen begået af et aktieselskab, anpartsselskab  

 eller lignende, kan der pålægges selskabet som sådant bødeansvar.
Er  

 overtrædelsen begået af en rigsmyndighed i Grønland, Hjemmestyret, en kommune  

 eller et kommunalt fællesskab, kan der pålægges rigsmyndigheden,  

 Hjemmestyret, kommunen eller det kommunale fællesskab som sådant bødeansvar.
 § 3. Landstingsforordninger, som udstedes i medfør af denne lov,  

 kan efter aftale med regeringen sættes i kraft for de dansk-amerikanske  

 forsvarsområder, der er oprettet i henhold til traktat af 27. april 1951 om  

 forsvaret af Grønland.
 § 4. Loven træder i kraft den 1. januar 1998.
 Stk. 2. Samtidig ophæves §§ 6, 7, 8 og § 13, stk. 1, i lov nr. 943  

 af 23. december 1986 for Grønland om el, vand og varme, brandvæsen, havne,  

 veje, telekommunikation m.v.
 Stk. 3. Landstingsforordninger, der er udstedt i medfør af den i  

 stk. 2 nævnte lov, forbliver i kraft, indtil de ændres eller afløses af  

 bestemmelser fastsat i medfør af denne lov.
 Stk. 4. I § 9 og i § 13, stk. 2 i den i stk. 2 nævnte lov udgår:  

 »og § 8«.
Bemærkninger til lovforslaget Almindelige bemærkninger I juli 1995 aftalte forskningsministeren og Landsstyremedlemmet for  

 Erhverv, Trafik og Forsyning, at det nedsatte, løbende samarbejdsorgan for  

 drøftelse af telepolitiske problemstillinger vedr. telekommunikation mellem  

 Grønland og Danmark, Udvalget vedrørende teleforhold Danmark - Grønland,  

 skulle udarbejde en redegørelse om eventuelle behov for ændringer i  

 relationerne på teleområdet mellem Grønland og Danmark, blandt andet set i  

 lyset af den forestående totalliberalisering af telesektoren i Danmark.  

 Redegørelsen blev afleveret i august 1996.
 Nærværende lovforslag er udarbejdet med udgangspunkt i udvalgets  

 anbefalinger, jf. nedenfor, samt med hjemmel i hjemmestyrelovens § 7.
 Lovforslaget har inden fremsættelsen været forelagt Grønlands Hjemmestyre,  

 der ligeledes via det nedsatte udvalg har været tæt involveret i en række  

 forudgående principielle drøftelser om lovforslagets indhold.
Lovforslaget er i vidt omfang en videreførelse af den allerede i 1986  

 gennemførte overdragelse af lovgivnings- og myndighedskompetencen på  

 teleområdet til Grønlands Hjemmestyre (se lov nr. 943 af 23. december 1986,  

 Lov for Grønland om el, vand og varme, brandvæsen, havne, veje,  

 telekommunikation m.v.). Lovforslaget indebærer dog på to punkter en  

 væsentlig udvidelse af den tidligere overførte lovgivnings- og  

 myndighedskompetence.
Dels indebærer lovforslaget, at Hjemmestyret herefter  

 også overtager lovgivnings- og myndighedskompetencen for telekommunikation  

 mellem Grønland og omverdenen.
Dels indebærer lovforslaget en ophævelse af en  

 række af de hidtidige bindinger for Hjemmestyret, herunder retten til at  

 beslutte hvorvidt telekommunikation i Grønland skal ske på grundlag af en  

 eneret tildelt eet selskab, eller på grundlag af en lovgivning der i større  

 eller mindre omfang indebærer en liberalisering af adgangen til at udbyde  

 teleinfrastruktur og teletjenester i Grønland.
Allerede i forbindelse med den i 1986 gennemførte overførsel af  

 lovgivnings- og myndighedskompetence, blev alle eksisterende teleanlæg i  

 Grønland overdraget til Hjemmestyret, ligesom det blev afklaret, i hvilket  

 omfang overførslen af de pågældende opgaver og ansvarsområder medførte behov  

 for en regulering af bloktilskuddet.
Nærværende lovforslag indebærer således  

 ikke overdragelse af yderligere teleanlæg, eller yderligere behov for  

 bloktilskud, idet der alene er tale om overførsel af udgiftsneutrale  

 (selvfinansierende) opgaver og ansvarsområder.
 Landsstyret har forelagt lovforslaget til høring i Landstinget, der har  

 erklæret sig enig i, at bemyndigelsesloven kan forelægges til vedtagelse i  

 det danske Folketing, således at Grønlands Hjemmestyre får den fulde  

 lovgivende og administrative myndighed for telekommunikation i samt til og  

 fra Grønland.
A.
Gældende regler Ved lov nr. 943 af 23. december 1986 (Lov for Grønland om el, vand og  

 varme, brandvæsen, havne, veje, telekommunikation m.v., herefter 1986-loven)  

 blev ansvaret for telekommunikation i Grønland som ovenfor nævnt overført til  

 Hjemmestyret.
 Der var dog en række, specifikt angivne undtagelser og indskrænkninger i  

 dispositionsretten, herunder navnlig en række begrænsninger i adgangen til at  

 liberalisere udbudet af telekommunikationsydelser i Grønland.
Telekommunikation mellem Grønland og omverdenen, herunder mellem Grønland,  

 Danmark og Færøerne, henhørte fortsat fuldt ud under rigsmyndighederne.
Det  

 forudsattes dog, at reglerne om telekommunikation til og fra Grønland skulle  

 fastsættes i fornødent samarbejde mellem Forskningsministeriet og  

 Landsstyreområdet for Erhverv, Trafik og Forsyning, jf. også bemærkningerne  

 til loven.
 I den nuværende regulering ligger en indirekte forsyningsforpligtelse på  

 rigsmyndighederne dels til at sikre de fornødne forbindelser mellem  

 Grønland/Færøerne og omverdenen, dels til at sikre rimelige takster, jf. også  

 nedenfor om de seneste lovændringer på området.
Med vedtagelsen af lov om visse forhold på telekommunikationsområdet (lov  

 nr. 743 af 14. november 1990, herefter 1990-loven, samt senere ændringer) og  

 den meddelte koncession til Tele Danmark A/S, blev Tele Danmark pålagt at  

 varetage teletrafikken mellem Grønland, henholdsvis Færøerne og omverdenen.  

 Det fremgår af bemærkningerne til lovforslaget til 1990-loven, at der vil  

 blive stillet krav om, at de nødvendige tekniske anlæg for afviklingen af  

 teletrafikken til og fra Færøerne og Grønland - med fornøden hensyntagen til  

 de særlige geografiske forhold - udformes ud fra en hovedmålsætning om, at  

 trafikken kan afvikles på lige fod med den interne danske trafik, samt at  

 anlæggene og tjenesterne i øvrigt udformes og tilrettelægges i samarbejde med  

 de færøske henholdsvis grønlandske televæsener.
Ligeledes vil den betaling,  

 de færøske og grønlandske televæsener skal udrede for afviklingen af  

 teletrafikken via anlæggene, skulle fastsættes af forskningsministeren med  

 fornøden hensyntagen til det ønskelige i ikke at skabe unødige økonomiske  

 barrierer for Færøernes og Grønlands samkvem med omverdenen.
M.h.t. udbud af maritime nød- og sikkerhedstjenester i Grønland fremgik  

 det af lovbemærkningerne til 1990-loven, at koncessionshaveren i  

 overensstemmelse med de internationale forpligtelser fortsat skulle være  

 forpligtet til vederlagsfrit at opretholde en radiobaseret maritim nød- og  

 sikkerhedstjeneste i Danmark, på Færøerne og i Grønland.
Alle udførende  

 opgaver på det radiobaserede maritime nød- og sikkerhedsområde i Grønland  

 sker dog gennem TELE Greenland, der udfører denne opgave for Tele Danmark mod  

 betaling.
B.
Udvalgets anbefalinger Udvalget vedrørende teleforhold Danmark - Grønland (herefter udvalget)  

 fremkom i den indledningsvis nævnte redegørelse med følgende anbefalinger:
 1. Udvalget anbefaler, at der skaffes lovmæssigt grundlag for, at  

 den fulde eneret til telekommunikation og teletjenester i Grønland overdrages  

 til Grønlands Hjemmestyre, således at Hjemmestyret selv kan træffe  

 beslutninger om bl.a. hel eller delvis liberalisering af telekommunikation og  

 teletjenester i Grønland.
 2. Udvalget anbefaler, at der skaffes lovmæssigt grundlag for, at  

 den fulde eneret til telekommunikation og teletjenester mellem Grønland og  

 omverdenen inden for rigsfællesskabets rammer overdrages til Grønlands  

 Hjemmestyre, således at Hjemmestyret selv kan træffe beslutninger om bl.a.  

 hel eller delvis liberalisering af telekommunikationen mellem Grønland og  

 omverdenen.
 3. Udvalget anbefaler, at staten i den reviderede  

 bemyndigelseslovgivning vedstår sig et ansvar for i samarbejde med Grønlands  

 Hjemmestyre at sikre, at vilkårene for Grønlands adgang til den nødvendige  

 satellitkapacitet ikke er til hinder for, at Grønlands teletrafik kan  

 afvikles på lige fod med teletrafikken i den øvrige del af rigsfællesskabet.
Udvalget foreslår i den forbindelse, at den statslige forpligtelse skal  

 have virkning, såfremt der på grund af forhold, som ligger uden for Grønlands  

 indflydelse, opstår en væsentlig ændring i satellitforsyningssituationen til  

 ugunst for udøvelse af telekommunikationsvirksomhed i Grønland og mellem  

 Grønland og omverdenen.
Udvalget foreslår, at iværksættelse af den statslige  

 forpligtelse i givet fald sker efter drøftelse mellem Forskningsministeriet  

 og Landsstyreområdet for Erhverv, Trafik og Forsyning på grundlag af forud  

 aftalte samarbejdsmekanismer og fastlagte rammer og vilkår for Grønlands  

 basale satellitforsyningsbehov.
Udvalget lægger således vægt på, at der fastsættes rammer, der sikrer, at  

 rigsmyndighederne fortsat varetager Grønlands interesser i det internationale  

 telesamarbejde, jf. også Hjemmestyrelovens bestemmelser herom.
Denne  

 forpligtelse vil navnlig være knyttet til rigsmyndighedernes deltagelse i Den  

 Internationale Telekommunikationsunion (ITU) og andre regulatoriske  

 organisationer, og om statslig repræsentant (Party m.v.) i de internationale  

 satellitorganisationer.
Rigsmyndighederne har gennem sin deltagelse i disse  

 organisationer et ansvar for, at der skabes hensigtsmæssige tekniske og  

 operationelle rammer for Hjemmestyrets udøvelse af sin eneret.
Dette vil især  

 gælde for forhold vedrørende frekvensbenyttelse, internationale tekniske  

 normer og standarder, adgang til udnyttelse af satellitkapacitet, samt  

 information om relevante regulatoriske udviklinger på teleområdet.
 4. Udvalget anbefaler, at der mellem forskningsministeren og  

 Landsstyremedlemmet for Erhverv, Trafik og Forsyning indgås en aftale om  

 tilrettelæggelsen af de for gennemførelsen heraf fornødne politiske og  

 lovgivningsmæssige initiativer.
5. Udvalget anbefaler, at Tele Danmark og TELE Greenland som  

 udgangspunkt for sikring af den for Grønland nødvendige satellitdækning og  

 -kapacitet aftaler at fastholde den satellitkapacitet, som er til rådighed i  

 dag for trafik Grønland - Danmark samt internt i Grønland, gennem  

 videreførelse af de indgåede langtidslejemål.
Endvidere anbefales, at  

 parterne aftaler, hvordan den fremtidige nødvendige satellitkapacitet kan  

 sikres bedst muligt, samt hvordan det fremtidige samarbejde skal etableres.
C.
De politisk aftalte rammer for dansk lovgivning på teleområdet Parallelt med udvalgets arbejde blev der den 6. december 1995 indgået en  

 politisk principaftale mellem Socialdemokratiet, Det Radikale Venstre,  

 Centrum-Demokraterne, Venstre, Det Konservative Folkeparti og Socialistisk  

 Folkeparti om totalliberalisering af telesektoren i Danmark.
Aftalen udgør  

 tillæg nr. 4 til den politiske aftale af 22. juni 1990 om den danske  

 telesektor.
Aftalen forudsætter, at gennemførelsen af den nævnte totalliberalisering  

 sker i to tempi, trin 2a og 2b.
Første del af udmøntningen af principaftalen  

 blev gennemført i foråret 1996.
 Den politiske principaftale indeholder intet om konsekvenserne for  

 Grønland af den påtænkte totalliberalisering, eller om behovet for en  

 parallel opdatering af lovgrundlaget for telekommunikation mellem Grønland og  

 omverdenen.
I den i foråret 1996 vedtagne lovpakke med sigte på gennemførelse af  

 første del af principaftalen (trin 2a) indgik imidlertid bl.a. en række  

 ændringer af lov om visse forhold på telekommunikationsområdet.
Den  

 pågældende lov udgør blandt andet det gældende lovgrundlag for Tele Danmarks  

 varetagelse af telekommunikation til og fra Grønland.
På det tidspunkt, hvor lovforslaget om ændring af lov om visse forhold på  

 telekommunikationsområdet blev fremsat og vedtaget, forelå udvalgets  

 redegørelse endnu ikke.
Det fremgik derfor af bemærkningerne til  

 lovforslaget, at lovgivningen om Tele Danmark A/S' nuværende eneret og  

 forpligtelser m.h.t. teletrafik mellem Grønland og omverdenen ville blive  

 »fastfrosset«, uanset den i øvrigt gennemførte totalliberalisering,  

 indtil der gennem forhandlinger med Grønlands Hjemmestyre var opnået enighed  

 om, hvordan teletrafik til og fra Grønland fremover burde reguleres.
Den  

 pågældende fastfrysning omfatter også Tele Danmarks forpligtelser m.h.t. at  

 stille maritime nød- og sikkerhedstjenester (radiokommunikationsdelen heraf)  

 til rådighed bl.a. i Grønland.
D.
Lovforslagets indhold I overensstemmelse med anbefalingerne i den ovenfor nævnte redegørelse,  

 foreslås det, at der sker en samlet overførelse af lovgivnings- og  

 myndighedskompetencen på telekommunikationsområdet til Grønlands Hjemmestyre,  

 dog med to undtagelser, jf. nedenfor.
Dette indebærer, at det er  

 Hjemmestyret, der på alle områder træffer afgørelse om, hvordan lovgrundlaget  

 for udbud af telenet og teletjenester i Grønland og mellem Grønland og  

 omverdenen skal udformes, hvem der har lov til at etablere og drive teleanlæg  

 og teletjenester i Grønland og mellem Grønland og omverdenen, og herunder i  

 hvilket omfang man fortsat ønsker at basere udbud af telekommunikation på  

 koncessioner til et eller flere selskaber, henholdsvis at gennemføre en  

 generel liberalisering af udbud af telenet og teletjenester.
 Overdragelse af lovgivnings- og myndighedskompetencen indebærer, at  

 Hjemmestyret fremover vil have ansvaret for samtlige lovgivningsmæssige og  

 administrative, herunder alle tilsynsmæssige funktioner på det overdragne  

 område.
 Dette indebærer også, at det ikke længere er forskningsministeren, der  

 godkender taksterne for trafik mellem Grønland og omverdenen, idet denne  

 trafik ikke længere varetages af Tele Danmark på grundlag af selskabets  

 koncession.
 På to områder bibeholdes lovgivnings- og myndighedskompetencen dog indtil  

 videre hos rigsmyndighederne.
 Dels er det hensigten, jf. også bemærkningerne ovenfor, at sikringen af at  

 der udbydes de fornødne maritime nød- og sikkerhedstjenester i Grønland, og  

 lovgivningskompetencen i forbindelse hermed, forbliver hos rigsmyndighederne.
Dels omfatter den overdragne lovgivningskompetence ikke umiddelbart  

 radiokommunikation og allokering af radiofrekvenser, idet administrationen  

 heraf fordrer et løbende internationalt samarbejde om allokering af  

 radiofrekvens-ressourcer, standardisering og typegodkendelse m.v., der  

 komplicerer en overdragelse af området til Hjemmestyret.
Der er dog i  

 fællesskab igangsat et udredningsarbejde m.h.p. at få afdækket, hvorvidt det  

 vil være hensigtsmæssigt på sigt også at overdrage dette område helt eller  

 delvist.
Som det fremgik af udvalgets anbefalinger, jf. afsnit B, har det været et  

 væsentlige element i udvalgets overvejelser, hvordan det kunne sikres, at der  

 fortsat i forbindelse med Danmarks medlemsskab af og indflydelse i de  

 mellemstatslige satellitorganisationer (INTELSAT, EUTELSAT og Inmarsat) ville  

 blive tilvejebragt løsninger og opretholdt satellitpositioner, der kunne  

 sikre det fornødne grundlag for anvendelse af satellitkommunikation som en  

 integreret del af Grønlands teleinfrastruktur.
Det har derfor været drøftet i  

 udvalget, hvordan maksimal sikkerhed bedst kunne opnås.
Den af udvalget påpegede problemstilling aktualiseres yderligere af, at de  

 nævnte mellemstatslige satellitorganisationer er midt i en forandringsproces,  

 som følge af den globale udviklingstendens i retning af stadig større  

 liberalisering og kommercialisering af telesektoren, der indebærer, at disse  

 organisationer fremover i stadig større omfang vil få karakter af globale  

 satellitkapacitets-selskaber, drevet på kommercielle vilkår og ejet i  

 fællesskab af en række mere eller mindre kommercielle teleselskaber verden  

 over.
Dette vil formentlig yderligere begrænse den statslige indflydelse på  

 disse organisationers kommercielle og teknisk/ operationelle beslutninger.
Statens mulighed for at kunne udstede en reel operationel garanti for  

 tilvejebringelsen af passende satellitdækning af Grønland vil således være  

 begrænset.
En sådan garanti overfor Hjemmestyret vil, når  

 forhandlingsmulighederne i de internationale satellitorganisationer er  

 udtømt, i sidste ende primært omfatte forhold omkring de økonomiske  

 konsekvenser af en væsentligt forringet satellitdækning af Grønland.
Det skal samtidig understreges, at der ikke for indeværende er udsigt til,  

 at der vil opstå problemer med satellitdækningen, da de nuværende  

 satellitlejemål løber over en længere periode.
Aftalen med INTELSAT har for  

 eksempel en løbetid over 15 år.
For at skabe en rimelig overensstemmelse mellem på den ene side  

 Hjemmestyrets ansvar for telekommunikation og på den anden side Hjemmestyrets  

 begrænsede kompetence m.h.t. at sikre den nødvendige satellitkapacitet skal  

 der etableres et samarbejde mellem Hjemmestyret og rigsmyndighederne.
Herved  

 vedstår rigsmyndighederne sig et ansvar for i samarbejde med Grønlands  

 Hjemmestyre at sikre, at vilkårerne for Grønlands adgang til den nødvendige  

 satellitkapacitet ikke er til hinder for, at Grønlands teletrafik kan  

 afvikles på lige fod med teletrafikken i den øvrige del af rigsfællesskabet.
 Der er enighed om, at ovennævnte indebærer behov for løbende  

 samarbejds-mekanismer, der omfatter i hvert fald to dimensioner:
For det første skal der fastlægges samarbejdsprocedurer, der kan medvirke  

 til i praksis at sikre, at de særlige interesser, der knytter sig til  

 telekommunikation i Grønland og mellem Grønland og omverdenen, løbende  

 indkorporeres i de danske forhandlingsmålsætninger og aktivt fremmes inden  

 for det mellemstatslige samarbejde i de internationale  

 satellitorganisationer.
Rigsmyndighederne har således fortsat et ansvar for -  

 ud fra de muligheder, som deltagelsen i det internationale telesamarbejde  

 giver - , at der skaffes Grønland adgang til transmissionskapacitet og  

 samtrafikmuligheder mellem Grønland og omverdenen og internt i Grønland via  

 satellit på grundlag af normale internationale operatøraftaler.
 Der er enighed om, at der mellem de involverede parter etableres et sæt  

 samarbejds-mekanismer, der tilsikrer, at man holder hinanden orienteret om  

 optræk til væsentlige ændringer på satellitområdet med henblik på, at  

 problemstillingerne tages op så betids, at statens påvirkningsmuligheder kan  

 udnyttes optimalt og de økonomiske risici for parterne minimeres, og at der -  

 som et led i at sikre Grønland en stabil basal satellitdækning - mellem  

 parterne aftales og fastlægges en langtidsplan for Grønlands basale  

 satellitbehov med henblik på optimal udnyttelse af langtidslejemål hos  

 satellitorganisationerne.
 Den basale satellitkapacitet er den kapacitet, der er nødvendig for, at  

 der kan opretholdes en sikkerhedsmæssig og samfundsmæssig forsvarlig  

 kommunikation internt i Grønland og med omverdenen.
 M.h.t. det løbende samarbejde om sikring af den basale satellitdækning vil  

 der som grundlag herfor, i samarbejde mellem Landsstyremedlemmet for Erhverv,  

 Trafik og Forsyning og forskningsministeren blive fastsat  

 forhandlingsmålsætninger for Telestyrelsens deltagelse i de internationale  

 satellitorganisationer, der sikrer en høj prioritering af de særlige  

 interesser, der knytter sig til sikringen af, at der til stadighed er de  

 fornødne satellit-ressourcer til rådighed.
 For det andet er der enighed om, at der skal fastlægges rammer for  

 drøftelse mellem Landsstyret og regeringen, med sigte på de situationer, hvor  

 der på grund af forhold, som ligger uden for Grønlands indflydelse, trods det  

 ovenfor nævnte løbende samarbejde om at påvirke beslutningerne i de  

 internationale satellitorganisationer, måtte være opstået en væsentlig  

 ændring i satellitforsyningssituationen til ugunst for udøvelse af  

 telekommunikationsvirksomhed i Grønland og mellem Grønland og omverdenen.
 Der er ikke tale om, at mindre betydende takstomlægninger/forøgelser hos  

 de internationale satellitorganisationer gør, at de nævnte  

 samarbejdsprocedurer finder anvendelse.
 M.h.t. sikring af maritime nød- og sikkerhedstjenester for Grønland  

 foreslås det, jf. det parallelt fremsatte forslag til ændring af lov om  

 forsyningspligt og visse forbrugerforhold indenfor telesektoren samt  

 bemærkningerne hertil, indtil videre at fastholde den i trin 2a gennemførte  

 fastfrysning af den nuværende reguleringsmodel for maritime nød- og  

 sikkerhedstelekommunikationstjenester i Grønland.
 Samtidig vil der blive igangsat et udredningsarbejde med henblik på at få  

 afklaret, om der også på sigt er behov for en særlig  

 forsyningspligtlovgivning vedr. radiokommunikationsdelen af de maritime nød-  

 og sikkerhedstjenester for Danmark, Grønland og Færøerne, eller om  

 finansieringen heraf bør ske integreret i den samlede finansiering af  

 maritime nød- og sikkerhedstjenester, samt hvordan en eventuel revideret  

 forsyningspligtlovgivning på dette område i givet fald samlet kan udformes.
 Der henvises i øvrigt til bemærkningerne til det parallelt fremsatte  

 forslag til ændring af lov om forsyningspligt og visse forbrugerforhold inden  

 for telesektoren.
E.
Lovens administrative og økonomiske konsekvenser Lovforslaget har ingen økonomiske konsekvenser for den danske stat, jf.  

 også de indledningsvis anførte bemærkninger, hvoraf fremgår, at der dels ikke  

 er tale om overdragelse af yderligere teleanlæg i Grønland til Hjemmestyret,  

 idet der allerede parallelt med den i 1986 gennemførte lovgivning på området  

 er sket fuld overdragelse heraf, dels at der er tale om overførsel af  

 udgiftsneutrale opgaver og ansvarsområder, der ikke udløser yderligere  

 bloktilskud.
 M.h.t. den i bemærkningerne beskrevne forpligtelse for rigsmyndighederne  

 til at vedstå sit ansvar for at medvirke til at sikre Grønland den fornødne  

 satellitdækning er der, som ordlyden angiver, tale om en videreførelse af den  

 nuværende situation, hvor staten ligeledes vil være forpligtet til at søge at  

 løse eventuelle problemer, som måtte opstå vedrørende satellitdækningen af  

 Grønland, herunder eventuelle alvorlige økonomiske problemer i forbindelse  

 hermed.
Erhvervsøkonomiske og Miljømæssige konsekvenser Lovforslaget har ingen erhvervsøkonomiske eller miljømæssige konsekvenser.
Forholdet til EU-retten Lovforslaget indeholder ingen EU-retslige aspekter.
F.
Høring Udkastet til dette lovforslag har, udover Grønlands Hjemmestyre, været  

 udsendt til høring hos de i Telerådet repræsenterede organisationer m.fl.  

 samt hos relevante ministerier.
Bemærkninger til lovforslagets enkelte bestemmelser Til § 1 Til stk. 1-3 De foreslåede bestemmelser fastslår, at det er Hjemmestyret, der har  

 lovgivnings- og myndighedskompetencen til at fastsætte regler for  

 telekommunikationsområdet i, til og fra Grønland.
Den overdragne kompetence  

 omfatter som udgangspunkt reguleringen af alle telekommunikationsaktiviteter  

 i Grønland og mellem Grønland og omverdenen, herunder såvel offentligt  

 tilgængelige som interne/lukkede telenet og teletjenester.
 Undtagelserne fra den generelle overdragelse af lovgivnings- og  

 myndighedskompetence er nævnt i stk. 2. De foreslåede undtagelser omfatter  

 fastsættelse af regler om udbud af maritime nød- og sikkerhedstjenester og  

 lovgivning på radiokommunikationsområdet, herunder om allokering af  

 radiofrekvenser.
Det er alene radiokommunikationsområdet i snæver forstand, der således  

 ikke overdrages til Hjemmestyret, men reguleres via den danske  

 radiokommunikationslovgivning, i det omfang denne er sat i kraft for  

 Grønland.
Det vil således også være Hjemmestyret, der på grundlag af de til  

 rådighed værende og af de danske telemyndigheder allokerede  

 radiofrekvens-ressourcer træffer politisk beslutning om, f.eks. hvilke  

 selskaber der skal varetage udbudet af offentlige mobilkommunikationsnet og  

 -tjenester, udbuddet af lukkede radionet med tilhørende tjenester, m.v.,  

 hvilke selskaber der skal have adgang til at få tildelt radiokædefrekvenser,  

 og hvilke selskaber der skal have adgang til at udbyde satellitbaserede  

 teletjenester m.v.
De konkrete frekvenstildelinger, samt fastsættelsen af  

 radiotekniske vilkår herfor, foretages af Telestyrelsen, i det omfang disse  

 opgaver ikke er overdraget til Hjemmestyremyndighederne, jf. også den  

 gældende regulering af radiokommunikationsområdet i Grønland, hvor en række  

 opgaver på dette område er overdraget til Hjemmestyret.
Den gældende  

 regulering fremgår af kongelig anordning nr. 184 af 14. april 1993, der  

 sætter den daværende lov om radiokommunikation (lovbekendtgørelse nr. 297 af  

 22. april 1992) i kraft for Grønland med de fornødne ændringer.
 Herudover indeholder § 1 en præcisering af rammerne for Hjemmestyrets  

 kompetence til regulering af telekommunikation i Grønland.
 Hjemmestyret skal således ved fastsættelsen af regler for udbud af telenet  

 og teletjenester i Grønland sikre, at rigsmyndighederne har adgang til  

 etablering og drift af egne interne telekommunikationsanlæg i Grønland og  

 mellem Grønland og omverdenen, i det omfang disse har særlige  

 telekommunikationsbehov, der ikke kan opfyldes af den almene, offentligt  

 tilgængelige teleinfrastruktur i Grønland og mellem Grønland og omverdenen.  

 Adgangen til at etablere egen teleinfrastruktur omfatter alene infrastruktur,  

 der udelukkende anvendes til afvikling af de pågældende myndighedsopgaver.
Der er tale om en delvis videreførelse af den hidtidige adgang for  

 rigsmyndighederne, som f.eks.
Forsvaret, Farvandsvæsenet, Statens  

 Luftfartsvæsen m.fl., til generelt at etablere og drive egen intern  

 teleinfrastruktur i forbindelse med disse myndigheders opgavevaretagelse i  

 Grønland, herunder interne net m.h.p. dækning af disse myndigheders  

 kommunikationsbehov mellem Grønland og omverdenen.
Adgangen hertil er dog indskrænket til alene at omfatte situationer, hvor  

 der er tale om telekommunikationsbehov, der ikke kan dækkes af den almene,  

 offentligt tilgængelige teleinfrastruktur i Grønland og mellem Grønland og  

 omverdenen, f.eks. hvis der er tale om kommunikation, hvortil der knytter sig  

 særlige sikkerheds- og hemmeligholdelseshensyn, der ikke kan tilgodeses via  

 den almene teleinfrastruktur.
Som et eksempel på sidstnævnte kan nævnes de  

 forskellige former for lukkede radionet, som er koblede til det offentlige  

 telenet, der anvendes af f.eks. politi, forsvar, luftfart m.v.
Kompetencen til at fastsætte regler på dette område overdrages samtidig  

 til Hjemmestyret.
I ingen af disse tilfælde er der adkomst til, at der over  

 sådanne anlæg etableres tjenester, der konkurrerer med de af TELE Greenland  

 (og i dag af Tele Danmark) udbudte tjenester.
Den ovennævnte indskrænkning af adgangen til at etablere egen intern  

 teleinfrastruktur med tilhørende tjenester er primært begrundet i behovet for  

 at sikre tilstrækkelig volumen og trafikmængde i det generelle grønlandske  

 telenet, m.h.p. at sikre det fornødne økonomiske underlag herfor.
Hertil  

 kommer, at den hidtidige adgang til at etablere egen infrastruktur alene  

 synes at have været anvendt til etablering af lukkede radionet i forbindelse  

 med kommunikation med særlige sikkerheds- eller hemmeligholdelsesbehov.
Ingen  

 af rigsmyndighederne har for indeværende etableret egen teleinfrastruktur  

 m.h.p. afvikling af almene telekommunikationsbehov mellem geografisk adskilte  

 dele af samme rigsmyndighed, herunder mellem Grønland og Danmark.
 Hjemmestyret skal ved fastsættelsen af regler efter § 1, stk. 1, desuden  

 sikre, at telenet og teletjenester indrettes således, at samfundsvigtig  

 telekommunikation i alarm- og beredskabssituationer kan gennemføres på  

 forsvarlig vis.
Til § 2 Det foreslås her, at Grønlands Hjemmestyre får mulighed for i regler om  

 telekommunikation i, til og fra Grønland at fastsætte at overtrædelse af  

 reglerne medfører bøde.
Til § 3 Der er tale om en videreførelse af den hidtidige regulering på dette  

 område, jf. også det gældende lovgrundlag.
Til § 4 Loven forventes at træde i kraft den 1. januar 1998.
Skriftlig fremsættelse (20. november 1997) Forskningsministeren (Jytte Hilden):
 Herved tilader jeg mig for Folketinget at fremsætte:
 Forslag til lov for Grønland om telekommunikation.
(Lovforslag nr.
L 90).
 Forslag til lov om ændring af lov om forsyningspligt og visse  

 forbrugerforhold inden for telesektoren. (Radiobaserede maritime nød- og  

 sikkerhedestjenester i Grønland og på Færøerne).
(Lovforslag nr.
L 91).
Lovforslaget til lov for Grønland om telekommunikation er i vidt omfang en  

 videreførelse af den allerede i 1986 gennemførte overdragelse af lovgivnings-  

 og myndighedskompetence på teleområdet til Grønlands Hjemmestyre.
På to  

 områder bibeholdes lovgivnings- og myndighedskompetencen dog indtil videre  

 hos rigsmyndighederne.
Undtagelserne omfatter fastsættelse af regler om udbud  

 af maritime nød- og sikkerhedstjenester og lovgivning på  

 radiokommunikationsområdet, herunder allokering af radiofrekvenser.
Lovforslaget til lov om ændring af lov om forsyningspligt og visse  

 forbrugerforhold indenfor telesektoren fastfryser den nuværende  

 reguleringsmodel for maritime nød- og sikkerhedstjenester i Grønland og på  

 Færøerne.
Formålet er at præcisere, at det eller de til enhver udpegedes  

 forsyningspligtselskab(er)s forpligtelse m.h.t. maritime nød- og  

 sikkerhedstjenester omfatter tilrådighedsstillelse af  

 radiokommunikationstjenester med sigte herpå, dækkende hele rigsfællesskabet,  

 herunder også Grønland og Færøerne.
Landsstyret har forelagt lovforslagene til høring i Landstinget, der har  

 erklæret sig enig i, at lovene kan forelægges til vedtagelse i det danske  

 Folketing.
Færøernes Landsstyre har desuden tilsluttet sig forslaget om  

 ændring af forsyningspligtloven, der også vedører Færøerne.
 Lovforslaget til lov for Grønland om telekommunikation indebærer en  

 udvidelse af den tidligere overførte lovgivnings- og myndighedskompetence,  

 således at det herefter er Hjemmestyret, der på alle områder træffer  

 afgørelse om, hvordan lovgrundlaget for udbud af telenet og -tjenester i  

 Grønland og mellem Grønland og omverdenen skal udformes, hvem der har lov til  

 at etablere og drive teleanlæg og -tjenester i Grønland og mellem Grønland og  

 omverdenen, og herunder i hvilket omfang man fortsat ønsker at basere udbud  

 af telekommunikation på koncessioner til et eller flere selskaber,  

 henholdsvis at gennemføre en generel liberalisering af udbud af telenet og  

 -tjenester.
 Lovforslagets indhold er rettet mod det eller de til enhver tid udpegede  

 forsyningspligtselskab(er). Tele Danmark er som forsyningspligtselskab indtil  

 videre blevet pålagt, som en del af varetagelsen af  

 forsyningspligt-forpligtelserne, at fortsætte med at stille maritime nød- og  

 sikkerhedstjenester til rådighed også i Grønland og på Færøerne, og ikke  

 alene i de indre danske farvande.
 Idet jeg i øvrigt henviser til lovforslagene med bemærkninger, tillader  

 jeg mig at anbefale lovforslagene til velvillig behandling i det høje Ting.
