Vejledning om løntilskud (januar 2015) 1. Vejledningens opbygning Vejledningen beskriver primært reglerne og vejledende udtalelser for løntilskud efter lov om en aktiv beskæftigelsesindsats (LAB) kapitel 12, §§ 51  68 og bekendtgørelse om en aktiv beskæftigelsesindsats (BAB) kapitel 10, §§ 68  94.
Der er for alle afsnit først henvist til bestemmelserne i LAB.
Den del af bekendtgørelsens regler, der er en direkte præcisering/uddybning af LAB bestemmelser, er gennemgået i forbindelse med de relevante lovbestemmelser.
 Den del af bekendtgørelsens bestemmelser, der har et selvstændigt indhold, er gennemgået på de steder, hvor det forekommer logisk, og en del er samlet i et særskilt afsnit under afsnit 10. Diverse bestemmelser.
 Andre aktører, der har fået overladt beskæftigelsesindsatsen for en person, har samme funktioner som jobcenteret.
2. Formål Bestemmelsen angiver formålene med et tilbud om ansættelse med løntilskud for de forskellige grupper, der kan få et sådant tilbud.
Tilbud om ansættelse med løntilskud er en ud af tre muligheder.
Fælles for tilbudsmulighederne er, at de så vidt muligt skal være rettet mod beskæftigelse inden for områder, hvor der er behov for arbejdskraft og gives ud fra en vurdering af den enkeltes ønsker og forudsætninger med henblik på, at personen hurtigst muligt opnår varig beskæftigelse og hel eller delvis selvforsørgelse, jf.
LAB § 22, stk. 3. Hovedformålet med ansættelse med løntilskud er opkvalificering, som skal bringe den ledige tættere på et job.
 For ledige a-dagpengemodtagere, kontanthjælps- og uddannelseshjælpsmodtagere, revalidender og sygedagepengemodtagere er formålet med tilbud om ansættelse med løntilskud oplæring og genoptræning af faglige, sociale eller sproglige kompetencer.
 Oplæringen og genoptræningen behøver således ikke være af faglig karakter, men kan eksempelvis også bestå i, at den ledige igen bliver vænnet til at møde på en arbejdsplads, deltage i arbejdsprocesser sammen med kolleger, indrette sig efter instrukser fra arbejdsledere m.m.
For personer med varige begrænsninger i arbejdsevnen, som får førtidspension, og som ikke er i stand til at fastholde eller opnå beskæftigelse på nedsat tid på normale vilkår, er formålet at opnå eller fastholde beskæftigelse.
For personer, der er omfattet af den særlige ordning for relativt nyuddannede handicappede, er formålet at bidrage til indslusning på arbejdsmarkedet 3. Personkreds og krav til forudgående ledighed ved ansættelse med løntilskud hos private arbejdsgivere 3.1. Hvem kan få tilbud om ansættelse med løntilskud? Personer, der modtager a-dagpenge, sygedagpenge eller kontanthjælp, revalidender, førtidspensionister, er omfattet af den særlige ordning for relativt nyuddannede handicappede, modtager ressourceforløbsydelse og personer der modtager uddannelseshjælp og som er uddannelsesparat eller aktivitetsparat, kan få tilbud om at blive ansat med løntilskud i en privat eller offentlig virksomhed.
 Personer, der er åbenlyst uddannelsesparate kan ikke få tilbud om ansættelse med løntilskud.
For sygedagpengemodtagere er det en betingelse, at de ikke er i et ansættelsesforhold.
Sygedagpengemodtagere, der er i et ansættelsesforhold, vil derimod godt kunne få tilbud om virksomhedspraktik, jf.
LAB § 42.
For førtidspensionister er det en betingelse, at de ikke er i stand til at fastholde eller opnå beskæftigelse på nedsat tid på normale vilkår på arbejdsmarkedet, jf.
LAB § 2, nr. 6.
Efter LAB kapitel 13 a kan også selvforsørgende få tilbud om ansættelse med løntilskud (det er ikke en ret). Ved selvforsørgende forstås personer, der er omfattet af LAB § 2, nr. 10, dvs. personer, der ikke er i beskæftigelse, og som ikke opfylder betingelserne for at modtage offentlig hjælp til forsørgelse, herunder dagpenge efter lov om arbejdsløshedsforsikring m.v. eller kontanthjælp efter lov om en aktiv socialpolitik eller SU efter lov om statens uddannelsesstøtte, samt personer der ikke kan få tilbud efter integrationsloven.
Det bemærkes, at den selvforsørgende skal have været ledig  altså uden beskæftigelse  i mindst 6 måneder inden der kan gives tilbud om løntilskudsansættelse. (Jf. endvidere afsnit 6.4.4, om løn- og arbejdsvilkår for selvforsørgende) Hvis en person mister retten til dagpenge eller kontanthjælp, mens den pågældende er ansat med løntilskud, kan der ikke længere udbetales løntilskud til arbejdsgiveren, jf.
LAB § 24, stk. 1 og 2. Der vil dog kunne udbetales løntilskud i en periode svarende til det opsigelsesvarsel, personen er ansat med.
Om ansættelsesforholdet fortsætter eller ophører, afhænger af de ansættelsesretlige regler.
Det samme gælder for revalidender, jf.
LAB § 24, stk. 3.
Kontanthjælpsmodtagere, der selv finder og aftaler et løntilskudsjob med en arbejdsgiver, har ret til tilbuddet.
Jobcenteret skal alene påse, at betingelserne i øvrigt er opfyldt (merbeskæftigelses- og forholdstalskrav etc.), jf.
LAB § 52 a. (For forsikrede ledige træder denne mulighed dog først i kraft pr. 1. juli 2015).
3.2. Krav til forudgående ledighed ved ansættelse med løntilskud hos offentlige eller private arbejdsgivere Efter § 51, stk. 2, stilles der krav om en vis forudgående ledighed (ledighedsanciennitet), hvis dagpengemodtagere, kontanthjælpsmodtagere, sygedagpengemodtagere, personer der modtager ressourceforløbsydelse og uddannelseshjælpsmodtagere skal have tilbud om ansættelse med løntilskud.
Dagpengemodtagere skal have været ledige i sammenlagt 6 måneder, mens kontanthjælps- og uddannelseshjælpsmodtagere skal have modtaget kontant- eller uddannelseshjælp i en sammenhængende periode på mere end 6 måneder.
Selvforsørgende skal have været ledige  altså uden beskæftigelse  i en sammenhængende periode på mere end 6 måneder.
Sygedagpengemodtagere skal have modtaget dagpenge efter lov om arbejdsløshedsforsikring m.v. eller modtaget sygedagpenge efter lov om sygedagpenge i sammenlagt mere end 6 måneder.
 Følgende grupper kan få tilbud om ansættelse med løntilskud uafhængigt af den forudgående ledighedsperiodes længde:
 Revalidender  Førtidspensionister  Personer omfattet af den særlige ordning for relativt nyuddannede handicappede  Personer, der ikke har en almen eller erhvervsrettet uddannelse på gymnasialt eller højere niveau  Personer over 50 år  Enlige forsørgere Den gruppe, der kan fritages fra kravet om forudgående ledighed på grund af manglende uddannelse er i EU´s gruppefritagelses-forordning formuleret som »personer uden en boglig eller faglig uddannelse på gymnasieniveau (ISCED 3)«.
Det svarer efter danske forhold til »personer, som ikke har en almen eller erhvervsrettet uddannelse på gymnasialt niveau (ISCED 3) eller højere niveau«.
ISCED står for International Standard Classification of Education.
ISCED 3 omfatter gymnasiale uddannelser og erhvervsfaglige uddannelser mv.
 Gymnasiale uddannelser er: Studentereksamen (Stx), højere handelseksamen (Hhx), højere teknisk eksamen (Htx), højere forberedelseseksamen (Hf) og studenterkursus.
Erhvervsfaglige uddannelser mv. er erhvervsuddannelser inklusiv eux.
En erhvervsuddannelse kan påbegyndes lige efter folkeskolen, og uddannelsen veksler mellem undervisning på skole og perioder i praktik.
Eux er en studiekompetencegivende eksamen på gymnasialt niveau, som tages samtidig med, at eleven er i gang med sin erhvervsuddannelse.
 Som erhvervsuddannelser medregnes også erhvervsgrunduddannelsen (egu) og de maritime uddannelser.
Kravene til selvforsørgende følger (bortset fra lønnen under ansættelse i løntilskud - se afsnit 6.6.4.) kravene for kontanthjælpsmodtagere, jf.
LAB § 75 a.
Der er ikke fastsat regler om dokumentationen for, at man har været uden beskæftigelse.
Kommunen har mulighed for via e-Indkomstregisteret at undersøge, om der er udbetalt løn og offentlige forsørgelsesydelser.
Det er op til kommunen, hvordan indkomst fra selvstændig virksomhed skal dokumenteres.
 Opgørelsen af den forudgående ledighed skal ske efter reglerne herom i BAB §§ 135 og 136, det vil sige på samme måde som ved ret og pligt til tilbud.
3.3. Særligt om personer omfattet af uddannelsesordningen for ledige, som har opbrugt deres dagpengeret samt modtagere af midlertidig arbejdsmarkedsydelse efter lov om arbejdsløshedsforsikring 3.3.1. Om personer omfattet af uddannelsesordningen for ledige, som har opbrugt deres dagpengeret Iflg.
LAB kap. 13 c kan en person, der er omfattet af lov om uddannelsesordning for ledige, som har opbrugt deres dagpengeret, få tilbud om ansættelse med løntilskud efter kapitel 12 efter de regler, der gælder for personer omfattet af § 2, nr. 2.
 Tilbuddet kan ikke række ud over det tidspunkt, hvortil personen er omfattet af lov om uddannelsesordning for ledige, som har opbrugt deres dagpengeret.
 For at blive ansat med løntilskud skal personen have været ledig i en sammenhængende periode på mere end 6 måneder (LAB § 75 g). Ved opgørelsen af den forudgående ledighed sammenlægges alle perioder, hvor personen har modtaget arbejdsløshedsdagpenge, sygedagpenge i en ledighedsperiode, kontanthjælp, særlig uddannelsesydelse efter lov om uddannelsesordning for ledige, som har opbrugt deres dagpengeret, har været i tilbud efter kapitel 12 eller har været ledig selvforsørgende.
Det bemærkes, at personer der er omfattet af lov om uddannelsesordningen for ledige, der har opbrugt deres dagpengeret, er undtaget det særlige krav om, at man ikke kan ansættes i løntilskud hos den virksomhed man senest har været ansat i, såfremt det drejer sig om den virksomhed, hvor personen umiddelbart før dagpengeperiodens udløb har været ansat med løntilskud efter lov om en aktiv beskæftigelsesindsats.
Ansættelsen med løntilskud hos samme arbejdsgiver kan højst vare i sammenlagt 1 år. (jf.
BAB § 96, stk. 2, samt § 69, stk. 2) 3.3.2. Om modtagere af midlertidig arbejdsmarkedsydelse efter lov om arbejdsløshedsforsikring Iflg.
LAB kap. 13 d kan en person, der modtager midlertidig arbejdsmarkedsydelse få tilbud om ansættelse med løntilskud.
Den samlede varighed skal være på mindst 13 sammenhængende uger og det gennemsnitlige antal ugentlige timer skal være på mindst 20 timer.
 Et tilbud om ansættelse med løntilskud hos en offentlig arbejdsgiver kan dog højst have en varighed på 13 uger.
Ved opgørelsen af kravet om mindst 13 sammenhængende uger, kan der være perioder uden tilbud i op til 5 uger, hvis personen vil holde ferie, som personen har meddelt til jobcenteret i overensstemmelse med reglerne i BAB § 39, stk. 2 , eller hvis virksomheden, hvor personen er i tilbud holder ferielukket.
Perioder uden tilbud meregnes ikke i mindstekravet på 13 uger. (Jf.
BAB § 104) Ved opgørelsen af kravet om forudgående ledighed ved ansættelse med løntilskud, jf.
LAB § 51, stk. 2, medregnes alle perioder, hvor personen har modtaget arbejdsløshedsdagpenge, sygedagpenge i en ledighedsperiode, uddannelseshjælp, kontanthjælp, særlig uddannelsesydelse eller midlertidig arbejdsmarkedsydelse, har været i tilbud efter kapitel 12 eller har været ledig selvforsørgende, jf.
LAB § 75 o.
 Tilbud om løntilskudsansættelse kan ikke række ud over det tidspunkt, hvortil personen er berettiget til midlertidig arbejdsmarkedsydelse.
Det bemærkes, at personer, der modtager midlertidig arbejdsmarkedsydelse, er undtaget det særlige krav om, at man ikke kan ansættes i løntilskud hos den virksomhed man senest har været ansat i, såfremt det drejer sig om den virksomhed, hvor personen umiddelbart før dagpengeperiodens udløb har været ansat med løntilskud efter lov om en aktiv beskæftigelsesindsats.
Ansættelsen med løntilskud hos samme arbejdsgiver kan højst vare i sammenlagt 6 måneder, dog højst i sammenlagt 4 måneder hos en offentlig arbejdsgiver. (jf.
BAB § 102, stk. 2, samt § 69, stk. 2) 4. Varighed af løntilskud Et tilbud om ansættelse med løntilskud kan normalt vare i op til 6 måneder.
For forsikrede ledige, kan der dog kun gives tilbud om offentligt løntilskud i op til 4 måneder.
 Bemærk, at åbenlyst uddannelsesparate ikke kan modtage tilbud om løntilskud.
 Varigheden fastlægges efter en individuel konkret vurdering af den lediges behov for opkvalificering, og perioden skal ikke være længere, end at formålet med ansættelsen kan opnås.
Bestemmelsen er ikke til hinder for, at personen efter det første tilbud om ansættelse med løntilskud efterfølgende får et andet tilbud om ansættelse med løntilskud, hvis det vurderes, at det nye tilbud vil bringe personen nærmere ordinær beskæftigelse.
Dvs. at formålet med at give et tilbud om ansættelse med løntilskud stadig er opfyldt.
Da der iflg.
BAB § 69, stk. 2, ikke må gives tilbud hos den arbejdsgiver, en person senest har været ansat hos, kan der ikke gives et nyt løntilskudsjob hos den samme arbejdsgiver, medmindre der har været en anden ansættelse ind i mellem.
Et tilbud om ansættelse med løntilskud kan max. tilbydes i hhv. 4, 6 eller 12 måneder hos samme arbejdsgiver.
Er tilbuddet givet for en kortere periode, kan det kun forlænges i op til samlet 4, 6 eller 12 måneder afhængig af målgruppe.
En forlængelse af tilbuddet har alene betydning for varigheden.
Der skal således ikke foretages ny beregning af arbejdstid.
 For personer, der er i revalidering i form af et løntilskudsjob, kan der gives løntilskud ud over 1 år, dog under hensyntagen til, at en revalidering skal gennemføres på så kort tid som muligt.
 Personer, der modtager førtidspension, kan få tilbud om ansættelse med løntilskud med en længere varighed (skånejob).
Hvis en person bliver syg under løntilskudsansættelsen, skal løntilskuddet nedsættes med det beløb, arbejdsgiveren modtager i sygedagpenge, jf.
BAB § 88. Da den løntilskudsansatte er ansat på almindelige overenskomstmæssige vilkår og således modtager løn under sygdom betyder dette, at der ikke kan ske en forlængelse af løntilskudsperioden svarende til periode med sygdom.
 Hvis løntilskuddet helt bortfalder, vil varigheden af løntilskuddet kunne forlænges med de perioder, hvor der ikke er udbetalt løntilskud til arbejdsgiveren.
4.1. Ugyldige tilbud - fx ved ophør af dagpengeret Hvis en løntilskudsansættelse er etableret på et forkert grundlag, eller retten til dagpenge eksempelvis ophører, vil der som udgangspunkt være tale om manglende hjemmel for tilbuddet, og tilbuddet vil derfor være ugyldigt.
Løntilskuddet bør normalt annulleres med virkning for fremtiden.
 Karantæne i forbindelse med dagpenge udsættes til efter ophøret af løntilskudsansættelsen.
Hvis udbetalingen af løntilskud skal stoppes, vil arbejdsgiveren være berettiget til løntilskud i en periode svarende til den lediges opsigelsesvarsel.
Herved bliver arbejdsgiveren stillet på samme måde, som hvis den ledige havde fået et ordinært job og derfor skulle sige løntilskudsansættelsen op.
Se også afsnit 3.1.
 Det er op til jobcenteret at tage stilling til, hvordan en eventuel videre aktivering skal tilrettelægges.
5. Virksomheder, hvor der ikke kan ske ansættelse med løntilskud 5.1. Forbud mod ansættelse med løntilskud hos ægtefælle, registrerede partner eller samlever Der kan ikke gives tilbud om ansættelse med løntilskud i en virksomhed, der ejes af den pågældendes ægtefælle, registrerede partner eller samlever.
 Bestemmelsen forhindrer ikke ansættelse med løntilskud hos andre familiemedlemmer eller i virksomheder, hvor ægtefælle, registrerede partner eller samlever er ansat, heller ikke hvis vedkommende er leder af virksomheden.
Det er dog altid vigtigt at sikre sig, at formålet med tilbuddet om ansættelse med løntilskud, jf.
LAB § 52 kan opfyldes med en ansættelse i den pågældende virksomhed.
Hvorvidt en ægtefælle m.v. »ejer« en virksomhed beror på en konkret vurdering ud fra selskabsretlige betragtninger om virksomheder og selskabers ejerforhold, herunder om der er tale om bestemmende indflydelse.
Hvis ægtefællen, den registrerede partner eller samleveren kun er indehaver af en lille del af virksomheden, eksempelvis som ejer af en lille portion aktier i et aktieselskab, vil bestemmelsen normalt ikke forhindre et tilbud om ansættelse med løntilskud.
For så vidt angår, hvad der forstås ved »bestemmende indflydelse« henvises til Erhvervs- og Selskabsstyrelsen.
 Som hovedregel vil man ikke kunne blive ansat i ens egen virksomhed, fordi formålet med løntilskudsansættelsen ikke vil kunne opfyldes, idet der ikke er tale om en opkvalificering i samspil med en ledelse og kolleger på en almindelig arbejdsplads.
5.2. Forbud mod tilbud i den virksomhed, hvor man senest har været ansat Man kan ikke blive ansat med løntilskud hos den arbejdsgiver, hvor man senest har været ansat.
Herved forhindres situationer, hvor en ledig får tilbud på den samme virksomhed og måske i det samme job, som den pågældende lige er blevet afskediget fra.
 Bestemmelsen omfatter også den situation, hvor personen senest har været ansat som elev eller lærling i henhold til lov om erhvervsuddannelser.
Forbuddet gælder også, hvis den seneste ansættelse har været en ansættelse med offentligt tilskud efter loven eller andre bestemmelser.
Det vil sige, at jobcenteret ikke kan give tilbud om ansættelse med løntilskud i en virksomhed, hvor den ledige senest har været ansat med løntilskud, i fleksjob, i jobrotation eller som voksenlærling.
 Det afgørende for vurderingen er, om der har været en ansættelse.
 En forlængelse af et tilbud om løntilskudsansættelse vil ikke være omfattet af forbuddet, så længe formålet med tilbuddet fortsat er opfyldt.
 Forbuddet gælder ansættelse i den virksomhed, personen senest har været ansat i, og der er ikke nogen grænse for, hvor langt tilbage den seneste ansættelse tidsmæssigt kan ligge.
Det fremgår ikke af bestemmelsen, hvordan begrebet virksomhed skal afgrænses.
Som hovedregel vil det være naturligt at anvende P-nummer-afgrænsningen (produktionsenhedsnummer) på samme måde, som der sker i forbindelse med merbeskæftigelseskravet og rimelighedskravet ved løntilskudsansættelser, se afsnit 7.1.5 og 7.1.6.
I andre tilfælde kan det være nødvendigt at anvende en anden afgrænsning (evt.
CVR-nummeret), hvis formålet med bestemmelsen ikke kan opfyldes ved anvendelse af P-nummeret.
Dette kan eksempelvis være tilfældet, hvis der er tale om én virksomhed med to P-numre, der har samme arbejdsgiver og samme arbejdsopgaver.
Har den ledige været ansat i et vikarbureau, som har udsendt den pågældende til en virksomhed, gælder forbuddet vikarbureauet og ikke »modtagervirksomheden«.
Har den ledige været ansat som vikar i virksomheden, må dette betragtes som en ansættelse, og forbuddet gælder i relation til denne virksomhed.
Det bemærkes, at personer der er omfattet af lov om uddannelsesordningen for ledige, der har opbrugt deres dagpengeret eller personer der modtager midlertidig arbejdsmarkedsydelse, kan uanset bestemmelsen i BAB § 69 stk. 2 (om, at man ikke kan ansættes i løntilskud hos den virksomhed man senest har været ansat i) få tilbud om ansættelse med løntilskud i den virksomhed, hvor personen umiddelbart før dagpengeperiodens udløb (eller udløbet af perioden med særlig uddannelsesydelse) har været ansat med løntilskud. (jf. afsnit 3.3.1 og afsnit 3.3.2) 5.3. Forbud mod løntilskud som eksportstøtte m.v.
 Løntilskudsordningen må ikke udgøre støtte til eksportrelaterede aktiviteter, eller være betinget af, at der anvendes indenlandske produkter i stedet for importerede.
Bestemmelsen følger af EU`s fritagelsesforordning på statsstøtteområdet og skyldes, at eksportstøtte ikke er tilladt.
Løntilskud vil dog som hovedregel ikke være eksportstøtte, da der er tale om et arbejdsmarkedspolitisk instrument, hvor arbejdsgivere får kompensation for at ansætte arbejdstagere, der skal oplæres eller genoptrænes, og som derfor normalt ikke kan yde en almindelig arbejdsindsats.
 Hvis der i praksis opstår tvivl om, hvorvidt der er tale om eksportstøtte, vil der kunne søges vejledning hos Konkurrence- og Forbrugerstyrelsen, der administrerer EU`s statsstøtteregler i Danmark.
 5.4. Forbud mod løntilskud til kriseramte virksomheder m.v.
 Bestemmelserne følger af EU`s fritagelsesforordning på statsstøtteområdet og vil som oftest ikke have betydning for etablering af en løntilskudsansættelse.
Bestemmelsen om, at løntilskuddet ikke må udgøre støtte til kriseramte virksomheder, betyder primært, at en virksomhed betragtes som kriseramt, hvis den er gået i betalingsstandsning eller er under konkursbehandling.
Derudover er den kriseramt, hvis halvdelen af virksomhedens kapital er forsvundet, og over en fjerdedel af denne kapital er gået tabt inden for det sidste år.
Med hensyn til arbejdsfordeling henvises til afsnit 7.1.2.
6. Løn- og arbejdsvilkår 6.1. Ansættelseskontrakt, ansættelsesbrev m.v.
 Ansættelsesforholdet mellem den person, som ansættes med løntilskud, og arbejdsgiveren etableres med de retsvirkninger, der følger af en ansættelse, og dette skal fremgå af ansættelseskontrakten eller ansættelsesbrevet.
Det betyder i praksis, at ansættelseskontrakten eller ansættelsesbrevet skal angive løn- og arbejdsvilkår for den ansatte, herunder henvise til eller direkte angive de overenskomster og den lovgivning, som gælder for ansættelsesforholdet.
Lovgivningen kan være funktionærloven og ansættelsesbevisloven m.v.
Det skal også fremgå af ansættelseskontrakten eller ansættelsesbrevet, hvor længe der forventes at blive givet løntilskud.
Efter ansættelsesbevisloven skal alle lønmodtagere, der er ansat over en måned og har mere end 8 timers arbejde om ugen, have udfærdiget et ansættelsesbevis.
Det er arbejdsgiveren, der skal udfærdige ansættelsesbeviset.
Ansættelsesforholdet kan kun bringes til ophør i overensstemmelse med gældende overenskomster og lovgivning.
Det betyder fx, at hvis der er tale om en overenskomstansat, skal opsigelsesbestemmelserne i overenskomsten følges, og hvis der er tale om en funktionær, skal opsigelsesbestemmelserne i funktionærloven anvendes.
 For så vidt angår nærmere omtale af specifikke løn- og arbejdsvilkår henvises til afsnit 6.2. og 6.3.
Betalingen af den fulde lønudgift påhviler ansættelsesstedet.
Såfremt den pågældende arbejdsgiver ikke har fået udbetalt løntilskuddet på tidspunktet for lønudbetalingen, kan arbejdsgiveren ikke tilbageholde lønudbetalingen, men skal forestå lønudbetalingen på sædvanlig vis.
Personer, der bliver ansat med løntilskud, er stadigvæk omfattet af bestemmelserne om kontaktforløbet, jf.
LAB kapitel 7 og BAB kapitel 4 og skal fortsat være aktivt jobsøgende og stå til rådighed for et ordinært job.
I forbindelse hermed anbefales det, at arbejdsgivere i rimeligt omfang tager hensyn til personens pligt til at deltage i kontaktforløbets jobsamtaler og til at være aktivt jobsøgende.
Efter LAB §§ 17 og 18 kan jobsamtaler med jobcenteret dog ske telefonisk eller digitalt, hvis personen deltager i et tilbud.
6.2. Løn og arbejdstid hos private arbejdsgivere  dagpenge-, kontanthjælps-, uddannelseshjælps- og sygedagpengemodtagere og selvforsørgende (LAB § 2, nr. 1, 2, 3, 5, 10, 11 - 14) Dagpengemodtagere, kontanthjælpsmodtagere og sygedagpengemodtagere, som ansættes med løntilskud, skal som minimum sikres løn og arbejdsvilkår svarende til de overenskomstmæssige eller de for tilsvarende arbejde sædvanligt gældende.
Da selvforsørgende får tilbud efter reglerne for kontanthjælpsmodtagere, gælder bestemmelsen også for dem, jf.
LAB § 75 a.
 Private arbejdsgivere, der ikke har overenskomst, er forpligtet til at følge de for tilsvarende arbejde sædvanligt gældende løn- og ansættelsesvilkår for personer i løntilskudsjob.
Der kan udbetales løntilskud for overarbejde hos private arbejdsgivere, hvis overarbejde er naturligt og sædvanligt i den pågældende branche, og arbejdsgiveren kan dokumentere, at arbejdspladsens øvrige ansatte har haft tilsvarende overarbejde, jf.
BAB § 89.
6.2.1. Uenighed om, hvorvidt løn- og arbejdsvilkår er overenskomstmæssige eller de for tilsvarende arbejde sædvanligt gældende Hvis der  fx fordi den lediges faglige organisation gør opmærksom herpå  inden en aftale om ansættelse med løntilskud indgås  opstår spørgsmål om, hvorvidt de løn- og arbejdsvilkår, som arbejdsgiveren tilbyder, er overenskomstmæssige eller de for tilsvarende arbejde sædvanligt gældende, skal dette tvivlsspørgsmål afklares, inden der kan afgives tilbud om ansættelse med løntilskud.
Jobcenteret kan ikke tage stilling til sådanne tvister, da det er op til det fagretlige system at afgøre, om løn- og arbejdsvilkårene opfylder kravene.
Jobcenteret må således tage meddelelsen om, at løn- og arbejdsvilkår ikke vurderes at være overenskomstmæssige eller de for tilsvarende arbejde sædvanligt gældende til efterretning.
Det kan i den konkrete situation medføre, at jobcenteret må undlade at give tilbud om ansættelse med løntilskud hos den pågældende arbejdsgiver og i stedet give den ledige et andet tilbud.
 Opstår der på et tidspunkt efter, at der er afgivet tilbud om ansættelse med løntilskud, spørgsmål om, hvorvidt de løn- og arbejdsvilkår, som arbejdsgiveren tilbyder, er overenskomstmæssige eller de for tilsvarende arbejde sædvanligt gældende, må den ansatte med løntilskud indbringe spørgsmålet for det fagretlige system med henblik på afklaring.
6.2.2. Konkurrence- og kundeklausuler På visse områder på arbejdsmarkedet er konkurrence-, kunde- eller kombinationsklausuler almindelige og sædvanligt forekommende som vilkår knyttet til en ansættelse og kan derved blive en forudsætning for overhovedet at opnå ansættelse med løntilskud.
 En konkurrenceklausul er en aftale mellem medarbejder og arbejdsgiver, hvor medarbejderen  i en vis periode efter ansættelsens ophør  forpligter sig til ikke at drive eller tage ansættelse i en konkurrerende virksomhed.
 En kundeklausul er en aftale mellem medarbejder og arbejdsgiver, hvor medarbejderen forpligter sig til  i en vis periode efter ansættelsens ophør  ikke at betjene den tidligere arbejdsgivers kunder og/eller andre forretningsforbindelser, så som agenturgivere, leverandører m.v.
 En kombinationsklausul er både en konkurrence- og kundeklausul.
Konkurrence- og kundeklausuler bruges altovervejende ved funktionær- eller funktionærlignende ansættelser.
Klausuler anvendes i mindre grad på timelønsområdet.
Klausuler er særligt udbredt inden for Business Danmarks og Ledernes område.
Klausuler kan også være en del af et arbejdsvilkår, fx inden for it-sektoren.
En konkurrence-, kunde- eller kombinationsklausul kan indgå ved ansættelse med løntilskud, hvis 1) den ledige selv accepterer klausulen, 2) de faglige organisationer, der har aftaler på ansættelsesområdet, oplyser jobcenteret om, at klausuler er sædvanlige inden for det område, hvor ansættelsen skal ske, og 3) jobcenteret vurderer, at det samlet set vil være til fordel for den lediges fremtidige beskæftigelsesmuligheder.
 Det beror således på en konkret vurdering i hvert enkelt tilfælde, om det ved afgivelse af tilbud om ansættelse med løntilskud kan accepteres, at der kan indgå en konkurrence-, kunde- eller kombinationsklausul i selve ansættelsen med løntilskud.
 Ønsker en arbejdsgiver, at den ledige påtager sig en konkurrence-, kunde- eller kombinationsklausul, skal ovennævnte tre elementer indgå i jobcenterets vurdering, inden der afgives tilbud om ansættelse med løntilskud.
 Det kan også være hensigtsmæssigt, at den ledige søger vejledning hos sin faglige organisation eller a-kasse, inden den ledige indgår en aftale om ansættelse med løntilskud, hvortil der er knyttet en klausul.
 Hvis personen i forbindelse med et tilbud om ansættelse med løntilskud har accepteret fx en konkurrenceklausul og gyldigt indgået en aftale med arbejdsgiveren herom, bindes personen som udgangspunkt af klausulen, selv om vedkommende ikke efterfølgende får ordinær ansættelse hos arbejdsgiveren.
 I en aftale om fx en konkurrenceklausul fastsætter parterne  ud fra de konkrete behov  det nærmere indhold af forpligtelsen, såsom klausulens dækningsområde, definitionen af en konkurrerende virksomhed, vederlag, den tidsmæssige binding og sanktioner ved overtrædelse.
 Afgørelser om lovligheden af konkurrenceklausuler hører under domstolenes kompetence.
6.2.3. Deltidsansættelse hos en privat arbejdsgiver Der kan gives tilbud om ansættelse på deltid hos private arbejdsgivere.
 Hvis en dagpengeberettiget person ansættes på nedsat tid med løntilskud hos en privat arbejdsgiver, er der i arbejdsløshedsforsikringsmæssig forstand tale om arbejde på nedsat tid, og der er ret til supplerende dagpenge efter de almindelige regler.
 Det betyder, at medlemmet skal have en frigørelsesattest for at kunne få udbetalt supplerende dagpenge.
 Beregning af arbejdstiden ved ansættelse med løntilskud hos en offentlig arbejdsgiver sker efter reglerne om beregning af arbejdstid, jf. afsnit 6.3. Der kan ikke aftales en arbejdstid, som er lavere end den beregnede og reglerne om supplerende dagpenge kommer ikke til anvendelse.
6.3. Løn og arbejdstid hos offentlige arbejdsgivere  dagpenge-, kontanthjælps-, uddannelseshjælps- og sygedagpengemodtagere samt selvforsørgende (LAB § 2, nr. 1, 2, 3, 5, 10, 11- 14) 6.3.1. Lønvilkår ved ansættelse med løntilskud hos offentlig arbejdsgiver Lønnen i offentlige løntilskudsjob skal være på niveau med den ydelse, man får under ledighed.
Lønnen kan som følge af reglerne for beregning af arbejdstiden overstige ydelsen og skal for forsikrede (lovens § 2, nr. 1) som minimum udgøre 82 pct. af den højeste dagpengesats.
Pr. 1. januar 2015 udgør lønnen i offentligt løntilskud 121,47 kr. pr. time.
Timelønnen er gældende for alle i offentligt løntilskud.
Den aktuelle timeløn fremgår af Styrelsens hjemmeside (www.star.dk) eksklusiv feriegodtgørelse, ferietillæg, eventuel søgnehelligdagsbetaling.
Ud over lønnen pr. arbejdstime ydes kun omkostningsdækkende ydelser, arbejdstidsbestemte tillæg og arbejdsbestemte tillæg, der ikke er en fast påregnelig del af lønnen (se afsnit 6.3.2. om tillæg).
Dagpengemodtagere skal have en løn, der efter fradrag af arbejdsmarkedsbidrag ligger på niveau med personens individuelle dagpenge efter lov om arbejdsløshedsforsikring m.v., dog mindst 82 pct. af højeste dagpenge for henholdsvis fuldtids- og deltidsforsikrede.
Dette gælder også, hvis der er sket fradrag i dagpengene som følge af en tjenestemandspension.
Kontanthjælpsmodtagere skal have en løn, der efter fradrag af arbejdsmarkedsbidrag ligger på niveau med personens samlede individuelle hjælp efter §§ 25 og 34 i lov om aktiv socialpolitik.
Eventuel særlig støtte efter § 34 i lov om aktiv socialpolitik omregnes til en skattepligtig indkomst ved at dividere med 0,6.
Det er ikke muligt at etablere en løntilskudsansættelse hos offentlige arbejdsgivere på nedsat tid, således at en del af ydelsen udbetales som supplerende dagpenge eller supplerende kontanthjælp.
Arbejdstiden skal beregnes på baggrund af hele ydelsen.
Selvforsørgende behandles som kontanthjælpsmodtagere, jf.
LAB § 75 a.
Bemærk, at lønnen under ansættelse med løntilskud hos offentlige arbejdsgivere til selvforsørgende efter fradrag af arbejdsmarkedsbidrag udgør 1) 80 pct. af højeste dagpenge efter lov om arbejdsløshedsforsikring m.v. for personer, som har forsørgelsespligt over for børn, jf. lov om aktiv socialpolitik, og 2) 60 pct. af højeste dagpenge efter lov om arbejdsløshedsforsikring m.v. for andre personer.
For alle målgrupper gælder, at hvis der til ansættelsen er tilknyttet en overenskomstmæssig pensionsordning, skal arbejdsgiveren indbetale såvel arbejdsgiverbidraget som den ansattes pensionsbidrag beregnet på grundlag af den overenskomstmæssige timeløn.
Pensionsbidraget skal således beregnes på grundlag af den overenskomstmæssige timeløn og ikke på grundlag af timelønnen efter LAB § 55. stk.2.
 Ved overenskomstmæssig timeløn forstås den grundløn, som personens anciennitet berettiger til.
Når ordinært ansatte kan få udbetalt den del af pensionsbidraget, der overstiger 16,8 pct., samt pensionsbidraget af rådighedstillægget gælder det samme for personer, der er ansat i offentligt løntilskud.
Eventuel udbetaling heraf har ingen indflydelse på arbejdstiden.
Som det fremgår af BAB § 73, stk. 3, nedsættes den ugentlige arbejdstid, hvis den løntilskudsansatte har ordinær beskæftigelses i mere end 5 timer ugentligt.
Bestemmelse finder alene anvendelse ved tilbud om ansættelse med løntilskud hos offentlige arbejdsgivere.
Endvidere skal der være tale om forudsigeligt ordinært arbejde, hvilket fx kan være 8 timer fast hver uge.
I dette tilfælde arbejder personen altså 8 timer ordinært hver uge, mens der ugentligt trækkes 3 timer fra antallet af timer i løntilskudsstillingen.
Ved 37 timers arbejde i løntilskud arbejder personen i det anførte eksempel således 34 timer i løntilskudsstillingen og 8 timer ordinært.
Muligheden er frivilligt for personen.
Man skal være opmærksom på, at der ved evt. fornyet ledighed efter løntilskudsansættelsen vil ske fratræk i dagpengene på timebasis med udgangspunkt i de seneste 3 mdr´s ekstraarbejde.
Kontakt evt.
A-kassen for at høre nærmere om gældende regler.
6.3.2. Tillæg Efter BAB § 72, stk. 3, kan der hos offentlige arbejdsgivere  udover lønnen pr. arbejdstime - kun ydes 1) omkostningsdækkende ydelser, 2) arbejdstidsbestemte tillæg og 3) arbejdsbestemte tillæg, der ikke er en fast påregnelig del af lønnen.
For at en løntilskudsansat kan få udbetalt de nævnte tillæg udover den faste timelønssats, skal der være hjemmel hertil i den overenskomst, som gælder på den løntilskudsansattes beskæftigelsesområde.
Hvis der i overenskomsten er valgfrihed imellem at udbetale og afspadsere arbejdstidsbestemte tillæg, gælder denne valgfrihed også for en ansat med løntilskud.
Omkostningsdækkende ydelserOmkostningsdækkende ydelser kan være ydelser, der gives for at dække særlige udgifter, som den ansatte har i forbindelse med ansættelsen.
Det kan eksempelvis være til personligt sikkerhedsudstyr som fx sikkerhedssko.
 Arbejdstidsbestemte tillægArbejdstidsbestemte tillæg kan være særlige tillæg, der udbetales for forskudt arbejdstid - eventuelt tillæg for nattevagter eller weekendarbejde.
Arbejdsbestemte tillæg, der ikke er en fast påregnelig del af lønnenArbejdsbestemte tillæg er tillæg, der ydes for en nærmere fastsat funktion eller arbejdsforpligtelse.
Kravet om, at tillægget ikke må være en fast påregnelig del af lønnen, betyder, at det ikke er et fast tillæg, som personen har haft krav på ved ansættelsen.
 Som eksempel på »arbejdsbestemte tillæg, der ikke er en fast påregnelig del af lønnen«, og som derfor kan udbetales, kan nævnes engangsvederlag og betaling for delt tjeneste.
 Altså: Tillæg, der opfylder betingelserne i BAB § 72, stk. 3, gives ud over den faste timeløn i LAB § 55, og beløbet skal holdes uden for arbejdstidsberegningen i samme bestemmelse.
6.3.3. Arbejdstid ved ansættelse med løntilskud hos offentlig arbejdsgiver Bestemmelsen i BAB § 73 vedrører fastsættelse af arbejdstiden hos offentlige arbejdsgivere.
 Der indgår følgende faktorer ved fastsættelse af løn og beregning af arbejdstid:
1) Den faste timeløn, der skal ydes af arbejdsgiveren, jf.
LAB § 55, stk. 2, og BAB § 72, stk. 1.
 Den faste timeløn offentliggøres på www.star.dk, og jobcentrene orienteres særskilt.
2) Den samlede løn til den løntilskudsansatte, jf.
LAB § 55, stk. 3, og BAB § 72, stk. 4 (dagpengemodtagere) eller LAB § 55, stk. 4, og BAB § 72, stk. 5, (kontanthjælpsmodtagere).
 Princippet er, at man ikke får udbetalt mere, når man er i løntilskud hos en offentlig arbejdsgiver, end når man er ledig.
 Den samlede ugentlige løn skal for en dagpengemodtagers vedkommende ligge på niveau med personens individuelle dagpengesats (dog mindst 82. pct. af højeste dagpengesats), mens den for kontanthjælpsmodtagere skal ligge på niveau med personens samlede individuelle hjælp efter lov om aktiv socialpolitik.
 »På niveau med« betyder i praksis »lidt højere«, fordi der foretages oprundinger i beregningerne.
 Tillæg, der kan ydes efter BAB § 72, stk. 3, udover lønnen pr. arbejdstime, indgår ikke i beregningen af arbejdstid.
3) Arbejdsmarkedsbidrag på 8 pct. skal lægges til dagpenge mv. jf.
LAB § 55, stk. 3, og BAB § 72, stk. 4, (dagpengemodtagere) eller LAB § 55, stk. 4, og BAB § 72, stk. 5, (kontanthjælpsmodtagere).
 Da der ikke trækkes arbejdsmarkedsbidrag af dagpenge eller sociale ydelser, men af løn, skal der tillægges arbejdsmarkedsbidrag på 8 pct. svarende til, at den ugentlige sats divideres med 0,92.
 Det beregnede ugentlige antal arbejdstimer er fast i hele ansættelsesperioden.
 Over- og merarbejde: I offentligt løntilskud skal over- og merarbejde afspadseres og beregnes på grundlag af den fastsatte timebetaling med de procenttillæg mv., der følger af overenskomsten.
6.3.4. Beregninger af lønnen i forskellige situationer Fremgangsmåden for beregningen er følgende:
1) Find sats for dagpenge eller kontanthjælp pr. uge.
For forsikrede dog minimum 82 pct. af højeste dagpengesats, pr. uge.
 2) Dette beløb tillægges arbejdsmarkedsbidrag på 8 pct., svarende til, at den ugentlige ydelse divideres med 0,92. Herved fremkommer den opregulerede ydelse.
3) Timelønnen er fast på 121,47 kr. (2015-niveau). (man kan finde den aktuelle timeløn på www.star.dk), 4) Arbejdstiden pr. uge beregnes ved at dividere den opregulerede ydelse med timeløn.
Det antal timer, man når frem til, oprundes altid til nærmeste hele timetal.
 5) Ugelønnen omregnes til månedsløn ved at gange med 13/3.
 I de følgende afsnit illustreres beregningen af løn og arbejdstid i forskellige tilfælde.
 Afsnit 6.3.5. Eksempler på beregning for forsikrede ledige (eksempel 1a  1b).
 Afsnit 6.3.6. Eksempler på beregning for kontanthjælps- og uddannelseshjælpsmodtagere (eksempel 2a  2e). Afsnit 6.3.7. Ansættelsen rækker ind over 1. januar, hvor satsen for dagpenge og dermed den faste timeløn reguleres (eksempel 3a).
 6.3.5. Eksempler på beregning af løn- og timetal for forsikrede ledige.
Eksempel 1a Løntilskudspersonen er berettiget til den maximale dagpengesats og får den faste timeløn (pr. 1. januar 2015).
Eksempel 1b Løntilskudspersonen er dimittend på fuld tid med individuel dagpengesats (3.390 kr. pr. uge) Timelønnen pr. 1. januar 2015 er 121,47 kr.
 6.3.6. Eksempler på beregning af løn- og timetal for kontanthjælpsmodtagere og uddannelseshjælpsmodtagere.
 Grundprincippet i beregningen af arbejdstiden er at tage udgangspunkt i den aktuelle grundydelse.
(se satser på www.star.dk.). Er man kontanthjælpsmodtager placeres man som enten jobparat eller aktivitetsparat.
Kun i tilfælde af, at man placeres som aktivitetsparat, kan der modtages det særlige aktivitetstillæg, således at beregningen skal tages i den samlede ydelse (kontanthjælp + aktivitetstillæg). For jobparate er det således kontanthjælpen, der danner udgangspunkt for timetalsberegningen.
På samme måde for uddannelseshjælpsmodtagere. (Bemærk, at åbenlyst uddannelsesparate ikke kan modtage tilbud om løntilskud, jf.
LAB § 51).
Eksempel 2a Løntilskudspersonen er forsørger - over 30 år - og berettiget til en mdr. hjælp svarende til 14.416 kr. (ugentlig ydelse på 3.329 kr.). Timelønnen er på 121,47 kr. - (2015).
Eksempel 2b Løntilskudspersonen er ikke forsørger - over 30 år - og berettiget til en mdr. hjælp svarende til 10.849 kr. (ugentlig ydelse på 2.506 kr.). Timelønnen er på 121,47 kr.
Eksempel 2c Løntilskudspersonen er kontanthjælpsmodtager, udeboende, 27 år og indplaceret som aktivitetsparat.
Kontanthjælpssatsen 6.992.00 kr./mdr. og aktivitetstillægget er 3.857.kr./mdr.
Det giver samlet en ugentlig ydelse på 2.506. - kr.
Timelønnen er på 121,47 kr.
 Regnestykket bliver derfor det samme som i eksempel 2b.
Eksempel 2e Løntilskudspersonen er kontanthjælpsmodtager, udeboende, 27 år og jobparat.
Kontanthjælpssatsen er 6.992.00 kr./mdr.
Det giver samlet en ugentlig ydelse på 1.615. - kr.
Timelønnen er på 121,47 kr.
6.3.7. Periodiske reguleringer i timeløn Dagpenge og offentlige forsørgelsesydelser reguleres hvert år den 1. mandag i året.
Det fremgår af BAB § 72, stk. 2, at timelønnen i offentligt løntilskud reguleres årligt den første mandag i året.
Dette har betydning for løntilskudsansættelser, som strækker sig hen over et årsskifte.
Mens arbejdstiden forbliver uændret vil timelønnen blive reguleret i overensstemmelse med den nye faste timeløn ved årsskiftet.
Eksempel 3a Hvis en løntilskudsperson fx er ansat i offentligt løntilskud i 31 timer med en timeløn på 121,47 vil personen have en ugeløn på 3.765,57 kr.  Hvis vi forudsætter, at timelønnen ved årsskiftet stiger til 123,50 kr., udgør den nye ugeløn herefter 3.828,50 kr. (31 * 123,50 kr.).
6.4. Løn og arbejdstid  revalidender, førtidspensionister, personer omfattet af den særlige ordning for nyuddannede handicappede og ledige selvforsørgende (LAB § 2, nr. 4, 6, 8 og 10) 6.4.1. Arbejdsvilkår for revalidender § 56 omhandler løn- og arbejdsvilkår for revalidender, der får tilbud om ansættelse med løntilskud.
 Det var tidligere en forudsætning for, at revalidering kunne gives med overenskomstmæssig løn, at der forelå »særlige forhold«, som især kunne være, at personen var over den sædvanlige uddannelsesalder, tidligere havde haft tilknytning til arbejdsmarkedet eller havde pligt til at forsørge ægtefælle eller børn.
 Betingelsen om disse særlige forhold blev ophævet den 5. marts 2012 ved ændringslov nr. 153 af 28. februar 2012. Det vil fortsat bero på en konkret vurdering, hvorvidt en revalidend på en virksomhed skal have revalideringsydelse efter reglerne om virksomhedspraktik for revalidender eller overenskomstmæssig løn, hvor tilbuddet gives efter reglerne om løntilskud.
Ved vurderingen vil der i større grad kunne lægges vægt på den almindelige formålsbestemmelse for løntilskudsjob, jf.
LAB § 52.
 Den nye regel ændrer ikke på, at det er en forudsætning for at kunne få revalidering, at man har nedsat arbejdsevne, og at der skal være en realistisk mulighed for, at revalideringen fører til hel eller delvis selvforsørgelse.
 Delvis selvforsørgelse kan fx være fleksjob.
 Tillige gælder det fortsat, at revalidering ikke kan iværksættes, hvis der er andre tiltag, fx inden for den almindelige aktivering, der vurderes at kunne bringe personen tilbage til arbejdsmarkedet, jf. subsidiaritetsprincippet.
6.4.2. Arbejdsvilkår for førtidspensionister § 57 omhandler løn- og arbejdsvilkår ved ansættelse med løntilskud af personer, der modtager førtidspension efter lov om social pension (skånejob).
Når et jobcenter har givet tilbud om ansættelse med løntilskud til en person, der modtager førtidspension, og sikret, at arbejdsgiveren er indforstået med det nødvendige hensyn til den nedsatte arbejdsevne, fastsættes løn og øvrige arbejdsvilkår, herunder arbejdstiden, ved aftale mellem arbejdsgiver og personen i samarbejde med de faglige organisationer.
Da der er tale om personer, som modtager førtidspension, vil deres arbejdsevne som regel være så nedsat, at den løn, der aftales, vil ligge et godt stykke under den overenskomstmæssige løn.
Fastsættelsen af løn- og arbejdsvilkår sker i samarbejde med de faglige organisationer, som dog ikke har en egentlig vetoret over for ansættelsen.
 Såfremt personen ansættes inden for et område, der ikke er dækket af en faglig overenskomst, skal der rettes henvendelse til den organisation, der dækker et område, der ligger nærmest det område, som personen ansættes inden for.
6.4.3. Arbejdsvilkår for personer omfattet af den særlige ordning for nyuddannede handicappede Ved ansættelse af personer, der er omfattet af den særlige ordning for relativt nyuddannede handicappede, skal løn- og arbejdsvilkår være overenskomstmæssige eller de for tilsvarende arbejde gældende.
 Gruppen består af personer med handicap, jf. lov om kompensation til handicappede i erhverv m.v., der har gennemført en uddannelse af mindst 18 måneders varighed, som kan berettige til arbejdsløshedsdagpenge, og som ikke har opnået ansættelse efter op til 2 år efter uddannelsens afslutning, og som mangler erhvervserfaring inden for det arbejdsområde, som uddannelsen kvalificerer til.
6.4.4. Arbejdsvilkår for ledige selvforsørgende Personer omfattet af § 2 nr. 10 kan modtage tilbud om ansættelse med løntilskud hos både private  og offentlige arbejdsgivere.
Ved ansættelse hos private arbejdsgivere sker ansættelsen på helt almindelige overenskomstmæssige løn- og arbejdsvilkår eller de for tilsvarende arbejde gældende.
Ved ansættelse hos offentlige arbejdsgivere fastsættes arbejdstiden på grundlag af ydelsesniveauet for modtagere af midlertidig arbejdsmarkedsydelse.
Dvs. at forsørgere er berettiget til 80 pct. af max. dagpenge, mens andre får 60 pct. af max. dagpenge.
Timelønnen i offentligt løntilskud følger den i loven fastsatte, jf.
LAB § 55 stk.2.
6.5. Anden lovgivning, der gælder for lønmodtagere Personer, der bliver ansat med løntilskud, er omfattet af den almindelige lovgivning for lønmodtagere.
Her tænkes eksempelvis på funktionærloven, arbejdsmiljø- og arbejdsskadelovgivning m.m.
Barsel Der er efter lov om aktiv socialpolitik eller LAB ikke pligt til at orientere jobcenteret om, at man er gravid.
Der gælder samme regler (herunder overenskomstmæssige) for graviditet (herunder afskedigelse) for løntilskudsansatte som for ordinært ansatte.
 7. Merbeskæftigelse m.v.
7.1. Merbeskæftigelse  nettoudvidelse og afgrænsning af virksomhedsbegreb ved P-nummer  også i forhold til rimelighedskravet 7.1.1. Drøftelse af ansættelser med løntilskud med repræsentant for virksomhedens ansatte Efter LAB § 60 skal der ske drøftelse med en repræsentant for virksomhedens ansatte forud for ansættelser med løntilskud.
Bestemmelsen omtales nærmere i forbindelse med BAB §§ 81 og 82 i denne vejlednings afsnit 9. Medinddragelse af repræsentanter for virksomhedens ansatte m.v.
 Der kan mellem parterne være indgået aftale om medarbejderrepræsentation.
7.1.2. Merbeskæftigelseskravet  nettoudvidelse Efter LAB § 61 og BAB § 77 skal en ansættelse af dagpengemodtagere, kontanthjælpsmodtagere og sygedagpengemodtagere med løntilskud medføre merbeskæftigelse i den virksomhed, hvor ansættelsen sker (merbeskæftigelseskrav).
 Ved merbeskæftigelse forstås en nettoudvidelse af antallet af ansatte i virksomheden i forhold til virksomhedens normale beskæftigelse.
 Merbeskæftigelseskravet gælder både ved ansættelse med løntilskud hos private og hos offentlige arbejdsgivere, men der er forskel på den måde, hvorpå merbeskæftigelse vurderes, se BAB § 77, stk. 2, (private arbejdsgivere) og BAB § 80, stk. 2, (offentlige arbejdsgivere) og nedenstående bemærkningerne hertil.
Bestemmelserne om merbeskæftigelse gælder også for selvforsørgende, jf.
LAB § 75 a.
 Der gælder et særligt merbeskæftigelseskrav for revalidender, førtidspensionister og personer, der er omfattet af den særlige ordning for relativt nyuddannede handicappede, se afsnit 7.2.
I virksomheder, hvor der er etableret eller aftalt arbejdsfordelingsordninger på hele virksomheden, kan der ikke etableres ansættelse med løntilskud.
Hvis der alene er etableret arbejdsfordeling i en afdeling, vil der godt kunne etableres løntilskud i en anden afdeling (andet p-nr), der ikke er berørt af arbejdsfordelingen.
7.1.3. Merbeskæftigelseskravet i private virksomheder I BAB § 77, stk. 2, uddybes, hvad der forstås ved merbeskæftigelse hos private arbejdsgivere.
Merbeskæftigelse skal ses i forhold til det gennemsnitlige antal ansatte i virksomheden i de foregående 12 måneder, og ansættelsen må ikke ske i en stilling, der er blevet ledig ved afskedigelse eller fratrædelse af en ansat uden støtte inden for de foregående 3 måneder.
 Personer, der er ansat med støtte (løntilskud, fleksjob), skal ikke tælles med i det gennemsnitlige antal ordinært ansatte.
Bestemmelsen om, at stillingen ikke må være blevet ledig på grund af afskedigelse eller fratrædelse, gælder ikke, hvis der har været tale om en ansættelse med støtte.
Man kan således ansættes med løntilskud i en stilling, som en person ansat med løntilskud eller i fleksjob er blevet afskediget fra.
 Hvis en virksomhed kun har haft ansatte i en del af de foregående 12 måneder, beregnes det gennemsnitlige antal ansatte som et gennemsnit af antallet i de måneder  inden for de foregående 12 måneder  hvor der har været ansatte, jf. bestemmelsens stk. 6. Man bør især være opmærksom på virksomheder, som på ansøgningstidspunktet er uden ansatte, da disse jo godt kan have haft ansatte nogle mdr. tidligere.
 Det betragtes som merbeskæftigelse, hvis der ansættes en person med løntilskud i en stilling, der afløser en fastansat, som aftjener sin værnepligt eller deltager i uddannelsesjobrotation, jf. bestemmelsens stk. 4.
Bestemmelsen i stk. 4 er udtømmende.
Det betyder bl.a., at det ikke betragtes som en nettoudvidelse, hvis en løntilskudsansat person erstatter en person, der fx går på barselsorlov.
7.1.4. Merbeskæftigelseskravet i offentlige virksomheder Efter BAB § 80, stk. 2, skal vurderingen af, om betingelsen om merbeskæftigelse er opfyldt i offentlige virksomheder, tage udgangspunkt i antallet af beskæftigede i henhold til budgettet i den enkelte offentlige virksomhed.
Der er således ikke krav om, at der skal være tale om merbeskæftigelse i forhold til det gennemsnitlige antal ansatte i de seneste 12 måneder, eller at ansættelsen ikke sker i en stilling, der er blevet ledig ved fratrædelse inden for de foregående 3 måneder.
Det afgørende er, om der er tale om merbeskæftigelse i forhold til den enkelte offentlige virksomheds aktuelle budget.
Det betyder, at der godt kan ske ansættelser med løntilskud hos offentlige arbejdsgivere, selvom der er gennemført personalereduktioner, hvis den offentlige virksomhedsbudget herefter er tilpasset reduktionerne.
Det er den enkelte offentlige arbejdsgiver, som skal dokumentere, at der er tale om merbeskæftigelse i forhold til budgettet.
7.1.5. Afgrænsningen af virksomheden ved hjælp af P-nummer ved merbeskæftigelseskravet og rimelighedskravet (BAB § 77, stk. 3, og § 83, stk. 4) Formålet med et tilbud sikres bedst i realistiske rammer, hvilket vil sige på en arbejdsplads, hvor der fortrinsvis er ordinært ansatte.
Et tilbud, hvor dette ikke er opfyldt, og hvor den ledige overvejende er sammen med andre ledige, giver dårligere betingelser for, at formålet kan opfyldes.
Bedømmelsen af, om merbeskæftigelseskravet (og rimelighedskravet, jf.
LAB § 62 og BAB § 83 - se afsnit 8) er opfyldt, skal derfor træffes på baggrund af en passende afgrænsning af virksomheden, dvs. en passende opgørelse af virksomhedens ordinære ansatte.
Ved vurderingen heraf afgrænses en virksomhed som udgangspunkt ud fra, at der skal være tale om en produktionsenhed efter CVR-loven  dvs. den skal have selvstændigt produktionsenhedsnummer (P-nummer). Som hovedregel er alle virksomheder registreret i CVR-registret, der er det centrale register med data om alle virksomheder i Danmark.
Virksomhedens CVR-nummer er den overordnede identifikation af en virksomhed som juridisk enhed.
Hver produktionsenhed har sit eget P-nummer.
Ved en produktionsenhed forstås en virksomhedsaktivitet på en bestemt adresse, hvor der produceres én eller overvejende én slags varer eller tjenesteydelser.
P-nummeret er således identifikationen af virksomhedens enkelte produktionsenheder/aktiviteter.
Alle virksomheder med eget CVR-nummer har således mindst ét P-nummer.
Hvis aktiviteterne er spredt på flere adresser, har hver adresse eget P-nummer.
 Et eksempel kan være et rådhus i en kommune, som har ét CVR-nummer og ét P-nummer.
Derudover har samme kommune selvstændige P-numre for hver skole, børnehave, hjemmehjælpsdistrikt m.v., som har egen adresse.
En integreret institution, der består af vuggestue og børnehave, vil kunne have flere P-numre, selvom den kun har én adresse, da den kan have mere end én slags tjenesteydelser.
 Ligeledes har hver enkelt privat virksomhed et P-nummer for hver af virksomhedens adresser.
 Hvis virksomheden har flere produktionsydelser på en adresse, er der mulighed for, at den pågældende virksomhed kan have flere P-numre på adressen.
7.1.6. Mulighed for at fravige reglen om P-nummeret i visse tilfælde ved merbeskæftigelseskravet og rimelighedskravet Hvis der er enighed mellem arbejdsgiveren og de ansatte om, at en anden afgrænsning af virksomheden end P-nummeret er mere hensigtsmæssig, er der mulighed for at vælge en anden afgrænsning (BAB § 77, stk. 3).
Der skal være en skriftlig tilkendegivelse fra arbejdsgiveren og en medarbejderrepræsentant om, at der er enighed herom.
I forbindelse hermed er det et krav, at medarbejderrepræsentanten er ansat det sted  dvs. på det P-nummer  hvor ansættelsen med løntilskud skal ske.
Baggrunden for denne undtagelsesregel er, at det i visse tilfælde kan være uhensigtsmæssigt at afgrænse virksomheden ud fra P-nummeret.
Det kan fx dreje sig om følgende:
Store virksomheder, som ligger på én adresse  fx et sygehus eller et rådhus  har i mange tilfælde kun ét P-nummer.
En afgrænsning ud fra dette P-nummer vil betyde, at man her nemt vil kunne opfylde rimelighedskravet for hele virksomheden under ét, uden at det nødvendigvis opfyldes i de enkelte enheder.
Dette kan medføre risiko for, at for mange aktiverede samles i én enhed, hvilket kan hæmme opfyldelse af formålet med aktiveringen.
P-nummeret vil også kunne være uhensigtsmæssigt i visse situationer, hvor en virksomhed har flere adresser.
Fx hvis en arbejdsgiver har 12 ansatte fordelt på 4 adresser, vil der være 4 selvstændige P-numre.
Ved en afgrænsning af virksomheden ud fra P-numrene vil rimelighedskravet kunne opfyldes ved, at der ansættes 4 personer i løntilskud eller virksomhedspraktik  nemlig en i hver af de 4 P-enheder.
Det er ikke sikkert, at dette i alle tilfælde er hensigtsmæssigt.
Hvis man i stedet afgrænser virksomheden som bestående af alle 4 adresser samlet, vil der i eksemplet kun være mulighed for 2 personer i virksomhedspraktik eller løntilskud (idet der er 12 ansatte i alt).
I visse tilfælde vil P-nummeret også kunne være uhensigtsmæssigt i forbindelse med merbeskæftigelseskravet.
Ved en løntilskudsansættelse skal der ske en nettoudvidelse af antallet af ansatte, hvilket for offentlige virksomheder vurderes med udgangspunkt i budgettet for den enkelte virksomhed.
Ikke alle P-enheder kan forventes at have selvstændigt budget.
Hvis en virksomhed har flere P-enheder under sig, vil der være risiko for en omgåelse af kravet om nettoudvidelse, fx ved at afskedige personer i én P-enhed og i samme forbindelse ansætte personer i løntilskud i en anden enhed, og måske endda flytte noget af driften over i denne.
 Ved valg af anden afgrænsning af virksomheden end P-nummeret skal indgå overvejelser om, hvad der er mest anvendeligt, for at formålet med tilbuddet kan opfyldes.
 Det er således vigtigt, hvis der skal aftales en anden afgrænsning af virksomheden end P-nummeret, at man sikrer sig, at dette ikke medfører en omgåelse af indholdet i merbeskæftigelseskravet (og rimelighedskravet)  fx hvis anvendelse af virksomhedens CVR-nummer i stedet for de enkelte afdelingers P-numre betyder, at ansatte med løntilskud samles i enkelte afdelinger, hvor formålet med tilbuddet om løntilskud ikke kan opfyldes, da der ikke er tale om en ordinær arbejdsplads med ordinære kolleger.
7.1.7. Merbeskæftigelseskravet (og rimelighedskravet) ved ansættelser med løntilskud i vikarvirksomheder Der gælder ingen særlige regler for ansættelse af personer med løntilskud i vikarvirksomheder.
Det betyder, at en vikarvirksomhed bl.a. skal opfylde merbeskæftigelseskravet (og rimelighedskravet, jf.
LAB § 62 og BAB § 83) lige som alle andre virksomheder, der søger om at få ansat en person med løntilskud.
Ved behandlingen af sager om løntilskud til vikarvirksomheder skal der tages udgangspunkt i forholdene hos den ansættende virksomhed, dvs. vikarvirksomheden.
Kravene om merbeskæftigelse (og om et rimeligt forhold mellem antallet af ordinært ansatte og personer i virksomhedspraktik og ansatte med løntilskud efter LAB § 62 og BAB § 83) skal således opfyldes i relation til vikarvirksomheden og ikke i relation til den virksomhed, vikaren udsendes til.
 I forhold til vikarvirksomheder er det en forudsætning, at den virksomhed, som rekvirerer en vikar, er indforstået med, at der er tale om en løntilskudsansat, hvor tilbuddet er givet med henblik på optræning af faglige, sociale eller sproglige kompetencer m.v.
7.2. Særligt merbeskæftigelseskrav for revalidender, førtidspensionister og personer, der er omfattet af den særlige ordning for nyuddannede handicappede (LAB § 2, nr. 4, 6 og 8) Der gælder et særligt merbeskæftigelseskrav ved ansættelse med løntilskud af revalidender, førtidspensionister og personer, der er omfattet af den særlige ordning for relativt nyuddannede handicappede.
En ansættelse med løntilskud af disse grupper skal enten medføre en nettoudvidelse efter reglerne herom i BAB § 77, eller stillingen skal være blevet ledig som følge af:
 frivillig afgang, fx fordi en ansat er holdt op for at få andet arbejde,  afgang på grund af alder, fx fordi en ansat er gået på pension,  frivillig reduktion af arbejdstiden, fx fordi en ansat har ønsket at gå på deltid eller  afskedigelser på grund af forseelse, fx fordi en ansat har stjålet fra arbejdspladsen.
 Bestemmelsen følger af EU`s fritagelsesforordning på statsstøtteområdet og supplerer reglerne om merbeskæftigelse i LAB § 61 og BAB § 77 for dagpengemodtagere og kontanthjælpsmodtagere.
7.3. Kontrol med merbeskæftigelseskravet Merbeskæftigelseskravet ved ansættelse med løntilskud i offentlige virksomheder er omtalt i afsnit 7.1.
 Bestemmelserne omhandler i øvrigt, hvem der påser, at betingelsen om merbeskæftigelse er opfyldt ved løntilskudsansættelser hos henholdsvis private arbejdsgivere og offentlige arbejdsgivere.
7.3.1. Private arbejdsgivere Betingelsen om merbeskæftigelse påses af den private virksomhed og de ansatte i fællesskab.
Arbejdsgiveren skal til brug for de ansattes vurdering af merbeskæftigelseskravet give repræsentanter for de ansatte alle de nødvendige oplysninger.
 Såfremt der måtte opstå uenighed om, i hvilket omfang kravet om merbeskæftigelse er opfyldt, afhænger løsningen af, om ansættelsesområdet er omfattet af en kollektiv overenskomst.
Hvis ansættelsesområdet er omfattet af en kollektiv overenskomst, afgøres uenighed om opfyldelse af merbeskæftigelseskravet efter de gældende fagretlige regler om mægling og eventuel voldgift ved uenighed af faglig karakter.
Det regionale arbejdsmarkedsråd skal underrettes af parterne om udfaldet af den fagretlige behandling.
Hvis den private arbejdsgiver ikke er omfattet af en kollektiv overenskomst, afgøres uenighed om opfyldelse af merbeskæftigelseskravet af det regionale arbejdsmarkedsråd.
Opgørelsen foretages på grundlag af reglerne i bekendtgørelse om virksomhedsbegreb/arbejdssted og om opgørelse af antal lønmodtagere efter lov om varsling m.v. i forbindelse med afskedigelser af større omfang.
 Afgørelsen fra det regionale arbejdsmarkedsråd er en endelig administrativ afgørelse, hvilket betyder, at den ikke kan påklages administrativt, men herefter kun indbringes for domstolene.
 Hvis løntilskudsansættelsen sker i en privat virksomhed, hvor der ikke er nogen ansatte, påses betingelsen om merbeskæftigelse af jobcenteret.
7.3.2. Offentlige arbejdsgivere Ved løntilskudsansættelser hos offentlige arbejdsgivere påses betingelsen om merbeskæftigelse af ansættelsesmyndigheden og de ansatte i fællesskab.
Til brug herfor skal den offentlige arbejdsgiver give repræsentanter for de ansatte alle nødvendige oplysninger.
 Uenighed afgøres ved mægling mellem de forhandlingsberettigede personaleorganisationer og ansættelsesmyndigheden og eventuelt ved voldgift.
Såfremt uenigheden skal afgøres ved en voldgift, sammensættes voldgiftsretten af to repræsentanter udpeget af de forhandlingsberettigede personaleorganisationer og af to repræsentanter for ansættelsesmyndigheden.
Parterne vælger en opmand.
Hvis der ikke opnås enighed om valget af opmanden, skal parterne anmode arbejdsrettens formand om at udnævne denne.
Det regionale arbejdsmarkedsråd underrettes af parterne om voldgiftsrettens afgørelse.
8. Rimelighedskravet 8.1. Rimeligt forhold mellem antallet af ansatte uden løntilskud og ansatte med løntilskud.
 Bestemmelserne kaldes også rimelighedskravet og fastsætter, at der på en virksomhed skal være et rimeligt forhold mellem antallet af ansatte uden løntilskud og antallet af ansatte med løntilskud og antallet af personer i virksomhedspraktik.
Formålet med rimelighedskravet er at sikre, at den ansatte med løntilskud får det nødvendige faglige, sociale eller sproglige udbytte af opholdet.
Rimelighedskravet er således med til at sikre, at løntilskudsansættelsen sker på en ordinær arbejdsplads med ordinære kolleger og ikke på en arbejdsplads med overvægt af personer i tilbud om virksomhedspraktik eller løntilskud.
Rimelighedskravet supplerer merbeskæftigelseskravet, som indebærer, at der ved ansættelse af en ledig med løntilskud skal ske en nettoudvidelse af antallet af ansatte hos den enkelte arbejdsgiver.
Reglerne skal også nedsætte risikoen for, at der ved ansættelse af personer med løntilskud sker konkurrenceforvridning eller »fortrængning« af ordinært ansatte.
 Rimelighedskravet gælder ikke ved ansættelse i fleksjob eller ansættelse som voksenlærling.
 Der er mulighed for at fravige rimelighedskravet ved ansættelse af førtidspensionister med løntilskud i offentlige virksomheder, se nedenstående afsnit herom.
Førtidspensionister ansat i løntilskud tæller dog med i antallet af personer ansat i løntilskud i virksomheden efter BAB § 83, når andre persongrupper skal ansættes med løntilskud i en virksomhed.
Det vil sige førtidspensionisterne i løntilskud ikke er »neutrale« i opgørelsen på samme måde, som personer i fleksjob.
8.2. Max antal ansatte med løntilskud og i virksomhedspraktik I BAB § 83 fastlægges, hvordan rimelighedskravet i LAB § 62 skal overholdes, dvs. hvor mange personer, der må være i tilbud om virksomhedspraktik og løntilskud i forhold til antallet af ordinært ansatte i virksomheden.
 Det afgørende for, hvor mange personer en virksomhed kan have ansat med løntilskud eller have i virksomhedspraktik, er antallet af ordinært ansatte i virksomheden.
 Antallet af personer med løntilskud og antallet af personer i virksomhedspraktik kan maksimalt udgøre 1 person for hver 5 ordinært ansatte, hvis virksomheden har mellem 0 og 50 ansatte (dog altid 1 person). Herudover kan der ansættes 1 person for hver 10 ordinært ansatte.
 Dette betyder:
1) I virksomheder med op til 50 ansatte kan der  ved 0 - 5 ordinært ansatte være 1 person i virksomhedspraktik eller i løntilskud (jf. formuleringen: «. . dog altid 1 person.«),  ved 6 - 9 ordinært ansatte være 1 person i virksomhedspraktik eller løntilskud,  ved 10 - 14 ordinært ansatte være 2 personer i virksomhedspraktik eller løntilskud,  ved 15 - 19 ordinært ansatte være 3 personer osv.
 En virksomhed med 49 medarbejdere kan således have 9 personer ansat i løntilskud eller virksomhedspraktik.
2) I virksomheder med 50 eller flere medarbejdere kan der herudover kun ansættes 1 person i løntilskud eller virksomhedspraktik for hver 10 ordinært ansatte.
Det vil sige, at  ved 50 - 59 ordinært ansatte kan der være 10 personer i virksomhedspraktik eller løntilskud,  ved 60 - 69 ordinært ansatte kan der være 11 personer,  ved 70 - 79 ordinært ansatte kan der være 12 personer osv.
Ved opgørelsen af antallet af ordinært ansatte medregnes alle beskæftigede uden hensyn til arbejdstidens længde.
Der skal dog ikke medregnes ansatte med offentligt tilskud samt projektansatte og tidsbegrænset ansatte.
Der skal fx ikke medregnes personer, som er ansat i fleksjob, som voksenlærlinge, i seniorjob efter lov om seniorjob eller personer ansat med løntilskud efter integrationsloven.
Forud for etableringen skal der foreligge skriftlig tilkendegivelse fra arbejdsgiveren og en medarbejderrepræsentant om, hvorvidt rimelighedskravet er opfyldt.
Hvis en eksisterende løntilskudsansættelse forlænges inden for den maksimale varighed, bør det overvejes om der er anledning til, at inddrage en medarbejderrepræsentant.
8.3. Fravigelse fra max-antallet af personer i løntilskud og virksomhedspraktik ved ansættelse af førtidspensionister Efter BAB § 83, stk. 3, er der i offentlige virksomheder mulighed for at fravige max-antallet i bestemmelsens stk. 1, ved ansættelse af førtidspensionister, hvis virksomheden kan godtgøre, at ansættelsen med løntilskud kan medvirke til at opnå eller fastholde førtidspensionistens beskæftigelse, uden at rimelighedskravet er opfyldt.
 Det kræves i så fald, at virksomheden redegør fyldestgørende for, hvorledes man kan opfylde formålet med tilbuddet, og tillige at der er skriftlig tilkendegivelse fra arbejdsgiveren og en medarbejderrepræsentant om, at der er enighed om dette.
 Baggrunden for, at rimelighedskravet kan fraviges ved ansættelse af førtidspensionister med løntilskud, er, at formålet med ansættelsen ikke er en egentlig opkvalificering på en ordinær arbejdsplads, men derimod at opnå eller fastholde en beskæftigelse for førtidspensionisten.
Bemærk dog bekendtgørelse om forsøg på beskæftigelsesområdet § 4 (nr. 1566 af 23. december 2014), hvor der er givet tilladelse til, at alle jobcentre skal gennemføre forsøg, hvorefter det regionale arbejdsmarkedsråd ved ansættelse i offentlige og private virksomheder af førtidspensionister, efter ansøgning fra kommunen kan fravige rimelighedskravet.
Forsøgsperioden løber  indtil videre - frem til den 31. december 2015.
8.4. Opgørelse af antal ordinært ansatte Antallet af ordinært ansatte opgøres ved at tage gennemsnittet af antallet af ordinært ansatte de seneste 3 måneder forud for ansættelsen af personen med løntilskud.
Hvis der er tale om en virksomhed, hvor antallet af ansatte skifter på grund af sæsonsvingninger, kan opgørelsen udvides fra 3 måneder til 4 måneder.
8.5. Afgrænsning af virksomheden som P-nummer Beslutningen om, hvorvidt rimelighedskravet er opfyldt, skal træffes på baggrund af en passende afgrænsning af virksomheden.
Dette er fælles for merbeskæftigelseskravet og rimelighedskravet.
Der henvises derfor til bemærkningerne om virksomhedsafgrænsning ved P-nummer i forbindelse med merbeskæftigelseskravet i afsnit 7.1.
 9. Medinddragelse af repræsentanter for virksomhedens ansatte m.v.
LAB § 60 indeholder et generelt krav om, at en arbejdsgiver skal drøfte etableringen af en løntilskudsansættelse med en medarbejderrepræsentant forud for ansættelsen.
BAB §§ 81, 82 og 83 stiller en række krav til henholdsvis private og offentlige arbejdsgiveres tilbud om ansættelse af en person med løntilskud og om inddragelse af en medarbejderrepræsentant.
Der kan mellem parterne være indgået aftale om medarbejderrepræsentation.
9.1. Private arbejdsgivere Efter bestemmelsen skal det fremgå af arbejdsgiverens tilbud om at ansætte en person med løntilskud, om ansættelsesområdet er omfattet af kollektiv overenskomst, at repræsentanter for de ansatte er blevet hørt om ansøgningen, og om disse er positive overfor at medvirke til opfyldelse af formålet med ansættelsen.
Det skal også fremgå, om der er enighed mellem arbejdsgiver og de ansatte om, at betingelsen om merbeskæftigelse er opfyldt.
Hvis der ikke er enighed, og den private virksomhed ikke er omfattet af kollektiv overenskomst, skal de ansattes synspunkter tillige fremgå af tilbuddet.
 Inden løntilskudsjobbet kan etableres, skal der foreligge skriftlig tilkendegivelse fra arbejdsgiveren og en medarbejderrepræsentant om, at repræsentanter for de ansatte er blevet hørt, og at de er positive overfor at medvirke til at opfylde formålet med ansættelsen, og at der er enighed mellem arbejdsgiver og de ansatte om, at betingelsen om merbeskæftigelse er opfyldt.
 Der kan mellem parterne være indgået aftale om medarbejderrepræsentation.
 Hvis en eksisterende løntilskudsansættelse forlænges inden for den maksimale varighed, er det ikke nødvendigt med en ny erklæring fra arbejdsgiveren og en medarbejderrepræsentant.
9.2. Offentlige arbejdsgivere Bestemmelsen stiller en række krav til offentlige arbejdsgiveres tilbud om ansættelse af en person med løntilskud og om en særlig erklæring fra den offentlige arbejdsgiver og en medarbejderrepræsentant.
Indholdet af bestemmelsen om offentlige ansættelsesområder svarer til bestemmelsen i § 81 om private ansættelsesområder.
Dog er der ikke ved offentlige løntilskudsjob krav om dokumentation for, hvorvidt der er kollektiv overenskomst på området, idet dette vil være det almindelige i offentlige virksomheder.
 Også på det offentlige område kan der mellem parterne være indgået aftale om medarbejderrepræsentation.
 Hvis en eksisterende løntilskudsansættelse forlænges inden for den maksimale varighed er det ikke nødvendigt med en ny erklæring fra arbejdsgiveren og en medarbejderrepræsentant.
9.3. Erklæring i forbindelse med rimelighedskravet BAB § 83, stk. 2, indeholder et krav om en tilkendegivelse fra en medarbejderrepræsentant om, hvorvidt rimelighedskravet er overholdt  se under afsnittet om rimelighedskravet.
10. Diverse bestemmelser 10.1. Definition af offentlige arbejdsgivere Ved afgørelse af om en organisation, institution m.v. er at betragte som offentlig eller privat, er det efter bestemmelsen i stk. 1, nr. 3, afgørende, om mindst 50 pct. af udgifterne bliver dækket af offentlige tilskud.
Offentlige tilskud omfatter også tilskud fra internationale organisationer som fx EU, FN, Nordisk råd, andre stater etc.
 Offentlige virksomheders køb af varer og tjenesteydelser hos en forening eller et selskab betragtes ikke som et offentligt tilskud, og betalingen skal derfor ikke medregnes i opgørelsen af størrelsen af det offentlige tilskud.
 Offentligt ejerskab eller medejerskab af en virksomhed, der får over 50 pct. af sine udgifter dækket af private  fx ved brugerbetaling  medfører heller ikke, at virksomheden betragtes som en offentlig arbejdsgiver.
 Kravet indebærer, at mindst 50 pct. af de faste driftsudgifter i overensstemmelse med fast praksis løbende bliver dækket af offentlige tilskud i henhold til enten lov, bekendtgørelse eller regionsrådets eller kommunalbestyrelsens beslutning herom.
Bestemmelsen i stk. 2 betyder, at dagpengemodtagere i helt særlige tilfælde kan blive ansat efter reglerne om løntilskud hos offentlige arbejdsgivere i en organisation, forening m.fl., selv om offentlige tilskud udgør under 50 pct. af udgifterne.
Det er en betingelse, at jobcenteret forinden har indhentet en udtalelse fra det regionale arbejdsmarkedsråd herom.
 Bestemmelsen kan ikke benyttes til at anvende reglerne for private arbejdsgivere ved ansættelse af personer med løntilskud hos arbejdsgivere, der efter definitionen i stk. 1 er offentlige arbejdsgivere.
10.2. Løntilskud i kombination med uddannelse Uddannelse kan kombineres med løntilskudsansættelse på forskellige måder:
Efter stk. 1 kan uddannelse indgå som et led i ansættelsen, hvor arbejdsgiveren betaler for uddannelsen og fortsat udbetaler løn, mens uddannelsen finder sted.
En arbejdsgiver kan herefter  på samme måde som ved sine ordinært ansatte  betale for en uddannelse og betale løn under uddannelsen.
Efter stk. 2 kan en dagpenge- eller kontanthjælpsmodtagers uddannelsesforløb betales af jobcenteret, hvis uddannelsen er aftalt i personens jobplan som et led i løntilskudsansættelsen.
Dette gælder dog ikke for kontanthjælpsmodtagere med andre problemer end ledighed.
Det beror på en konkret vurdering, om jobcenteret skal vælge at betale for uddannelsen.
I vurderingen skal indgå, om der er tale om et almindeligt kursusforløb, som også virksomhedens ordinært ansatte skal gennemgå, og som virksomheden derfor med rimelighed selv bør finansiere.
Efter stk. 3 kan uddannelsen gives som et egentligt tilbud efter reglerne om vejledning og opkvalificering i LAB kapitel 10. I så fald har personen orlov uden løn fra løntilskudsansættelsen i den tid, hvor uddannelsen finder sted.
Under uddannelsen modtager personen ydelser efter reglerne for ydelser under vejledning og opkvalificering.
Der er ikke regler om, at vejlednings- og opkvalificeringsforløbet altid skal foregå i en periode, der er afgrænset fra løntilskudsjobbet.
Det vil således  efter en konkret vurdering  også kunne forløbe parallelt med løntilskudsjobbet, fx nogle timer om dagen i en periode, hvor personen arbejder færre timer på virksomheden.
Selvforsørgende kan også få uddannelse i kombination med løntilskud efter bestemmelsen.
For så vidt angår muligheden for at få uddannelsen betalt af jobcenteret efter bestemmelsens stk. 2, kan dette dog kun ske for selvforsørgende, der ikke har andre problemer end ledighed.
10.3. Opfølgning ved sygdom Personer i løntilskudsjob skal på første sygedag give arbejdsgiveren besked om sygdommen, og arbejdsgiveren skal vurdere, om der er grund til at give meddelelse til jobcenteret om sygdommen, bl.a. ud fra årsagen til sygdommen, omfanget og hyppigheden af tidligere sygemeldinger.
Der er særlige regler om modregning af sygedagpengerefusion i løntilskud.
Der henvises til BAB § 88 og afsnit 15.1.
10.4. Underretning af jobcenteret Arbejdsgiveren har pligt til at underrette jobcenteret om resultatet, hvis en person bliver henvist til et løntilskudsjob.
Arbejdsgiveren skal også orientere jobcenteret, hvis ansættelsesforholdet afbrydes.
Herved kan jobcenteret følge op på den beskæftigelsesmæssige indsats over for personen.
10.5. Ansættelse med løntilskud i udlandet Dagpengemodtagere kan få tilbud om ansættelse med løntilskud i offentlige eller private virksomheder i udlandet.
Det er en betingelse, at den ansættende myndighed har hjemsted i Danmark, og at ansættelsen er frivillig for dagpengemodtageren.
Det er endvidere en betingelse, at der ydes overenskomstmæssige løn- og arbejdsvilkår efter danske forhold, og at den ansatte er sikret hjemrejse.
 Ved ansættelse i udlandet hos offentlige arbejdsgivere gælder de sædvanlige regler for løn og arbejdstid ved løntilskudsansættelser hos offentlige arbejdsgivere.
 Ansættelse med løntilskud i udlandet forudsætter en fritagelse for rådighedsforpligtigelsen efter BAB § 41, stk. 2. Den ledige skal ansøge jobcenteret om fritagelse, som ved bevilling indskrives i jobplanen (fra 1. juli 2015 i min plan). Fritagelsen for at stå til rådighed betyder også, at man ikke skal bekræfte over for Jobnet ugentligt.
 Færøerne og Grønland er udland i LABs forstand.
 Grænsearbejdere, dvs. fx ledige, der bor i Sverige efter at have arbejdet i Danmark, er omfattet af det svenske beskæftigelsessystem.
 10.5.1. Løntilskudsansættelse på fremmede landes ambassader i Danmark m.v.
 Rent folkeretligt er der ikke noget til hinder for at give tilbud om ansættelser med løntilskud på fremmede landes ambassader i Danmark og i internationale organisationer, hvis de almindelige betingelser for at få en løntilskudsansættelse efter dansk lovgivning i øvrigt er opfyldt.
 Udenlandske ambassader, FN-organisationer eller andre organisationer i Danmark med en aftale med den danske stat om eksterritorialitet, behandles som udgangspunkt som andre danske arbejdsgivere i relation til ansættelse med løntilskud.
 11. Løntilskud  størrelse m.v.
Bestemmelserne angiver løntilskudssatserne pr. times ansættelse.
Løntilskuddet til arbejdsgiverne beregnes som tilskudssatsen pr. time gange med det antal timer, for hvilke der er udbetalt løn til personen, jf. § 88, stk. 2, i bekendtgørelsen.
Bestemmelsen omtaler løntilskuddets størrelse for de forskellige målgrupper i bekendtgørelsen.
De anførte satser er pr. januar 2015.
Løntilskuddet reguleres med satsreguleringsprocenten, jf.
LAB § 127. De gældende løntilskudssatser findes på styrelsens hjemmeside www.star.dk.
 Ved regulering af løntilskuddet udbetales den regulerede sats automatisk til arbejdsgiveren.
11.1. Dagpengemodtagere, kontanthjælpsmodtagere og selvforsørgende For dagpengemodtagere, kontanthjælps- og uddannelsesmodtagere udgør løntilskuddet 74,05 kr. pr. time til private og 107,55 kr. pr. time til offentlige arbejdsgivere.
Der gælder samme sats for selvforsørgende.
11.2. Revalidender For revalidender kan løntilskuddet til både private og offentlige arbejdsgivere højest udgøre 143,14 kr. pr. time (2015-niveau). For revalidender, der er berettiget til overenskomstmæssig løn, og som samtidig er elever, skal løntilskuddet fastsættes med udgangspunkt i forskellen mellem elev- og lærlingelønnen på området og den mindste overenskomstmæssige løn på det aktuelle ansættelsesområde eller den løn, som sædvanligvis gælder for tilsvarende arbejde med tillæg af et eventuelt arbejdsgiverbidrag til ATP.
Elevlønnen betales af arbejdsgiveren.
 Der kan dog ydes løntilskud til elevlønnen, hvis personen er i et løntilskudsjob i henhold til betingelserne i LAB § 64, stk. 4, dvs. at personen tilhører den særlige gruppe, som på grund af omfattende psykiske og sociale problemer alene er i stand til at yde en meget begrænset arbejdsindsats.
 Hvis en person både opfylder betingelsen i LAB § 51, stk. 3, nr. 1, om »særlige forhold«, og betingelserne i LAB § 51, stk. 3, nr. 2, og personen har ret til at modtage mindste overenskomstmæssige løn eller tilsvarende løn på det aktuelle ansættelsesområde, vil arbejdsgiveren kunne få et løntilskud, som fastsættes ud fra hele lønnen og ikke kun med udgangspunkt i forskellen mellem elevlønnen på området og den mindste overenskomstmæssige løn på det aktuelle ansættelsesområde m.v.
11.3. Sygedagpengemodtagere For sygedagpengemodtagere udgør løntilskuddet 74,05 kr. pr. time til private og 143,14 kr. pr. time til offentlige arbejdsgivere (2015-niveau), aktuelle satser findes på www.star.dk.
Sygedagpengemodtagere kan kun få tilbud om ansættelse med løntilskud, hvis de ikke er i et ansættelsesforhold.
 Se afsnit 15.1 om samtidig udbetaling af løntilskud og sygedagpenge.
11.4. Førtidspensionister For førtidspensionister udgør løntilskuddet 26,54 kr. pr. time til private og offentlige arbejdsgivere.
I særlige tilfælde kan det dog udgøre 46,48 kr., herunder i tilfælde, hvor arbejdsgivere, der modtager tilskud til personer, der før 1. juli 1998 er ansat i beskyttede enkeltpladser efter lov om social bistand, i stedet ønsker at modtager tilskud efter reglerne om løntilskud i LAB, kapitel 12.
11.5. Personer omfattet af den særlige ordning for relativt nyuddannede handicappede For personer omfattet af den særlige ordning for relativt nyuddannede handicappede kan løntilskuddet højest udgøre 143,14 kr. pr. time (2015-niveau) til både private og offentlige arbejdsgivere.
11.6. Ferie og overarbejde Udover tilskuddet pr. time kan der ikke udbetales særlige tilskud til arbejdsgiverens udgifter til ATP, lovpligtig arbejdsskadeforsikring, feriegodtgørelse mv.
Hvis der i ansættelsen betales løn under ferie, vil arbejdsgiveren dog også kunne få løntilskud i ferieperioden.
Der kan udbetales løntilskud for overarbejde i en privat virksomhed, hvis overarbejde er naturligt og sædvanligt i den pågældende branche, og arbejdsgiveren kan dokumentere, at arbejdspladsens øvrige ansatte har haft tilsvarende overarbejde, jf.
BAB § 89.
Ved ansættelse med løntilskud hos en offentlig arbejdsgiver skal evt. over- og merarbejde dog afspadseres, jf.
BAB § 73, stk. 2.
11. 7. Ændring af løntilskuddets størrelse Løntilskuddets størrelse kan ved ansættelse af følgende målgrupper justeres under ansættelsen, såfremt personens evner og forudsætninger for at deltage i arbejdet ændres:
  Revalidender.
  Personer, som modtager ressourceforløbsydelse.
  Nyuddannede handicappede.
 Det er en forudsætning, at der i aftalen med arbejdsgiveren er taget forbehold herfor.
11.8. Støtteloft Se afsnit 14 om loft over løntilskuddets størrelse i forhold til de samlede lønudgifter.
12. Konkurrenceforvridning Løntilskudsansættelser må ikke forvride konkurrenceevnen på markedet.
Hvis alle BAB bestemmelser om løntilskud er overholdt, herunder at ansættelsen opfylder formålet med løntilskudsansættelser, at visitationen er sket korrekt, at løntilskuddet holder sig inden for støtteloftet, at kravene om merbeskæftigelse og om et rimeligt forhold mellem ordinært ansatte og løntilskudsansatte er opfyldt, vil der normalt være taget alle relevante forholdsregler for at undgå konkurrenceforvridning.
13. Befordringsgodtgørelse, hjælpemidler og mentor 13.1. Befordringsgodtgørelse Befordringsgodtgørelsen gives efter reglerne i LAB § 82 om befordringsgodtgørelse.
13.1.1. Persongrupper og procedure for ansøgning Dagpenge-, kontanthjælps- og uddannelseshjælpsmodtagere, revalidender og sygedagpengemodtagere har ret til befordringsgodtgørelse i form af kilometerpenge ved ansættelse med løntilskud.
Dagpenge-, kontanthjælps- og uddannelseshjælpsmodtagere, der ansættes med løntilskud hos en privat arbejdsgiver, har dog ikke ret til befordringsgodtgørelse.
Der ydes alene kilometerpenge for de kilometer, der ligger ud over de første 24 kilometer mellem bopælen og stedet, hvor tilbuddet eller uddannelsen gennemføres.
Ved deltagelse i tilbud godtgøres 1,05 kr. pr. kilometer (2012-niveau). Denne kilometersats følger den til enhver tid gældende kilometersats, som Skatterådet efter ligningslovens § 9 c fastsætter for fradrag for befordring mellem hjem og arbejdsplads over 120 kilometer pr. arbejdsdag.
Ved udbetaling afrundes den samlede godtgørelse til nærmeste hele kronebeløb.
Befordringsgodtgørelsen er skattefri og udbetales uanset transportmiddel.
Med hensyn til satser henvises til www.star.dk.
For dagpenge-, kontanthjælps- og uddannelseshjælpsmodtagere og revalidender afholder kommunen den faktiske udgift til befordring, hvis udgiften er en følge af en nedsat fysisk eller psykisk funktionsevne.
Det samme gælder for personer, der modtager dagpenge under sygdom efter lov om sygedagpenge, og som deltager i tilbud som led i afklaringen af den enkeltes arbejdsevne, jf. kapitel 6 i lov om aktiv socialpolitik.
Ansøgning om befordringsgodtgørelse skal indleveres til jobcenteret.
Dagpengemodtagere skal indlevere ansøgningsskemaet til deres a-kasse, medmindre der søges om befordringsgodtgørelse for de faktiske udgifter, hvor ansøgningen skal indleveres til jobcenteret.
Kontanthjælps- og uddannelseshjælpsmodtagere har udover ret til befordringsgodtgørelse i form af kilometerpenge efter LAB § 82, mulighed for efter LAB § 83 at få en skattepligtig godtgørelse på op til 1.000 kr. pr. måned efter jobcenterets konkrete vurdering.
Når de er ansat med løntilskud, har de ikke mulighed for at få godtgørelse efter LAB § 83.
13.2. Hjælpemidler og mentor Der kan efter ansøgning gives tilskud til hjælpemidler i forbindelse med løntilskudsansættelser.
13.2.1. Hjælpemidler Jobcenteret kan bevilge tilskud til udgifter til hjælpemidler i form af undervisningsmateriale, arbejdsredskaber og mindre arbejdspladsindretninger efter LAB, kapitel 14.
Det er en betingelse for bevilling af hjælpemidler, at hjælpemidlet ikke må være sædvanligt forekommende på arbejdspladsen, og at redskabet eller indretningen kompenserer for eventuelle begrænsninger i arbejdsevnen.
Endvidere er det en betingelse, at tilskuddet til hjælpemidlet er af afgørende betydning for, at personen kan fastholde eller opnå ansættelse uden løntilskud.
Hjælpemidlet kan bevilges enten som tilskud  hvor der udbetales et beløb til indkøb af hjælpemidlet  eller som udlån.
De hjælpemidler, som jobcenteret bevilger  enten ved tilskud eller som udlån  skal tilbageleveres til jobcenteret, når der ikke længere er brug for det, med mindre jobcenteret har givet afkald på at få hjælpemidlet leveret tilbage.
Tilskud til hjælpemidler kan ikke gives, hvis ansøgeren allerede har anskaffet hjælpemidlet.
Jobcenteret skal således først godkende ansøgningen, førend hjælpemidlet anskaffes.
 Udbetalingen af tilskuddet forudsætter, at jobcenteret har modtaget dokumentation for afholdte udgifter.
 Tilskud til hjælpemidler gives uden hensyn til ansøgerens eller ansøgerens ægtefælles indtægts- og formueforhold.
13.2.2. Mentor Jobcenteret kan også give tilbud om mentorstøtte til en person i løntilskud.
Tilbuddet gives efter reglerne i LAB §§ 31 b - e, hvorefter støtten kan bevilges til dækning af lønomkostninger ved frikøb af en medarbejder, der varetager mentorfunktionen, eller til honorar til en ekstern konsulent.
Der kan også bevilges støtte til uddannelse af en medarbejder i forbindelse med dennes funktion som mentor.
 Det er dog en betingelse, at mentorfunktionen ligger ud over, hvad arbejdsgiveren sædvanligvis forventes at varetage, og mentorfunktionen skal være afgørende for tilbuddet (BAB § 49 stk. 1-3).
 14. Støtteintensitet (støtteloft) m.v.
Bestemmelserne er en følge af EU´s fritagelsesforordning på statsstøtteområdet og indeholder et loft for, hvor meget der må gives i løntilskud i forhold til arbejdsgiverens samlede lønudgifter til en person, der bliver ansat med løntilskud.
Derudover er der en bestemmelse om, at meget store støttebeløb  beløb over 5 mio.
EUR pr. år  til en enkelt virksomhed skal anmeldes til kommissionen.
14.1. Støtteloftet Af bestemmelsen fremgår, hvor stor bruttostøtteintensiteten over en periode på et år efter ansættelsen må være til private arbejdsgivere, der ansætter personer med løntilskud.
 Ved bruttostøtteintensiteten forstås støttebeløb for den enkelte ansatte med løntilskud i procent af de samlede lønomkostninger for den pågældende ansatte.
 De samlede lønomkostninger omfatter som hovedregel:
 løn  løn under ferie/fravær (dvs. både ferie og fx sygdom)  feriegodtgørelse  feriepenge (hvis arbejdsgiveren ikke betaler løn under ferie og feriegodtgørelse, skal arbejdsgiveren betale feriepenge)  arbejdsgiverbidrag til pension, hvis det fremgår af overenskomsten på det pågældende område eller af en konkret aftale  arbejdsgiverandel af ATP  arbejdsskadeforsikring  AER (Arbejdsgivernes Elevrefusion)  Uddannelsesfonde (fx DA/LO-uddannelsesfonden af 1973)  finansieringsbidrag (ATP-bidrag ved ledighed, aktivering samt visse uddannelsesformer, ATP-bidrag ved sygdom og barsel, udgifter til Lønmodtagernes Garantifond) 14.2. To lofter for bruttostøtteintensitet 1) For dagpengemodtagere og kontanthjælpsmodtagere kan bruttostøtteintensiteten til private arbejdsgivere over en periode på et år efter ansættelsen ikke overstige 50 pct.
2) For revalidender, førtidspensionister og personer omfattede af den særlige ordning for relativt nyuddannede handicappede kan bruttostøtteintensiteten til private arbejdsgivere over en periode på et år efter ansættelsen ikke overstige 75 pct.
Se også afsnit 14.4.
Jobcenteret skal informere den private arbejdsgiver om, at bruttostøtteintensiteten ikke må overstige 50 henholdsvis 75 pct.
Samtidig skal arbejdsgiveren gøres opmærksom på, at hvis det sker, er han forpligtet til at tilbagebetale et evt. overstigende beløb.
 Når løntilskudsansættelsen afsluttes, giver arbejdsgiveren fx på blanket AB 241 jobcenteret oplysninger om lønomkostninger, og jobcenteret tager herefter stilling til, om bruttostøtteintensiteten er overholdt.
 14.3. Beregning af bruttostøtteintensitet inden for loftet på 50 pct.
 Eksempel 1: Har arbejdsgiveren fået løntilskud i fx 3 måneder inden for 12 måneders ansættelse, beregnes bruttostøtteintensiteten i forhold til alle 12 måneders ansættelse.
 .
 Eksempel 2: Hvis ansættelsen hos arbejdsgiveren - både med og uden løntilskud - har varet mindre end et år foretages en forholdsvis beregning.
De nævnte lønomkostninger er gennemsnitlige beregninger for en voksen ansat.
Det fremgår således af eksemplet, at der i de fleste tilfælde ikke vil være problemer med at holde sig inden for loftet på 50 %.
14.4. Anden offentlig støtte Hvis arbejdsgiveren  ud over løntilskuddet  modtager anden offentligt støtte i tilknytning til ansættelsen, skal denne støtte medtages ved beregning af støtteintensiteten på henholdsvis 50 og 75 pct.
Det vil sige, at al støtte til ansættelsen skal kumuleres.
Det gælder uanset, om denne anden offentlige støtte udelukkende finansieres af offentlige danske midler eller finansieres delvist af EU-midler.
 Jobcenteret skal sikre, at arbejdsgiverne er orienteret om denne betingelse.
Støtte til hjælpemidler i LAB og støtte til personlig assistance efter lov om kompensation til handicappede i erhverv m.v. skal ikke medtages ved beregning af støtteintensiteten.
Mentorstøtte efter LAB og BAB skal heller ikke medregnes.
Bestemmelsens stk. 3, er en undtagelse til bestemmelsen.
Hvis der er tale om revalidender, førtidspensionister og personer omfattet af den særlige ordning for relativt nyuddannede handicappede, må den samlede støtte (løntilskud + anden støtte til ansættelsen) blot ikke overstige 100 pct. af omkostningerne i de perioder, hvor personen er ansat.
 15. Udbetaling m.v.
 15.1. Sygedagpenge, overarbejde, underretning af jobcenteret m.v.
 Bestemmelserne omhandler bl.a. samtidig udbetaling af sygedagpenge og løntilskud til arbejdsgiveren, løntilskud ved overarbejde og arbejdsgiverens pligt til at underrette jobcenteret, hvis ansættelsen ophører inden løntilskudsperiodens udløb.
15.1.1. Sygedagpenge Løntilskuddet i forbindelse med ansættelse af personer i løntilskudsjob nedsættes med det beløb, som arbejdsgiveren modtager som refusion fra det offentlige som følge af, at arbejdsgiveren fortsat udbetaler løn.
Modregningen opgøres pr. sygedag.
Formålet er at undgå »dobbeltbetaling« for perioder med sygdom.
 Ved modregning pr. sygedag kan der i praksis være tale om følgende 2 situationer:
1) Sygedagpengerefusionen er mindre end det beløb, arbejdsgiveren har ret til i løntilskud (Typisk offentligt løntilskud). I dette tilfælde har arbejdsgiveren ret til sygedagpengerefusionen samt et beløb, der svarer til forskellen mellem løntilskud og sygedagpenge.
Det betyder, at arbejdsgiveren sammenlagt får udbetalt et beløb, der svarer til løntilskuddet.
 2) Sygedagpengerefusionen overstiger det løntilskud, som arbejdsgiveren har ret til (Typisk privat løntilskud). I dette tilfælde får arbejdsgiveren alene udbetalt refusionen, og løntilskuddet bortfalder.
 I begge tilfælde opgøres tilskuddet og det beregnede sygedagpengebeløb pr. sygedag.
 Princippet i modregningen er nærmere beskrevet med eksempler i vejledning nr. 102 af 18. november 2005 (Vejledning om modregning af sygedagpengerefusion i løntilskud og fleksjob).
15.1.2. Løntilskudsperiodens længde Løntilskudsperiodens længde fastsættes ved aftale mellem jobcenteret og den enkelte arbejdsgiver.
Der kan forlænges inden for den maximale periode.
 Se afsnit 4 om varighed.
15.1.3. Overarbejde Private arbejdsgivere kan godt få løntilskud til timer, der er overarbejde.
Det er dog en betingelse, at overarbejde er naturligt og sædvanligt i den pågældende branche, og arbejdsgiveren kan dokumentere, at arbejdspladsens øvrige ansatte, har haft tilsvarende overarbejde.
Der er ikke fastsat nærmere regler om, hvilke dokumentationskrav der gælder.
Der kan ikke udbetales løntilskud til overarbejde hos offentlige arbejdsgivere, jf.
BAB § 73, stk. 2, hvoraf fremgår, at eventuelt over- og merarbejde skal afspadseres.
15.1.4. Flytning til ny opholdskommune Hvis en dagpenge- eller kontanthjælpsmodtager har en aftale med jobcenteret om et konkret tilbud om løntilskud, og personen flytter til en anden opholdskommune, bevarer personen så vidt muligt retten til tilbuddet.
Udgifterne hertil afholdes af den nye opholdskommune.
Se BAB § 46.
 Om revalidender se BAB § 47.
 15.2. Udbetaling og udbetalingsgrundlag m.v.
 Jobcenteret skal som minimum kontrollere følgende:
 1) Om betingelserne for modtagelse af løntilskud stadig er opfyldt i perioden for anmodning om udbetaling af løntilskud.
 2) Om arbejdsgiverens oplysninger i udbetalingsanmodningen er korrekte.
 Jobcenteret beregner løntilskuddet (antal tilskudsberettigede timer x tilskudssats og fratrækker evt. sygedagpengerefusion, jf. afsnit 15.1, eller VEU-godtgørelse).
Jobcenteret efterregner beregningen af løntilskuddet.
Herefter udbetaler kommunen løntilskud til arbejdsgiveren med udgangen af den måned, hvor jobcentret har modtaget udbetalingsanmodningen (jobcenteret kan dog efter aftale med arbejdsgiveren udbetale løntilskuddet bagud for 3 måneder af gangen).
 Der henvises i øvrigt til bekendtgørelse om statsrefusion og tilskud, samt regnskabsaflæggelse og revision på Socialministeriets og Beskæftigelsesministeriets ressortområder.
 15.3. Annullering af bevillinger, tilbagebetaling af ydelser, misbrug m.v.
 Der henvises til afsnit 15.2. og til bekendtgørelse om statsrefusion og tilskud, samt regnskabsaflæggelse og revision på Socialministeriets og Beskæftigelsesministeriets ressortområder.
16. Klageadgang Efter gældende regler skal klage til Ankestyrelsen ske inden 4 uger efter, at klageren har fået meddelelse om afgørelsen.
 Klagen skal indgives til jobcenteret, som inden indsendelse til Ankestyrelsen vurderer, om der er grundlag for at give borgeren helt eller delvist medhold.
 I henhold til § 16 i bekendtgørelse om retssikkerhed og administration på det sociale område træffer Ankestyrelsen/Ankestyrelsens Beskæftigelsesudvalg i følgende sager afgørelse inden 4 uger efter, at klagen er modtaget:
 1) Klager over jobcenterets afgørelser efter LAB kapitel 9-12 vedrørende dagpengemodtagere, hvor afgørelsen er begrundet i personens ønsker og forudsætninger samt arbejdsmarkedets behov.
 2) Klager over jobcenterets afgørelse om, at beskæftigelsesindsatsen for dagpengemodtagere skal varetages af en anden aktør.
 I disse sager modtager Ankestyrelsen klagen og ankeskemaet fra jobcenteret senest 5 arbejdsdage efter, at klagen er modtaget i jobcenteret, medmindre jobcenteret ved genvurderingen fuldt ud har givet klageren medhold.
