Fremsat den 9. april 2010 af Benny Engelbrecht (S), Ole Vagn Christensen (S), Orla Hav (S), Henrik Dam Kristensen (S), Jens Christian Lund (S) og Niels Sindal (S) Forslag til folketingsbeslutning om forbud mod sms-lån Folketinget pålægger regeringen at fremsætte lovforslag, der forbedrer forbrugerens vilkår ved optagelse af forbrugslån.
Lovforslaget skal særlig forbyde de såkaldte sms-lån, hvor låntager betaler særdeles høje årlige omkostninger i procent (ÅOP).
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 118 fra folketingsåret 2007-08 (2. samling), jf.
Folketingstidende, tillæg A side 6341 og 6343 og tillæg B side 1486 samt Folketingets Forhandlinger side 5555.
Det danske lånemarked er blevet suppleret med de såkaldte sms-lån.
Det er en ny lånetype, som pådrager låntager ÅOP (årlige omkostninger i procent) på op mod 1.000.000 pct. (kilde: pressemeddelelse fra Forbrugerombudsmanden, den 19. marts 2008), og som dermed bedst kan karakteriseres som åger.
Socialdemokratiet har flere gange foreslået, at sms-lån skal forbydes, da det kan være vanskeligt at gennemskue de ekstremt høje omkostninger ved sms-lån, og da især mange unge mennesker lader sig lokke til at tage lånene.
I 2009 blev der vedtaget retningslinjer for, hvordan Forbrugerombudsmanden skal føre tilsyn med, at der skal være mere klarhed omkring renteniveauerne i sms-lån.
Sverige har siden marts 2006 haft lignende sms-lån, og det har haft dramatiske følger for mange svenskere.
I Sverige er tallet for ubetalte sms-lån eksploderet.
Tallene er alarmerende og viser, at når selv meget små udlån ikke kan tilbagebetales, lånes der generelt ud til personer med en meget lav kreditværdighed.
En svensk undersøgelse foretaget af Kronofogden i 2008 viser, at det særlig er de helt unge på 18 og 19 år, som fristes til at optage de dyre lån.
Pengene går til almindeligt forbrug (37 pct.), faste udgifter (29 pct.), men også til afbetaling på anden gæld (16 pct.) Derudover nævnes eksempelvis alkohol, narkotika, poker, mad og udlån.
Næsten to ud af tre låntagere har i forvejen anden ubetalt gæld.
Ifølge undersøgelserne fortryder mange af de unge efterfølgende, at de har optaget lånet, og næsten halvdelen giver udtryk for, at de ikke ville have taget lånet, hvis der havde været betænkningstid på 1 døgn eller mere.
En ud af fire påpeger, at de aldrig havde taget lånet, hvis de havde haft en klar forståelse af omkostningerne.
I 2009 har Kronofogden udarbejdet en ny undersøgelse.
Undersøgelsen viser, at antallet af sms-lån er steget med ca. 11.000, svarende til en stigning på 30 pct., og at der samlet set blev optaget ca. 47.000 sms-lån i Sverige i 2009.
 Kilde : Kronofogden, 2009: Faktasammanställning SMS-lån, Helåret 2009.
Undersøgelsen viser endvidere, at unge fortsat er overrepræsenteret blandt sms-lånerne, om end andelen er faldende.
Dernæst er det værd at bemærke, at undersøgelsen viser, at de låntagere, der har sms-lån, stort set altid har andre lån, herunder sms-lån.
Mange låntagere er stærkt forgældede, og det fremhæves i rapporten, at de fleste låntagere fortryder, at de har taget sms-lån.
 De alarmerende svenske erfaringer kræver hurtig handling i Danmark.
Ifølge Forbrugerombudsmanden kan straffelovens § 282 om åger ikke tages i brug i forhold til sms-lånene, da det i bestemmelsen forudsættes, at en gerningsmand skal have udnyttet  og været klar over  en underlegenhedstilstand hos modparten.
Det er Forbrugerombudsmandens opfattelse, at der ikke har været sager, hvor denne betingelse kan siges at være opfyldt.
Der er derfor et presserende behov for at få etableret lovhjemmel, der er målrettet sms-lånene.
Taget i betragtning, at der er tale om så alvorlige forhold og følger af sms-lånene, mener forslagsstillerne ikke, at det er nok at indføre en betænkningsperiode fra låneanmodning, til pengene overføres.
Det er nødvendigt med et generelt forbud mod sms-lån, da lånoptagelse er en så vidtgående handling, at det kræver personligt møde og samtale mellem lånudbyder og lånoptager, hvor fordele og ulemper ved forskellige lån kan drøftes.
 Forslagsstillerne ønsker derfor med dette beslutningsforslag at pålægge regeringen at fremsætte et lovforslag, der forbyder sms-lån.
Derudover pålægges regeringen at tage initiativ til et fællesnordisk samarbejde med henblik på at forbyde sms-lån på tværs af de skandinaviske lande.
Baggrunden herfor er, at et isoleret dansk forbud ikke vil kunne afholde øvrige skandinaviske udbydere af sms-lån fra at tilbyde lån til danske borgere.
Det skal i den forbindelse nævnes, at en svensk sms-lånudbyder for nylig er begyndt at markedsføre sig på det danske marked.
Et nordisk samarbejde vil endvidere bane vejen for at rejse problemet i EU.
Skriftlig fremsættelse Benny Engelbrecht (S):
 Forslag til folketingsbeslutning om forbud mod sms-lån.
(Beslutningsforslag nr.
B 218).
