Bekendtgørelse om nedgravning af pelsdyr efter miljøbeskyttelsesloven I medfør af § 19, stk. 5, og § 67 i lov om miljøbeskyttelse, jf. lovbekendtgørelse nr. 1218 af 25. november 2019, fastsættes:
 § 1. Formålet med denne bekendtgørelse er at fastsætte regler om, at pelsdyr kan nedgraves uden forudgående tilladelse efter miljøbeskyttelseslovens § 19, stk. 1 og 2, og om de nærmere betingelser herfor.
 § 2. I denne bekendtgørelse forstås ved pelsdyr mink og ildere for hvilke, der er pligt til at lade registrere i det Centrale Husdyrbrugsregister.
 § 3. Myndigheder kan uden forudgående tilladelse nedgrave pelsdyr efter miljøbeskyttelseslovens § 19, stk. 1 og 2, på områder udpeget af Naturstyrelsen, jf. § 3, stk. 1, i bekendtgørelse om tilladelse til nedgravning af pelsdyr.
 Stk. 2. Nedgravning skal foretages efter de miljømæssige retningslinjer om nedgravning i veterinær beredskabsplan ved udbrud af alvorlige husdyrsygdomme fra januar 2019.
 Stk. 3. Ved nedgravningen skal bunden af graven være over grundvandsspejlet.
 § 4. Miljøstyrelsen fører tilsyn med bekendtgørelsen.
 § 5. Bekendtgørelsen træder i kraft den 6. november 2020, kl. 17.00.
 Stk. 2. Bekendtgørelsen ophæves den 6. maj 2021.
