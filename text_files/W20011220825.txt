Flytteudgifter, tjenestebolig, fradrag A klagede for indkomståret 1997 over, at skatteankenævnet ikke  

 havde godkendt fradrag for flytteudgifter, 30.083 kr.
Det fremgår af sagens oplysninger, at klageren indtil 1997 var ansat  

 som statsskovrider under Miljøministeriet, Skov- og Naturstyrelsen.  

 Som led i ansættelsesforholdet var han forpligtet til at bebo en  

 tjenestebolig og fraflytte den ved afsked eller pension.
I forbindelse med  

 klagers pensionering i 1997 har Skov- og Naturstyrelsen udbetalt "anden  

 flyttegodtgørelse" med 15.270 kr.
Beløbet er medregnet til den  

 skattepligtige indkomst.
Flyttegodtgørelsen blev udbetalt i henhold  

 til aftale om flyttegodtgørelse § 30 a), hvorefter der udbetales en  

 engangsgodtgørelse svarende til 50 % af det fastsatte årlige  

 boligbidrag, når medarbejderen fraflytter en tjenestebolig ved afsked  

 med pension.
I selvangivelsen for 1997 har klageren under "øvrige  

 lønmodtagerudgifter" fratrukket 32.075 kr.
Efter reduktion af  

 bundfradraget på 3.900 kr. er der fradraget 30.083 kr.
 De stedlige skattemyndigheder har ved den påklagede ansættelse  

 nægtet at godkende det pågældende fradrag.
Skatteankenævnet har blandt andet henvist til, at flytteudgifter som  

 udgangspunkt er en privat udgift, der ikke er fradragsberettiget.
I det  

 omfang udgiften er afholdt for at erhverve, sikre og vedligeholde indkomsten,  

 kan der imidlertid med hjemmel i statsskatteloven § 6 a indrømmes  

 fradrag ved indkomstopgørelsen for de afholdte flytteudgifter.
Der er  

 henvist til Told og Skattestyrelsens Cirkulære 1992-13 og  

 Ligningsvejledningen 1997 A.F.1.6.1. Af cirkulærets pkt. 1  

 fremgår, at ansatte, der forflyttes under samme arbejdsgiver, kan  

 foretage fradrag i den skattepligtige indkomst for en række udgifter i  

 forbindelse med flytningen.
Der er henvist til, at der ikke foreligger  

 særskilt hjemmel til at indrømme fradragsret for flytteudgifter,  

 hvor fraflytning er begrundet i fratræden fra ansættelsesforhold  

 med bopælspligt.
 Nævnet har afvist, at Landsskatterettens kendelse af 31. juli 1972,  

 gengivet i LSRM 1973 I, nr. 53 og  kendelse af 1. september 1980, gengivet i  

 LSRM 1981, I nr. 46 kan tages til udtryk for gældende praksis, idet  

 Told- og Skattestyrelsen efter praksisændringen i 1993  

 vedrørende fradrag for flytteudgifter har slettet henvisningen i  

 Ligningsvejledningen til den nævnte kendelse fra 1980.
 Klagerens advokat har over for Landsskatteretten nedlagt påstand om,  

 at klagerens skattepligtige indkomst for indkomståret 1997  

 nedsættes med 30.083 kr.
Advokaten har til støtte herfor anført, at klageren som  

 statsskovridder, har haft tjenesteboligpligt.
Tjenesteboligpligten  

 indebærer en ufravigelig forpligtelse til at bebo  

 skovridergården, at fraflytte denne ved afsked og pensionering og at  

 afholde samtlige udgifter i forbindelse med flytningen.
Flytteudgifterne har  

 således været en uundgåelig konsekvens af  

 ansættelsesforholdet som statsskovridder.
Advokaten har anført, at idet klageren som led i sit  

 ansættelsesforhold var forpligtet til at bebo tjenesteboligen og  

 fraflytte denne ved ansættelsesforholdets ophør, er udgifterne  

 til flytningen fradragsberettiget som en driftsomkostning, jf.  

 statsskatteloven § 6 a.
Repræsentanten har henvist til  

 Landsskatterettens kendelser af 31. juli 1972 og 1. september 1980, gengivet  

 i LSRM i henholdsvis 1973 I, nr. 53 og 1981 I, nr. 46. Advokaten har  

 anført, at afgørelserne stadig er udtryk for gældende  

 ret, idet praksisændringen i 1993 alene vedrørte fradragets  

 størrelse, idet offentligt ansatte inden 1993 alene kunne fradrage den  

 fra arbejdsgiveren modtagne flyttegodtgørelse, mens man efter 1993  

 kunne få fradrag for de faktiske udgifter i forbindelse med flytningen.  

 De tidligere afgørelser har derfor stadig præjudikatværdi  

 ved vurderingen af, om udgifter til flytningen er omfattet af begrebet  

 "driftsomkostninger" i statsskattelovens § 6 litra a.
Advokaten har henvist  

 til, at der i ligningsvejledningen for årene forud for 1993 også  

 blev anvendt formuleringen "Forflyttes under samme arbejdsgiver". Dette er  

 altså ikke en følge af en praksisændring i 1993. Advokaten  

 har henvist til skatteministerens udtalelse af 12. januar 1994, gengivet i  

 Tidsskrift for Skatter og Afgifter 1994.204, hvoraf det fremgår, at  

 praksisændringen var begrundet i et ønske om, at ligestille  

 offentligt og privat ansatte med hensyn til flyttegodtgørelse.  

 Advokaten har endvidere henvist til Landsskatterettens kendelse af 27. marts  

 1985, gengivet i Tidsskrift for Skatteret 1985.347. Sagen vedrørte en  

 læge, der påstod at være berettiget til at foretage fradrag  

 for flytteudgifter i forbindelse med flytning på grund af  

 tjenesteophør, fra en bolig, der blev stillet til rådighed af  

 arbejdsgiveren.
Landsskatteretten bemærkede, at det afgørende  

 for, om det omhandlede fradrag kunne godkendes, måtte være, om  

 klageren havde været tvunget til at flytte ind i den omhandlede bolig  

 eller ikke.
Advokaten har endelig henvist til, at der i skatteretten kan  

 være tale om udskudte driftsomkostninger således, at hvis man ved  

 en disposition, der foretages for at erhverve sikre og vedligeholde  

 indtægten, forpligter sig til eller ikke kan undgå senere at  

 afholde en udgift, kan fradrage denne udgift efter statsskattelovens § 6  

 litra a.
 Landsskatteretten udtaler:
Bestemmelsen i statsskattelovens § 6 litra a om fradrag for driftsudgifter  

 omfatter efter gældende praksis også flytteudgifter.
For at  

 være fradragsberettigede skal flytteudgifter - som andre driftsudgifter  

 - være afholdt for "at erhverve, sikre og vedligeholde indkomsten".
Landsskatteretten finder, at klageren under de pågældende  

 omstændigheder, hvor han har været forpligtet til at bebo boligen  

 under tjenesten og fraflytte denne ved tjenestens ophør, kan fradrage  

 udgifterne til flytningen i den skattepligtige indkomst, hvilket er  

 tiltrådt af Told- og Skattestyrelsen.
Den påklagede  

 afgørelse ændres i overensstemmelse hermed.
