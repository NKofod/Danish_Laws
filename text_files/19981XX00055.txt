Skriftlig fremsættelse (21. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 lov om vægtafgift af motorkøretøjer m.v., lov om  

 afgift efter brændstofforbrug for visse personbiler, lov om  

 registreringsafgift af motorkøretøjer m.v. samt forskellige  

 energiafgiftslove. (Forhøjelse af afgiftssatserne for dieseldrevne  

 biler, månedsafgift for tilflyttere fra Færøerne og  

 Grønland m.v., differentiering af afgiften af dieselolie efter  

 svovlindhold m.v.).
(Lovforslag nr.
L 52).
 Nærværende forslag skal ses i sammenhæng  

 med regeringens miljø- og energipolitiske målsætninger.
 For at reducere partikelemissionen fra  

 dieselkøretøjer og af hensyn til indførelsen af ny  

 teknologi til forureningsbekæmpelse er der i EU opnået enighed  

 om, at grænseværdien for svovlindholdet i dieselolie i år  

 2005 skal nedsættes til 0,005 pct. svovl.
Danmark går hermed i front, idet  

 det foreslås, at der indføres en ny afgiftsklasse for  

 svovlfattig diesel med højst 0,005 pct. svovl svarende til den  

 kommende EU-standard.
Forslaget er en del af aftalen mellem regeringen, SF og  

 Enhedslisten om skattejusteringer m.v.
Satsen for den svovlfattige dieselkvalitet foreslås  

  nedsat med 9 øre/l i forhold til den gældende afgiftssats  

 på 229 øre/l (incl.
CO2-afgift og excl. moms) for let  

 dieselolie.
Samtidigt forhøjes satsen for almindelig let dieselolie,  

 anden dieselolie og petroleum, som anvendes som motorbrændstof, med 9  

 øre/l.
 Det er regeringens opfattelse, at hele det  

 afgiftsbelastede marked vil overgå til den ny svovlfattige diesel med  

 uændret pris til følge.
Når det sker, vil svovlindholdet i  

 brændstoffet være faldet med 90 pct.
Det bedste for  

 miljøet er dog, at mindre svovl giver færre partikler.
Forslaget  

 vil derfor betyde en reduktion i partikeludslippet fra dieselbiler med ca. 13  

 pct.
For rutebiler, der i dag bruger ultralet diesel, vil den  

 svovlfattige diesel reducere partikeludslippet med 26 pct., hvilket skal ses  

 i sammenhæng med, at mange af rutebilerne har en oxyderende  

 katalysator.
Denne giver isoleret set flere partikler, hvis olien indeholder  

 0,5 pct. svovl.
Denne uheldige effekt ophører imidlertid, når  

 svovlprocenten kommer under en kritisk grænse, og er ikke til stede for  

 olie med et svovlindhold på under 0,05 pct.
 Hertil kommer, at den nye dieselkvalitet giver mulighed  

 for bruge partikelfiltre og denoxkatalysatorer, hvorved forureningen kan  

 reduceres yderligere.
Afgifterne på autogas og naturgas følger  

 afgiften på den mest solgte diesel.
Derfor foreslås det,  at  

 afgiftssatserne for autogas og naturgas anvendt som motorbrændstof  

 sættes tilsvarende ned.
Da den ny svovlfattige dieselolie giver mindre  

 miljøbelastning end den ultralette diesel, der i praksis har  

 været forbeholdt rutebiler, foreslås det, at den eksisterende  

 afgiftsgodtgørelse samt tilskud på 10 øre/l til  

 rutebiler, der anvender ultralet diesel, bortfalder.
Tilskuddet har  

 kompenseret rutebilerne for meromkostningerne ved at anvende den ultralette  

 diesel.
 Det foreslås samtidig, at rutebiler kan få  

 hele afgiften på dieselolie godtgjort, hvis de anvender den  

 svovlfattige diesel, samt et tilskud på 6 øre/l i 1999.
Der gives desuden rutebilerne et tilskud ved brug af  

 naturgas og autogas som følge af, at disse brændsler giver  

 mindre partikelforurening.
De gældende tilskudssatser på  

 henholdsvis 48 øre/Nm3 og 30 øre/l er midlertidige indtil  

 udgangen af 1999, hvorefter der gås over til permanente lavere satser  

 på henholdsvis 11 øre/Nm3 og 7 øre/l.
Det foreslås,  

 at de permanente tilskud bortfalder, samt at de midlertidige tilskud  

 forlænges indtil udgangen af år 2002, dog således at de  

 reduceres fra henholdsvis 48 øre/Nm3 og 30 øre/l til 41  

 øre/Nm3 og 25 øre/l i perioden 2000-2002.
 Nettoprovenutabet af differentieringen af dieselafgiften  

 vil være på ca. 160 mill. kr. excl. moms, heraf ca. 145 mill. kr.  

 i finansår 1999. Ændringen for rutebiler giver en provenugevinst  

 på henved 10 mill. kr., dog alene 4 mill. kr. i 1999, mens der er et  

 tab på 170 mill. kr. vedrørende de øvrige  

 køretøjstyper.
 Regeringen har også aftalt med SF og Enhedslisten,  

 at den grønne ejerafgift for nyere dieseldrevne personbiler og  

 vægtafgiften for ældre ikke benzindrevne skal forhøjes  

 svarende til stigningen i benzinafgiften i årene 1999 - 2002. Når  

 benzinafgiften stiger, bliver det mere fordelagtigt at anskaffe dieselbil.  

 Det er denne fordel som forslaget skal udligne, således at  

  dieselafgiften og den løbende afgift af dieselbiler i 1998  

 sammenholdt med benzinbiler fastholdes igennem alle årene fremover for  

 en personbil med årligt kørselsbehov på 16.000 km.
 Efter aftalen forhøjes udligningsafgiften  

 tilsvarende for vare- og lastbiler, dog således at afgiften for  

 små og store lastbiler og større busser, hvor benzin ikke er  

 noget reelt alternativ til diesel, forhøjes til samme niveau, som vil  

 gælde for store varebiler og små busser.
Anvendelse af diesel som drivmiddel i biler anses med den  

 teknik, vi kender i dag, for at være mindre miljøvenligt end  

 anvendelse af benzin, men når benzinafgiften stiger, vil flere med  

 fordel kunne vælge dieselbil.
Nærværende forslag går  

 ud på at fastholde balancen mellem benzin og diesel.
 Det skønnes, at forslaget vil indbringe statskassen  

 et merprovenu i 1999 på ca. 175 mill. kr. stigende til ca. 270 mill.  

 kr. i 2002.
Herudover foreslås det, at fritagelsen for brugte  

 personbiler og motorcykler, der medtages fra Færøerne her til  

 landet i forbindelse med flytning, ophæves.  Herved vil personer,  

 der medtager sådanne køretøjer fra  

  Færøerne, blive ligestillet med alle andre, der indfører  

 et brugt køretøj her til landet.
Det gælder også  

 den adgang til at betale registreringsafgiften månedsvis, der  

 gælder for udlændinge som skal være her i landet i en  

 tidsbegrænset periode, som foreslås udvidet til også at  

 gælde tilflyttere fra Færøerne og Grønland.
 Det skønnes, at forslaget vil indbringe statskassen  

 et merprovenu  på ca. 10 mill. kr. fra år 2000.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale forslaget til Tingets  

 hurtige og velvillige behandling.
