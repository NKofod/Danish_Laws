 Efter en overenskomst skulle holddrift uden for et søn- og  

 helligdagsdøgn betales med et tillæg af 40 kr. pr. time.
Efter lokale forhandlinger blev der indført en arbejdstid for et  

 nathold, der varede fra søndag aften til fredag morgen.
Der opstod uenighed  

 om, hvorvidt det nævnte 40 kr.'s tillæg skulle betales til natholdet, idet  

 det af arbejdsgiveren blev anført, at arbejderne ønskede at arbejde søndag  

 aften i stedet for fredag aften, og at dette var den eneste grund til at  

 arbejdstiden også omfattede søndagen.
En voldgiftskendelse fastslog, at der  

 ikke var hjemmel til ved lokale aftaler at ændre overenskomstens bestemmelse  

 om holddriftstillægget for søn- og helligdagsarbejde.
Virksomheden ændrede straks efter kendelsens afsigelse arbejdstiden  

 for natholdet, således at søndagen ikke indgik i arbejdstiden.
Imidlertid  

 afslog virksomheden at udbetale 40 kr.'s tillægget for de søndage, hvor der  

 var arbejdet i holddrift, idet man gjorde gældende at have været i god tro,  

 og at spørgsmålet først havde fundet sin afklaring ved voldgiftskendelsen.
 Blandt andet under henvisning til, at man ikke ved lokalaftale kan  

 fravige en overenskomsts betalingsbestemmelser til skade for arbejdstagerne  

 gav Arbejdsretten forbundet medhold i kravet om betaling af det omtvistede  

 tillæg for holddriftsarbejde på søndage.
 Under denne sag har Landsorganisationen i Danmark for Nærings- og  

 Nydelsesmiddelarbejder Forbundet indklaget Sammenslutningen af Landbrugets  

 Arbejdsgiverforeninger for Slagteriernes Arbejdsgiverforeninger for  

 Slagteriregion Syd A.m.b.a. med påstand om, at Slagteriregion Syd A.m.b.a.  

 skal efterbetale det i overenskomstens bestemmelser om skifteholdsdrift punkt  

 7 fastsatte søn- og helligdagstillæg for perioden fra 19. april 1990 til 21.  

 januar 1991.
 Indklagede har påstået frifindelse.
 De i klagernes påstand nævnte overenskomstbestemmelser, der var indeholdt  

 i den fra 1987 til 1991 gældende overenskomst, lyder således:
 »7. Holddriftsarbejde inden for et søn- og helligdagsdøgn betales med  

 et tillæg på kr. 40,00 pr. time.
Herudover ydes de for hverdage normale skifteholdstillæg for 2. og 3.  

 skift.« Om sagens nærmere omstændigheder er det oplyst, at der i slutningen af  

 1989 var behov for en produktionsudvidelse på den indklagede virksomhed.
Man  

 startede derfor et mindre nathold, der arbejdede fra søndag aften til fredag  

 morgen.
Dette nathold fik det nævnte tillæg på 40 kr. pr. time for arbejde i  

 søndagsdøgnet.
 I begyndelsen af 1990 ønskede virksomheden en betydelig udvidelse af  

 natholdet, og natholdet fik at vide, at arbejdsugen af omkostningsmæssige  

 hensyn skulle omlægges fra arbejde søndag nat til arbejde fredag nat.
 Natholdet ville imidlertid helst arbejde fra søndag aften til fredag  

 morgen for at kunne holde fri fredag aften, og man var villige til at frasige  

 sig 40 kr.-tillægget for arbejde i søndagsdøgnet, da man var indforstået med  

 at bytte lige over med timerne fra fredag aften til søndag aften.
På et ekstraordinært samarbejdsudvalgsmøde den 8. januar 1990 blev der  

 nedsat et udvalg til udarbejdelse af oplæg om indførelse af holddrift.
Der  

 blev herefter i begyndelsen af februar 1990 afholdt et orienteringsmøde med  

 de berørte medarbejdere med henblik på at lægge arbejdsugen fra mandag aften  

 til lørdag morgen, og på et ekstraordinært samarbejdsudvalgsmøde den 15.  

 februar 1990 orienterede man fra virksomhedens side om opstart på nathold i  

 udbening, pakkeri m.v.
Natholdet skulle herefter begynde mandag den 26.  

 februar 1990. De berørte medarbejdere fik udleveret skrivelser, hvoraf  

 fremgik, at natholdets arbejdsuge fra mandag den 26. februar 1990 var fra  

 mandag aften til lørdag morgen, og at medarbejdere, der blev overflyttet til  

 natholdet, ligeledes skulle starte mandag den 26. februar.
 Problemerne omkring fastsættelse af arbejdstiden for natholdet var  

 herefter årsag til en arbejdsnedlæggelse, der blev behandlet på et  

 ekstraordinært samarbejdsudvalgsmøde den 16. februar 1990. Resultatet blev,  

 at de udsendte breve blev tilbagekaldt, og natholdet foreløbig udsat.
 På et nyt samarbejdsudvalgsmøde den 5. marts 1990 meddelte virksomheden,  

 at man af produktionsmæssige årsager fortsat ønskede etableret nat/aftenhold  

 i udbening og pakkeri, og man fremlagde til drøftelse et oplæg med fem  

 alternative muligheder, der var beskrevet således:
»1. aftenhold 5 dage/uge Arbejdstid 7,00 timer/dag excl. spisepause Start mandag ca. 15:30 Slut fredag ca. 22:50 2. aftenhold 4 dage/uge Arbejdstid 8 timer 45 min./dag, excl. spisepause Start mandag ca. kl. 15:30 Slut fredag ca. kl. 0.35 3. nathold 5 dage/uge (start søndag aften uden overtidsbetaling).
 Der er enighed mellem parterne om, at »overtidsbetaling« her  

 sigter til det i sagen omhandlede 40 kroners tillæg .
Arbejdstid 7,00 timer/dag, excl. spisepause Start søndag ca. kl. 23:00 Slut fredag ca. kl. 6:20 4. Nathold 5 dage/uge (start mandag aften) Arbejdstid 7,00 timer/dag, excl. spisepause Start mandag ca. kl. 23:00 Slut lørdag ca. kl. 6:20 5. nathold 4 dage/uge Arbejdstid 8 timer 45 min./dag, excl. spisepause Start mandag ca. kl. 21:15 Slut fredag ca. kl. 6:20' Af referatet fra mødet den 5. marts 1990 fremgår følgende: »......
 Tillidsmanden meddelte, at man ikke kunne akceptere de fremlagte forslag  

 og tilføjede, at forslag 2, 3 og 5 var direkte overenskomststridige.
 Dette tilbageviste virksomheden helt klart og ingen kunne dokumentere  

 disse påstande, som senere måtte betegnes som grundløse.
 Virksomheden anførte, at der direkte i overenskomsten er anført, at  

 forslag 2 og 5 kan gennemføres, når der er lokal enighed herom.
 Med hensyn til forslag 3, så er der bestemt ikke enighed mellem  

 organisationerne om den holdning NNF her har indtaget.
 Tillidsmanden meddelte, at man måske kunne akceptere forslag 1, hvis dette  

 skete på fuld frivillig basis således, at medarbejderne frit kan melde sig  

 til denne løsning.
 Dette kunne virksomheden kun delvist akceptere, man vil gå langt ad  

 frivillighedens vej men er der ikke tilstrækkelig tilslutning fra  

 medarbejderside og hvis ikke de pågældende medarbejdere kan udføre det  

 omtalte arbejde, kan det blive nødvendigt yderligere at udvælge medarbejdere  

 jfr. overenskomstens muligheder for holddrift og varsling mv.
 Virksomheden beklagede iøvrigt meget tillidsmandens afvisning af hele  

 oplægget og kunne desværre konstatere, at man fra B-siden ikke havde fremlagt  

 nogen form for forslag til løsning og åbenbart heller ikke havde ændret  

 holdning, siden man for godt 2 uger siden sidst havde drøftet disse forhold.
 Begge parter er positivt forpligtet til at finde en løsning og dette skal  

 helst ske i et fortsat godt samarbejde, ellers kan virksomheden se sig  

 nødsaget til at varsle og etablere holddriftsordning udfra de muligheder som  

 overenskomsten giver - i så fald vil man vælge den løsning som er skitseret i  

 forslag 1.
 Dette var virksomheden klar over ville gå imod mange medarbejderes ønsker,  

 men hvis man lokalt og fra NNF's side fortsat vil blokere en sådan løsning,  

 havde virksomheden ikke noget andet valg.
 En løsning efter forslag 1 vil passe godt i produktionsforløbet og vil  

 iøvrigt være mindre omkostningskrævende, end en løsning hvor man arbejder på  

 direkte nathold.
 Virksomheden foreslog igen, at man frit lod de implicerede medarbejdere  

 vælge hvilken form for holddrift man helst vil arbejde under, i så fald er  

 der, efter virksomhedens opfattelse, ingen tvivl om, at langt de fleste  

 vælger forslag 3 eller forslag 5.
På den måde fik man også en god løsning på problemerne, uden at man  

 yderligere skadede det ellers så gode samarbejde på virksomheden ! Dette kunne man ikke umiddelbart akceptere fra B-siden og man anmodede om  

 lidt længere tid til overvejelser af forholdene.......« For at finde en løsning foreslog tillidsmanden og virksomheden herefter,  

 at man på forsøgsbasis indførte en 4 dages uge, og et forslag om en  

 lokalaftale om nathold med en 4-dages uge på 35 timer fra mandag til fredag  

 morgen blev sendt til behandling i NNF og SALA men efter det oplyste afvist  

 af Nærings- og Nydelsesmiddelarbejder Forbundet.
 Efter fortsatte drøftelser blev der herefter den 19. april 1990 mellem  

 virksomheden og tillidsmanden indgået en »Lokalaftale om arbejde på  

 nathold«, hvorefter der skulle arbejdes i overensstemmelse med det  

 ovenfor nævnte oplægs forslag 3. Efter det oplyste havde Nærings- og  

 Nydelsesmiddelarbejder Forbundet ikke været inddraget i drøftelserne, og  

 aftalens tekst, der er konciperet af virksomheden, er udarbejdet i samråd med  

 Slagteriernes Arbejdsgiverforeninger.
 Om betalingen siges det i lokalaftalen:
 »Betalingen vil være overenskomstens normale akkord- og timeløn med  

 tillæg for skiftehold på kr. 10,34 pr. time.......
Parterne er bekendt med at organisationerne er uenige om overenskomstens  

 fortolkning i forbindelse med ovennævnte aftale, og der er derfor enighed om,  

 at aftalen, uden yderligere konsekvenser, kan ophøre med een uges varsel, når  

 en afklaring mellem organisationerne foreligger.« Aftalen blev godkendt på et ekstraordinært samarbejdsudvalgsmøde samme  

 dag.
 Den følgende dag anmodede tillidsmanden forbundet om at få afklaret  

 betalingsspørgsmålet, og forbundets lokalafdeling indsendte den 20. april  

 1990 lokalaftalen til NNF Slagtergruppen med følgende bemærkning:
»Da vi ikke kan blive enige med slagteriet om tillægget på de 40 kr.,  

 for at arbejde om natten fra søndag til mandag, er vi enige med dem om at  

 lade vore hovedorganisationer om at afgøre dette spørgsmål, så jeg må anmode  

 jer om en afgørelse.« Spørgsmålet blev herefter første gang behandlet på et organisationsmøde  

 den 9. maj 1990. Af mødereferatet fremgår, at sagen var sendt til udtalelse  

 hos virksomheden, og at forbundet ville blive informeret, når der forelå et  

 svar.
Det viste sig, at organisationerne ikke kunne blive enige.
Derimod opstod  

 tilsvarende problemer på andre virksomheder, herunder virksomheder, hvor  

 etablerede aften/nathold var flyttet fra en hverdags aften til søndag aften.
 Overenskomstparterne blev herefter enige om at lade en faglig voldgift  

 generelt tage stilling til betalingsspørgsmålet.
 Opmandskendelsen blev afsagt den 21. januar 1991. I kendelsen udtaler  

 opmanden:
 »Overenskomstens § 3 punkt g giver adgang til flytning af hele  

 arbejdsdage ved lokale aftaler, og parterne er enige om, at man ved reglens  

 indføjelse i overenskomsten alene tænkte på såkaldte »indeklemte«  

 arbejdsdage.
I de i sagen omhandlede tilfælde har man ændret holddriftsplanerne,  

 således at arbejdsugen fast går fra søndag aften til fredag aften i stedet  

 for fra mandag morgen til lørdag morgen.
En sådan ændring kan indarbejdes i  

 den årlige holddriftsplan, og den kan efter opmandens opfattelse ikke anses  

 som omfattet af overenskomstens § 3 punkt g.
 At arbejdsugen for det kontinuerlige holddriftsarbejde ændres til at  

 begynde søndag aften, kan ikke føre til, at ugens første hold fra søndag  

 aften til mandag morgen ikke er holddriftsarbejde.
 Opmanden er således enig med forbundet i, at der ikke er hjemmel til ved  

 lokale aftaler at ændre holddriftsbestemmelsernes regel om søndagstillæg, og  

 forbundets påstand tages derfor til følge.
Opmanden finder resultatet bestyrket ved, at Arbejdsgiverforeningerne i  

 skrivelsen af 25. september 1990 har erkendt, at der skal betales  

 søndagstillæg, hvis ændringen sker efter virksomhedernes ønske.
Det kan vel  

 forekomme urimeligt, at en af arbejderne ønsket ændring ikke kan ske uden  

 forøget lønudgift for arbejdsgiveren, men arbejderne kan efter almindelige  

 arbejdsretlige principper ikke på egen hånd aftale lavere lønninger, end  

 overenskomsterne foreskriver.
I de i sagen omhandlede tilfælde har  

 arbejdsgiverne ret til at afvise arbejdernes ønske om ændring af  

 arbejdstiden, og endelig er der en mulighed for, at der ved forhandling  

 mellem overenskomstparterne kan aftales en fravigelse af overenskomsten i de  

 enkelte tilfælde.' Ved kendelsen bestemtes det herefter, at Slagteriernes  

 Arbejdsgiverforeninger skal anerkende, at det i overenskomstens bestemmelser  

 om skifteholdsdrift punkt 7 fastsatte søn- og helligdagstillæg skal betales  

 for alt holddriftsarbejde inden for et søn- og helligdagsdøgn, uanset om  

 arbejdet er fastlagt med accept af eller efter ønske fra arbejderne.
 Umiddelbart efter voldgiftskendelsen ændrede virksomheden arbejdstiden for  

 natholdet således, at natholdet starter mandag aften og slutter lørdag  

 morgen, d.v.s. den ordning, der i det tidligere nævnte oplæg til  

 samarbejdsudvalgsmødet den 5. marts 1990 var anført under 4.
 Ligeledes umiddelbart efter voldgiftskendelsen anmodede tillidsmanden  

 virksomheden om at efterbetale tillægget for holddrift i søndagsdøgnet, men  

 da dette blev afvist, rejste Nærings- og Nydelsesmiddelarbejder Forbundet på  

 ny sagen over for Slagteriernes Arbejdsgiverforeninger ved en skrivelse af 5.  

 februar 1991.
Klagerne har til støtte for påstanden om efterbetaling gjort gældende, at  

 der i den periode, hvor arbejdet på nathold foregik i overensstemmelse med  

 lokalaftalen af 19. april 1990, skulle være udbetalt et tillæg på 40 kr. i  

 timen for holddriftsarbejde i søndagsdøgnet.
Der foreligger hverken  

 passivitet fra forbundets side med hensyn til kravets rejsning eller nogen  

 reel fortolkningstvivl, der kan begrunde, at efterbetalingskravet ikke fuldt  

 ud kan gennemføres.
Heller ikke selve lokalaftalens indgåelse er til hinder  

 for kravet.
Klagerne har herved i første række anført, at lokalaftalen ikke kan  

 fortolkes som et afkald på efterbetaling, hvis uenigheden om overenskomstens  

 fortolkning - som det skete ved voldgiftskendelsen - blev afklaret til fordel  

 for arbejdstagernes standpunkt.
Det kan lægges til grund, at virksomheden og  

 tillidsmanden ved indgåelsen af lokalaftalen havde hver sin opfattelse, og  

 det fremgår ikke udtrykkeligt af aftalen, at den indebar et så vidtgående og  

 særpræget afkald, som indklagede hævder.
Indklagede må have bevisbyrden for  

 den således hævdede fortolkning, og denne bevisbyrde er ikke løftet.  

 Virksomheden var både efter tillidsmandens udtalelser under  

 samarbejdsudvalgsmødet den 5. marts 1990 og efter bemærkningen i lokalaftalen  

 om uenigheden mellem organisationerne om overenskomstfortolkningen klar over  

 tillidsmandens og forbundets holdning til betalingsspørgsmålet.
Hvis det var  

 virksomhedens tanke, at der i forbindelse med lokalaftalen skulle gives et  

 forhåndsafkald på et eventuelt efterbetalingskrav, havde det været enkelt  

 udtrykkeligt at skrive det, ligesom det havde været naturligt at sikre sig  

 forbundets tilslutning hertil.
Det er et almindeligt arbejdsretligt princip,  

 at man ikke ved lokalaftale kan fravige overenskomsternes  

 betalingsbestemmelser til skade for arbejdstagerne.
Dette må antages at have  

 været virksomheden bekendt, og har i hvert fald været kendt for Slagteriernes  

 Arbejdsgiverforeninger, der medvirkede ved lokalaftalens formulering.  

 Koncipisten har således kendt det nævnte arbejdsretlige princip, og det har  

 formodningen for sig, at Slagteriernes Arbejdsgiverforeninger ikke har  

 medvirket til indgåelse af en overenskomststridig aftale.
Bestemmelsen i  

 lokalaftalen om opsigelse »uden yderligere konsekvenser« henviser  

 naturligt til det korte opsigelsesvarsel, og indklagede må i hvert fald som  

 koncipist bære risikoen for uklarhed om, hvorledes aftalen skal forstås.
Subsidiært har klagerne anført, at indklagede ikke kunne få medhold, selv  

 om aftalen skulle forstås som et afkald på efterbetalingen.
Dette følger af,  

 at en sådan aftale som ovenfor anført ville være overenskomststridig, hvorfor  

 der ikke kan støttes ret på den.
Dette gælder så meget mere, når  

 arbejdsgiverparten - som det må antages her - har været bekendt hermed, men  

 ville også gælde, selv om dette ikke var tilfældet.
 Endelig har klagerne overfor det af indklagede fremførte synspunkt om god  

 tro hos virksomheden med hensyn til overenskomstfortolkningen bestridt denne  

 gode tro, under henvisning til, at parterne under voldgiftssagen var enige  

 om, at man ved indføjelse af § 3 punkt g i overenskomsten alene tænkte på de  

 såkaldte »indeklemte« arbejdsdage, jf. citatet af kendelsen  

 ovenfor.
Indklagede har til støtte for frifindelsespåstanden anført, at  

 lokalaftalen blev indgået under hensyn til, at medarbejderne hellere ville  

 arbejde søndag nat end fredag nat.
Virksomheden havde ingen  

 produktionsmæssige ønsker om denne ordning, men var indforstået hermed,  

 såfremt bytningen var omkostningsneutral.
Virksomheden ville ikke betale  

 søndagstillægget på 40 kr. i timen og var på baggrund af den i  

 voldgiftskendelsen nævnte § 3 punkt g i overenskomsten i god tro med hensyn  

 til, at man efter overenskomsten kunne bytte timerne lige over.
Resultatet af  

 den faglige voldgift viste noget andet.
Det betyder imidlertid ikke, at der  

 ikke var tvivl, og i en sådan situation må virksomhedens gode tro føre til  

 fritagelse for et efterbetalingskrav.
Den i kendelsen omtalte enighed mellem  

 parterne om baggrunden for overenskomstens § 3 punkt g blev først opnået  

 under den faglige voldgiftssag.
Indklagede har endvidere anført, at aftalen fra virksomhedens side blev  

 indgået under den forudsætning, at der ikke kunne kræves efterbetaling, og  

 det er denne forudsætning der er kommet til udtryk i formuleringen om  

 opsigelse »uden yderligere konsekvenser.« Efter indklagedes  

 opfattelse må parterne i lige grad bære risikoen ved en eventuel uklarhed om  

 aftalens forståelse.
Hvis tillidsmanden mente, at tillægget i givet fald  

 skulle efterbetales, burde han have sørget for, at denne opfattelse var  

 kommet til udtryk.
Specielt om den ovennævnte skrivelse af 20. april 1990 fra forbundets  

 lokalafdeling til NNF Slagtergruppen har indklagede anført, at virksomheden  

 først blev bekendt med denne skrivelse efter opmandskendelsens afsigelse.  

 Hvis det havde været virksomheden bekendt, at der var uenighed om, hvorvidt  

 tillægget i givet fald skulle efterbetales, ville man omgående have opsagt  

 lokalaftalen.
Også af den grund bør indklagede frifindes.
 Arbejdsretten skal udtale:
 Af de grunde, der er anført af klagerne, og som er gengivet ovenfor,  

 finder Arbejdsretten, at klagerne må have medhold i påstanden om  

 efterbetaling.
 T h i k e n d e s f o r r e t :
 Slagteriregion Syd A.m.b.a. skal efterbetale det i overenskomstens  

 bestemmelser om skifteholdsdrift punkt 7 fastsatte søn- og helligdagstillæg  

 for perioden fra 19. april 1990 til 21. januar 1991.
 I sagsomkostninger skal indklagede, Sammenslutningen af Landbrugets  

 Arbejdsgiverforeninger for Slagteriernes Arbejdsgiverforeninger for  

 Slagteriregion Syd A.m.b.a., betale 2.000 kr. til Arbejdsretten.
 (* 1) Henvisninger: Per Jacobsen s. 79, Rise Faglig Voldgift s. 355, K.  

 90.377 (A 1991, s.104), K. 7969 (A 1977, s. 48).
