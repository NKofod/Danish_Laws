Beretning afgivet af Transport-, Bygnings- og Boligudvalget den 28. september 2017 Beretning over Forslag til folketingsbeslutning om bekæmpelse af social dumping i transportsektoren [af Karsten Hønge (SF) og Kim Christiansen (DF) m.fl.]:
1. Udvalgsarbejdet Beslutningsforslaget blev fremsat den 29. marts 2017 og var til 1. behandling den 24. maj 2017. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra DI Transport.
 Transport-, bygnings- og boligministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 1 spørgsmål til transport-, bygnings- og boligministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, EL, ALT og SF) konstaterer, at der i dag eksisterer omfattende problemer med social dumping i transportsektoren.
 Flertallet er enige om at arbejde videre med følgende tiltag i folketingsåret 2017-18:
 1. Indførelse af permanente nummerpladescannere ved grænsen og på udvalgte transportknudepunkter.
 2. Højere bøder til speditører og vognmænd for deres chaufførers overtrædelser af køre-hvile-tidsbestemmelserne, dog inden for ret og rimelighed og under hensyn til L 158 (forslag til ændring af færdselsloven (Ændring af sanktionerne på køre- og hviletidsområdet m.v.)).
 3. Indførelse af tidsbegrænset parkering på rastepladser.
 Flertallet konstaterer endvidere, at der i dag er en udfordring i transportsektoren med udenlandske vognmænd eller speditører, der efter udstedelse af bøde rekvirerer en ny trækker uden at betale bøden.
 Flertallet vil derfor se nærmere på muligheden for at gøre udlæg i hele vogntog, så både trækker og trailer/anhænger kun udleveres, når bøden er betalt eller uregelmæssigheden er bragt i orden.
 Flertallet opfordrer endvidere regeringen til i EU-regi, herunder ved forhandlingerne om EU's vejpakke at arbejde for en mere præcis definition af cabotagekørsel, der samtidig indskrænker adgangen til cabotagekørsel eller sikrer, at den foregår på danske løn- og arbejdsvilkår, samt for, at en pligt til RUT-registrering af udenlandske transportører muliggøres, og at smuthullet i form af Rådets direktiv 92/106/EØF (kombi-direktivet) lukkes.
 P.u.v.
