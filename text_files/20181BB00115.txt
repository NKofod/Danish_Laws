Fremsat den 28. februar 2019 af Karsten Hønge (SF) og Jacob Mark (SF) Forslag til folketingsbeslutning om ændring af straffelovens bestemmelse om menneskehandel Folketinget pålægger regeringen inden årets udgang at fremsætte forslag om at ændre straffelovens § 262 a (menneskehandel), således at bestemmelsens område udvides til også at omfatte arbejde, der uden at være tvangsarbejde indeholder elementer af grov udnyttelse og umenneskelig behandling, og således at tvangsbegrebet udvides til at omfatte arbejde under urimelige vilkår eller utålelige vilkår.
Bestemmelsen skal desuden afspejle, at der tages højde for, hvorvidt en person er blevet udnyttet på baggrund af personlig og/eller økonomisk sårbarhed og på denne baggrund har udført arbejde under urimelige vilkår.
Bemærkninger til forslaget Beslutningsforslaget er en revideret genfremsættelse af beslutningsforslag nr.
B 104, folketingsåret 2014-15 (1. samling), tillæg A, B 104 som fremsat, og tillæg F, møde 80 kl. 18.10.
Der har gennem årene været flere afsløringer, hvor udenlandske ansatte lever og arbejder i Danmark under umenneskelige forhold og er lokket hertil under falske forudsætninger, og hvis arbejdskraft udnyttes groft af bagmænd.
Senest afslørede Fagbladet 3F og DR i vinteren 2019, at seks udenlandske byggearbejdere ifølge Center mod Menneskehandel har været udsat for menneskehandel til tvangsarbejde på to store boligbyggerier i Holbæk.
Dertil kommer, at Center mod Menneskehandel har vurderet, at 74 personer har været udsat for menneskehandel til tvangsarbejde i Danmark i perioden fra 2009 til 2018. Alligevel viser en opgørelse fra Rigspolitiet, at ikke én bagmand blevet dømt ved en dansk domstol for menneskehandel til tvangsarbejde (»Menneskehandel: 74 ofre  men ingen dømte bagmænd«, fagbladet3f.dk, den 3. februar 2019).
SF har tidligere, i foråret 2015, fremsat et beslutningsforslag med samme formål på baggrund af bl.a. den såkaldte garagesag og kældersag.
I de pågældende sager var der tale om mennesker, der levede under uhumske forhold uden ordentlig adgang til toilet, bad og køkken.
Endvidere er disse personer i helt uhørt grad blevet underbetalt (B 104, folketingsåret 2014-15 (1. samling), forslag til folketingsbeslutning om ændring af straffelovens bestemmelse om menneskehandel).
I lyset af at det stadig synes umuligt at dømme bagmænd for menneskehandel, mener SF, at lovgivningen bør revideres, således at bagmænd i højere grad kan dømmes efter straffelovens § 262 a.
Det hænger ikke sammen, at der kan identificeres 74 ofre for menneskehandel, men ingen dømte.
Det foreslås derfor, at kriteriet for tvangsarbejde fjernes som et absolut kriterium, og at det i stedet skal vurderes, hvorvidt arbejdet indeholder elementer af grov udnyttelse og umenneskelig behandling, at tvangsbegrebet udvides, og at der skal tages stilling til, hvorvidt en person er blevet udnyttet på baggrund af personlig og/eller økonomisk sårbarhed.
 Der henvises i øvrigt til, at den belgiske lovgivning i højere grad giver mulighed for at dømme bagmænd, idet uanstændige menneskelige vilkår anses for at udgøre menneskehandel (»Menneskehandel: 74 ofre  men ingen dømte bagmænd«, fagbladet3f.dk, den 3. februar 2019).
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af straffelovens bestemmelse om menneskehandel.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
