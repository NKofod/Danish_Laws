Bekendtgørelse om læreplaner for visse fag og forløb i de gymnasiale uddannelser til studentereksamen I medfør af § 23, stk. 3, § 24, stk. 3, § 25, stk. 8, og § 52 i lov om de gymnasiale uddannelser, jf. lovbekendtgørelse nr. 957 af 22. juni 2022, fastsættes efter bemyndigelse i henhold til § 1, nr. 9, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 § 1. Bekendtgørelsen gælder for undervisningen i følgende fag og forløb:
 1) Billedkunst A i lokal studieretning.
 2) Dramatik A i lokal studieretning.
 3) Idræt A i lokal studieretning.
 4) Mediefag A i lokal studieretning.
 5) Studieområdet i uddannelsen til merkantil studentereksamen.
 6) Studieområdet i uddannelsen til teknisk studentereksamen.
 § 2. For de fag, der er nævnt i § 1, nr. 1-4, gælder det, at de udelukkende kan udbydes og oprettes som et studieretningsfag og som en del af en godkendt lokal studieretning, jf. § 26, stk. 3, i lov om de gymnasiale uddannelser.
 § 3. Institutionen tilrettelægger undervisningen i fagene og forløbene i overensstemmelse med de læreplaner med blandt andet mål og indhold for fagene og forløbene, som er fastsat og offentliggjort samtidigt med bekendtgørelsen på ministeriets hjemmeside www.uvm.dk med virkning fra bekendtgørelsens ikrafttrædelsestidspunkt.
 § 4. De regler om de gymnasiale uddannelser, som er fastsat i medfør af loven, gælder tilsvarende for institutionens undervisning i fagene og forløbene.
Ikrafttræden § 5. Bekendtgørelsen træder i kraft den 1. august 2022.
 Stk. 2. Bekendtgørelsen gælder for hold, der fra og med skoleåret 2022-23 påbegynder undervisning i de fag og forløb, der er nævnt i § 1.
