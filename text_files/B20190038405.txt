Bekendtgørelse om erhvervsuddannelsen til mediegrafiker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 282 af 18. april 2018, og efter bestemmelse fra Grafisk Uddannelsesudvalg fastsættes efter bemyndigelse:
Formål og opdeling § 1. Erhvervsuddannelsen til mediegrafiker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder: Design, planlægning og fremstilling af trykte og digitale produkter og produktioner.
 Stk. 2. Uddannelsen afsluttes med specialet mediegrafiker, niveau 4 i den danske kvalifikationsramme for livslang læring.
Varighed § 2. Uddannelsen varer 4 år og 5 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 3 år og 5 måneder, hvoraf skoleundervisningen udgør 30 uger fordelt på mindst fire skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 3 år og 4 måneder, hvoraf skoleundervisningen udgør 27 uger.
 Stk. 4. Den i stk. 3 nævnte skoleundervisning opdeles i mindst fire skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Kommunikation og informationsteknologiske værktøjer til faglig problemløsning, dokumentation og præsentation.
 2) Forskellige medietyper, produktionsmetoder og værktøjer samt kommunikationsstrategier i forhold til medietyper.
 3) Idéudvikling, design og fremstilling af trykte og digitale produkter.
 4) Regler, begreber og grafiske termer inden for grafisk produktion.
 5) Arbejdsmiljø inden for ergonomi og arbejdets tilrettelæggelse.
 6) Arbejdsmarkedet og dets forskellige virksomhedstyper, herunder viden om relationer og samarbejdsformer.
 7) Trykt og digital produktion og workflow samt kvalitetsparametre, bl.a. med henblik på kvalitetskontrol af eget arbejde.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Kommunikation og anvendelse af gængse informationsteknologiske værktøjer til faglig problemløsning, dokumentation og præsentation.
 2) Fremstilling af trykte og digitale produkter ved hjælp af grafisk udstyr og billede-, tekst- og illustrationsprogrammer.
 3) Udførelse af arbejde med idéudvikling, grafisk design og layout til trykte og digitale produkter.
 4) Anvendelse af grundlæggende grafiske regler ved fremstilling af trykte og digitale produkter.
 5) Anvendelse af et fagligt sprog ud fra grundlæggende regler, begreber og termer inden for grafisk produktion.
 6) Orientering i vejledninger, dokumentation og manualer på engelsk.
 7) Valg af hensigtsmæssige arbejdsstillinger og medvirken til tilrettelæggelse af et godt arbejdsmiljø.
 8) Modtagelse af faglig vejledning og medvirken til løsning af en faglig problemstilling.
 9) Udførelse af simpel kvalitetskontrol af eget arbejde.
 Stk. 4. Eleven skal have kompetence til på grundlæggende niveau at kunne:
1) forklare og skelne mellem forskellige grundlæggende medietyper, produktionsmetoder og værktøjer samt kommunikationsstrategier og deres anvendelse i konkrete sammenhænge, 2) forklare og vurdere forskellige grundlæggende produktionsmetoder og værktøjer i forhold til parametre som arbejdsmiljø, kvalitet og målgrupper, 3) vælge, begrunde og praktisk anvende de arbejdsmetoder, der er mest hensigtsmæssige i en given situation, 4) vurdere forskellige former for faglig dokumentations anvendelighed i forskellige sammenhænge, 5) foreslå ændringer til brug af udstyr, værktøjer, faglige metoder, materialer m.v., 6) anvende faglige udtryk og begreber, 7) analysere, beskrive og kommunikere forhold, der er relevante i forhold til uddannelsen, 8) søge og anvende relevante informationer og procedurebeskrivelser, 9) begrunde valgte arbejdsmetoder i en given arbejdsproces, herunder foreslå ændringer eller andre metoder, 10) planlægge, koordinere og udføre en overskuelig arbejdsproces, 11) forklare og anvende eksisterende faglig dokumentation i en praktisk arbejdsproces, fx følge et diagram, anvende statistik og følge en vejledning, 12) udarbejde almindeligt anvendt faglig dokumentation som arbejdssedler, udføre egenkontrol o.l., 13) dokumentere og formidle egne arbejdsprocesser, metoder og resultater, 14) evaluere egne og andre elevers arbejdsprocesser, metoder og resultater og 15) samarbejde med andre om løsning af opgaver.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Design på E-niveau, bestået.
 3) Samfundsfag på F-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. 1. august 2016.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan designe, planlægge og fremstille trykte og digitale produkter og produktioner.
 2) Eleven kan arbejde med idéudvikling, grafisk design, typografi samt grafik og billedbehandling til fremstilling af trykte og digitale produkter og produktioner.
 3) Eleven kan anvende viden om det grafiske workflow til varetagelse og rådgivning om et rationelt produktionsforløb, herunder udføre kvalitetskontrol og relevant kvalitetsstyring i forbindelse med trykt og digital produktion.
 4) Eleven kan anvende viden om informationsteknologi og dens muligheder til at udføre brancherelevante opgaver i forhold til kommunikationsteknologi, informationssøgning, datahåndtering og dokumentformater.
 5) Eleven kan forholde sig til korrekt sprog, retstavning og tegnsætning, anvende grundlæggende grafiske regler samt benytte sig af et fagligt sprog ud fra grundlæggende regler, begreber og termer inden for grafisk produktion.
 6) Eleven kan anvende viden om kommunikation og konceptudvikling.
 7) Eleven kan visualisere og præsentere trykte og digitale produkter og produktioner.
 8) Eleven kan dokumentere faglige problemstillinger inden for trykt og digital produktion og workflow.
 9) Eleven kan varetage kundekontakt og rådgive om fremstilling af trykte og digitale produkter og produktioner.
 10) Eleven kan indgå i et samarbejde med andre, herunder bidrage til løsning af faglige problemstillinger.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Skolen afholder en afsluttende prøve som afslutning på sidste skoleperiode.
Prøven udgør samtidig en svendeprøve.
Stk. 2. Den afsluttende prøve er en mundtlig prøve over elevens præsentation af et sammenhængende koncept med tilhørende grafiske produkter produceret i løbet af sidste skoleperiode.
Rammerne for elevens arbejde med koncept og tilhørende grafiske produkter beskrives i uddannelsesordningen for uddannelsen.
Elevens portfolio skal inddrages i eksaminationen.
Stk. 3. Prøven stilles af skolen efter samråd med det faglige udvalg.
De hjælpemidler, som er anvendt i undervisningen, må benyttes.
Censorerne er til stede under prøven.
Prøven varer 60 minutter inklusive votering.
Ved bedømmelsen af den mundtlige prøve giver eksaminator og de to censorer samlet en karakter, der er udtryk for en samlet vurdering af elevens præsentation og eksaminationen som helhed.
 Stk. 4. For at der kan udstedes skolebevis, skal eleven have opnået et gennemsnit på mindst 02 af alle fag i hovedforløbet.
 Stk. 5. Ved uddannelsens afslutning udsteder det faglige udvalg et uddannelsesbevis til eleven som dokumentation for, at eleven har opnået kompetencer inden for uddannelsen.
 Stk. 6. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2019.
Stk. 2. Bekendtgørelse nr. 377 af 26. april 2018 om erhvervsuddannelsen til mediegrafiker ophæves.
Bekendtgørelsen finder fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle praktikvirksomhed overgå til uddannelsen efter denne bekendtgørelse.
Styrelsen for Undervisning og Kvalitet, den 9. april 2019 DirektørBirgitte Hansen / Lars Held Bilag 1 Kriterier for godskrivning 1. Kriterier for vurdering af, om eleven har 2 års relevant erhvervserfaring*), jf. § 66 y, stk. 1, i lov om erhvervsuddannelser 2. Erhvervserfaring, der giver grundlag for godskrivning for alle elever 3. Uddannelse, der giver grundlag for godskrivning for alle elever Der kan maksimalt opnås en samlet afkortning af uddannelsens skoleuger på 10 uger ved fastsættelse af den standardiserede afkortning på 10% og den regelbundne afkortning jf. skema 2 og 3. Praktikuddannelsen kan maksimalt afkortes 6 måneder ved fastsættelse af den regelbundne afkortning jf. skema 2 og 3.
