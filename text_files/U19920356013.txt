 HK indklagede et casino for Arbejdsretten for organisationsfjendtlig  

 virksomhed ved at have afskediget 12- 14 ansatte, der var medlemmer af HK,  

 men fik ikke medhold, da det lagdes til grund, at casinoet af driftsmæssige  

 årsager havde fundet det nødvendigt at indskrænke casinoets åbningstid og som  

 følge heraf at foretage personalereduktioner, og da det ikke fandtes  

 godtgjort, at de enkelte afskedigelser var begrundet i de pågældende  

 medarbejderes organisationstilhørsforhold.
 1. Ved klageskrift af 13. februar 1992 har Landsorganisationen i Danmark  

 for Handels- og Kontorfunktionærernes Forbund i Danmark indklaget Dansk  

 Arbejdsgiverforening for Arbejdsgiverforeningen af Hoteller og Restauranter  

 for Casino Odense for Arbejdsretten og nedlagt følgende påstande:
 Indklagede, Casino Odense, har handlet i strid med Hovedaftalens § 1 ved  

 den 23. august 1991 at have afskediget 14 medlemmer af forbundet.
 Indklagede tilpligtes til Handels- og Kontorfunktionærernes Forbund i  

 Danmark at betale en efter rettens skøn fastsat bod.
 De indklagede har påstået frifindelse, idet det gøres gældende, at  

 afskedigelserne var sagligt begrundede i virksomhedens forhold og ikke - som  

 hævdet af klagerne - udtryk for en organisationsfjendtlig handling.
2. Af sagen fremgår, at der den 7. juni 1991 blev indgået overenskomst  

 mellem Arbejdsgiverforeningen af Hoteller og Restauranter på den ene side og  

 Handels- og Kontorfunktionærernes Forbund i Danmark samt Restaurations- og  

 Bryggeriarbejder Forbundet på den anden side i form af et  

 »protokollat« vedrørende kasinoer, der er medlemmer af Foreningen  

 af Danske Kasinoer.
Overenskomsten, der er medunderskrevet af en repræsentant  

 for Dansk Arbejdsgiverforening, omfatter samtlige personalegrupper med  

 undtagelse af funktionærer, der indtager ledende stillinger, har videregående  

 dispositionsret eller bestrider hverv af særlig fortrolig karakter, herunder  

 det af myndighederne krævede kontrol- og overvågningspersonale.
I  

 overenskomstens § 13 om retsforhold henvises bl.a. til Hovedaftalen mellem  

 Dansk Arbejdsgiverforening og Landsorganisationen i Danmark.
Overenskomsten  

 indeholder ingen eksklusiv- eller fortrinsbestemmelse.
3. Opsigelserne den 23. august 1991 omfattede efter det foreliggende i alt  

 11 medarbejdere, som var medlemmer af forbundet.
Den 29. august 1991 blev  

 yderligere to medlemmer opsagt.
Opsigelserne skete ved i det væsentlige  

 enslydende skrivelser, underskrevet af Casino Director John Farrow, hvori det  

 hedder bl.a.:
 »I am sorry to inform you that, to ensure that we keep our business  

 healthy, the company is having to reduce its workforce.
 The staff levels of the department in which you have been employed, have  

 to be reduced, and I have the unpleasant responsibility of making a number of  

 redundancies.
I am therefore informing you that we are terminating your employment......  

 on grounds of redundancy....« Af en af Casino Odense udarbejdet liste over opsagt personale i august  

 1991 fremgår følgende:
 »1. MICHAEL LAURITSEN, opsagt 29/8, tilbudt job på skib 30/9.......
 2. TINA LAUERSEN, opsagt 23/8, tilbudt job her, men afslog.
 3. MONA POULSEN, opsagt 23/8, bliver ej tilbudt job længere.
 4. DAVID YEADON, opsagt 23/8, genansat her 1/12, ønskede overflytning til  

 CPH pr. 3/1-92.
 5. KARSTEN BANK, opsagt 23/8, ansat i CPH 16/9.
 6. LAILA GROSSMANN, opsagt 23/8, tilbudt job på skib 11/12, men afslog  

 grundet andet job.
 7. CLAUS HANSEN, opsagt 23/8, ansat CMV 1/10.
 8. HANNE FREDERIKSEN, opsagt 23/8, ansat CPH 9/9.
 9. VIVI YDE HANSEN, opsagt 23/8, ansat CPH 9/9.
10a.
LARS TROLLE CHRISTENSEN, opsagt 23/8, opsigelsen blev trukket  

 tilbage.
10b.
LARS JØRGENSEN, opsagt i forbindelse med tillidsrepr.- valget 25/7,  

 istedet for Lars Trolle Christensen.
Blev imidlertid genansat i dagene  

 derefter, men opsagt igen 23/8.
 11. HENRIETTE BENTSEN, opsagt 23/8, ansat 1/10 CMV.
 12. MICHAEL ESKEMOSE, opsagt 23/8, ønskede alligevel at studere videre.
(SØREN RASMUSSEN, opsagt 29/8, genansat 6/9 og blev efter eget ønske  

 overført til CPH 1/11.) Ialt 12 ansatte blev opsagt, og ikke 14.« Personalereduktionen i Casino Odense i de følgende måneder fremgår af  

 nedenstående oversigt over antal aflønnede danskere og ikke danskere  

 (»Ex-Pats«):
» DANSKERE EX-PATS IALT AUGUST »91 46 18 64 SEPTEMBER »91 41 21 62 OKTOBER »91 39 10 49 NOVEMBER »91 42 8 50 DECEMBER »91 47 7 54 JANUAR »92 44 8 52 FEBRUAR »92 43 9 52 MARTS »92 43 7 50 APRIL »92 43 5 48« 4. Opsigelserne blev drøftet ved en lokal forhandling den 29. august 1991.  

 I referatet fra forhandlingen hedder det bl.a.:
 »Tilstede: John Farrow, Grethe Skovgaard, Alan Massie, Peter  

 Andersen, Arne Jorgensen, Lars Trolle-Christensen (delvist).
 Forhandlingen omhandler opsigelse af medarbejdere, deriblandt  

 tillidsrepræsentant Lars Trolle-Christensen.
 Casino Odense fastholder opsigelsen af Michael Lauritsen, Tina Lauersen,  

 Mona Poulsen, David Yeadon, Karsten Bank, Laila Grossmann, Claus Hansen,  

 Hanne Frederiksen, Vivi Yde Hansen og Lars Jorgensen.
 Opsigelsen er sket af økonomiske årsager og udvælgelse er sket efter  

 vurdering af de opsagtes kvalifikationer.
 Casino Odense fremlagde dokumentation for at der var rettet henvendelse  

 til de 2 øvrige casinoer under CAI i Danmark - for at få de opsagte ansat  

 igen.
 Casino Odense afviser at opsigelserne er sket i strid med hovedaftalens  

 paragraf 1.
 Karsten Bank er ifølge Casino Odense ikke erstattet af en udenlandsk  

 medarbejder.
 Henriette Bentsen tiltræder job i Casino Vejle pr. 1. oktober 1991......
 HK Odense oplyste, at der i forbindelse med opsigelserne er sket brud på  

 overenskomstens paragraf 13, samt arbejdsformidlingslovens paragraf 23 a,b,  

 og c.
 Casino Odense afviser lov og overenskomstbrud af ovennævnte.
 HK Odense tog forbehold for at opsigelsesvarslerne er korrekte - idet HK  

 er af den opfattelse, at uddannelsestiden skal medtages i  

 anciennitetsberegningen.
Casino Odense blev af HK Odense anmodet om at genansætte Lars  

 Trolle-Christensen som cashier/tillidsrepræsentant.
Dette blev godkendt af  

 begge parter.
 Casino Odense adviserede HK. at for at dette kunne finde sted skal en  

 anden cashier opsiges, og niveauet/antallet af opsigelser skal forblive  

 uændret.
 HK Odense accepterer ingen af opsigelserne som ovenfor nævnt.
 Muligheden for eventuel deltidsansættelse i Reception og Kasse blev  

 ligeledes drøftet.
HK Odense oversender sagen til Hovedorganisationerne til videre  

 behandling......« Organisationsmøde blev afholdt den 9. oktober 1991. I referatet fra mødet  

 hedder det bl.a.:
 »AHR tilkendegav, at de skete fyringer var sagligt begrundet i Casino  

 Odense's økonomi, og at fyringerne ikke er en organisationsfjendtlig  

 handling, hvorfor AHR er af den opfattelse, at der ikke er sket overtrædelse  

 af Hovedaftalens § 1 eller Lov om foreningsfrihed.
HK tilkendegav, at de foretagne opsigelser er i strid med Lov om  

 spillekasinoer og dertil hørende betænkning samt, at opsigelserne er en  

 organisationsfjendtlig handling, hvorfor der er brud på Hovedaftalens § 1  

 samt Lov om foreningsfrihed.
Endvidere er opsigelserne et brud på Lov om  

 arbejdsformidling § 23, litra a, b og c.
Enighed kunne ikke opnås, hvorfor HK tog forbehold for en eventuel  

 videreførelse af sagen.« Sagen blev endelig forhandlet ved et fællesmøde den 27. november 1991,  

 uden at enighed kunne opnås.
 5. For Arbejdsretten er der afgivet forklaring af nedennævnte vidner.
Hanne Frederiksen har forklaret bl.a., at hun blev ansat som croupier i  

 Casino Odense den 2. april 1991 og havde til opgave at passe forskellige af  

 casinoets spilleborde.
De 46 danskere, som var ansat i casinoet i august  

 1991, var fordelt således, at 8-10 var beskæftiget i receptionen, 10- 12 med  

 kassefunktioner, medens resten var croupiers og dørvogtere.
Bortset fra  

 dørvogterne var disse medarbejdere hende bekendt alle HK-medlemmer.
De 18  

 ikke-danskere var beskæftiget med at overvåge, at spillet blev gennemført  

 korrekt.
Overvågningen blev udført af udlændinge, fordi danske medarbejdere  

 ikke dengang var rutinerede nok til at foretage sådan overvågning.
Det viste  

 sig ret hurtigt efter åbningen, at man ikke fik så mange gæster, som man  

 havde forventet.
Det var noget, personalet drøftede såvel indbyrdes som med  

 ledelsen.
Det skete bl.a. ved et fælles møde den 7. august 1991 mellem  

 ledelse og personale, hvorunder det blev oplyst, at budgettet var stramt, men  

 at der dog ikke ville ske afskedigelser.
Den 22. august 1991 om formiddagen  

 afholdtes et møde i HK's lokaler i Odense med deltagelse af 30-35 af  

 casinoets medarbejdere.
Initiativet til mødet var taget af medarbejderne,  

 ikke HK's lokale afdeling, og i mødet deltog også medarbejdere, der ikke var  

 medlemmer af HK.
Blandt mødedeltagerne var der ingen, der direkte  

 repræsenterede ledelsen, men der var en person til stede, som de opfattede  

 som ledelsens repræsentant, hvilket gjorde dem utrygge.
Under mødet drøftede  

 man en række større og mindre problemer på arbejdspladsen.
Mødet blev holdt  

 om formiddagen, fordi casinoet dengang holdt åbent fra kl. 14 til kl. 04,  

 fordelt på to vagter, der begyndte henholdsvis kl. 14 og kl. 21. Den følgende  

 dag - fredag den 23. august 1991 - mødte vidnet på arbejde kl. 21 og  

 bemærkede kort efter et opslag på tavlen, hvoraf fremgik, at casinoets  

 åbningstid ville blive indskrænket, således at man fremtidig ville åbne kl.  

 19 i stedet for kl. 14. Opslaget gav anledning til uro blandt medarbejderne,  

 der gik ud fra, at ændringen ville medføre afskedigelser.
Da  

 tillidsrepræsentanten ikke var til stede, kontaktede vidnet direktør Farrow,  

 med hvem hun aftalte en drøftelse af situationen, så snart hun kunne blive  

 frigjort fra aftenens arbejde.
Der gik imidlertid to timer, inden dette  

 skete, og i mellemtiden var man begyndt at afskedige medarbejderne.
Under  

 samtalen med direktør Farrow fik hun at vide, at ledelsen havde truffet  

 beslutning om at iværksætte afskedigelserne som følge af indskrænkningen af  

 åbningstiden.
Under samtalen kom de også ind på organisatoriske forhold.  

 Direktør Farrow gav således udtryk for, at ledelsen overvejede at indsætte  

 engelsk arbejdskraft »over hele linien«, hvis ikke danskerne  

 »kunne indordne sig.« Lars Trolle Christensen har forklaret bl.a., at han blev ansat som cashier  

 ved casinoets åbning i begyndelsen af april 1991. Han blev valgt til  

 tillidsrepræsentant den 25. juli 1991, et valg, som ledelsen i første omgang  

 ikke ville acceptere, men samme dag et par timer senere godkendte.  

 Initiativet til mødet den 22. august 1991 kom fra medarbejderne, som følte,  

 at der var et stort behov for at tale med hinanden om problemerne.
I mødet  

 deltog udelukkende danskere, både HK-medlemmer og andre, hvoraf nogle under  

 mødet indmeldte sig i HK.
Næste dag skulle vidnet først møde kl. 22, men blev  

 kort efter kl. 21 kontaktet af Hanne Frederiksen, der bad ham komme straks,  

 da der var »noget under opsejling«.
Da han kom derind, kunne han  

 fra sit arbejdssted se, at der var trafik af medarbejdere til og fra  

 direktørens kontor.
Han søgte forgæves at komme igennem til kontoret, men fik  

 blot tildelt en tid - vistnok som nummer 9 - hvor han kunne komme til at tale  

 med ledelsen.
Han fik så oplyst navnene på de medarbejdere, der skulle  

 afskediges grundet indskrænkning af åbningstiden.
Oplysningerne blev givet så  

 hurtigt, at han måtte opgive at skrive navnene ned.
Han gik ikke ind i nogen  

 nærmere diskussion med ledelsen, fordi han vurderede, at det ikke ville nytte  

 noget.
Han var ikke forud for afskedigelsernes iværksættelse blevet  

 orienteret om, at personalet skulle reduceres.
Vidnet blev selv opsagt den  

 23. august 1991 og kontaktede straks næste dag den lokale HK-afdeling,  

 hvorefter afskedigelsen blev annulleret.
Det skete på bekostning af en anden.  

 Efterfølgende havde han mange drøftelser med ledelsen i et forsøg på at få de  

 afskedigede ansat andetsteds.
Det lykkedes til en vis grad.
Tina Lauersen har forklaret bl.a., at hun var beskæftiget som croupier i  

 casinoet indtil opsigelsen den 23. august 1991. Opsigelsen blev begrundet med  

 hensynet til økonomien.
Det er hendes indtryk, at de, der blev afskediget,  

 alle havde været blandt de mest aktive deltagere under mødet den 22. august  

 1991. Hun blev senere tilbudt genansættelse, men afslog, fordi hun havde fået  

 andet job.
Afdelingsrepræsentant Arne Jørgensen har forklaret bl.a., at 4 af de  

 afskedigede medarbejdere indmeldte sig i HK ved mødet den 22. august 1991,  

 medens to andre ved samme lejlighed blev overflyttet til HK fra andre  

 forbund.
Der var og er fortsat HK-medlemmer beskæftiget i casinoet efter  

 afskedigelserne i august 1991.
Direktionssekretær Gitta Kromann Christensen har forklaret bl.a., at hun  

 blev ansat i casinoet den 18. februar 1991 og således var beskæftiget her  

 allerede før dets åbning i april 1991. Ingen i ledelsen kendte noget til  

 mødet den 22. august 1991, da det den 23. s.m. blev besluttet at opsige en  

 række af medarbejderne.
Vidnet havde heller ikke selv fået noget at vide om  

 mødet, selv om hun er medlem af HK.
Ledelsen havde i øvrigt ikke noget  

 kendskab til medarbejdernes eventuelle organisatoriske tilhørsforhold.  

 Afskedigelserne skyldtes alene, at det økonomisk var gået dårligere end  

 forventet.
Man havde derfor drøftet med hovedsædet - Casino Austria  

 International (CAI), der er hovedsæde for 3 af casinoerne i Danmark, nemlig  

 casinoerne i København, Odense og Vejle - forskellige muligheder for en  

 bedring af økonomien.
Den 23. august 1991 fik man telefonisk fra hovedsædet i  

 Wien besked om, at åbningstiden kunne indskrænkes med den følge, at der kunne  

 foretages en personalereduktion.
Man rådede samtidig casinoets ledelse til at  

 iværksætte opsigelserne omgående, således at varslerne efter funktionærloven  

 kunne blive så korte som mulige.
Når man valgte at skære ned blandt de  

 hjemmeværende danske medarbejdere i stedet for de danskere, som havde været  

 under uddannelse i udlandet og i tiden derefter vendte hjem, skyldtes det, at  

 de sidste havde større erfaring og bedre kvalifikationer.
Hertil kom, at de  

 ved udsendelsen var lovet beskæftigelse i Casino Odense, når de kom tilbage.  

 Men det var primært disse medarbejderes indstilling til arbejdet, som var  

 afgørende for valget.
Man har fra ledelsens side gjort meget for at få de  

 afskedigede medarbejdere ansat andetsteds.
6. Til støtte for påstandene har klagerne anført, at det efter  

 bevisførelsen må lægges til grund, at Casino Odense har handlet i strid med  

 Hovedaftalens § 1, idet afskedigelserne den 23. august 1991 af et større  

 antal af forbundets medlemmer, som dagen forinden havde deltaget i et af  

 medarbejderne arrangeret møde i HK-afdelingens lokaler, må antages at være  

 begrundet i organisationstilhørsforholdet og således ikke at være iværksat ud  

 fra saglige motiver.
Klagerne har nok bevisbyrden for, at  

 organisationstilhørsforholdet var den egentlige grund til afskedigelserne.  

 Men i en situation som den foreliggende, hvor der på grund af den tidsmæssige  

 sammenhæng mellem mødet og afskedigelserne består en formodning herfor,  

 påhviler det de indklagede at medvirke til at afsvække en sådan formodning.  

 Dette er imidlertid ikke sket.
Af forklaringerne fremgår således, at  

 medarbejderne under mødet fornemmede en vis »utæthed«, som gjorde  

 det muligt for ledelsen at orientere sig om mødets forløb, og at det netop  

 var de medarbejdere, der tog ordet under mødet, som blev udtaget til  

 afskedigelse næste dag.
Når ledelsen kort forinden havde benægtet, at der  

 trods et stramt budget ville ske afskedigelser, skaber også dette en  

 formodning for, at afskedigelserne reelt var begrundet i det organisatoriske  

 tilhørsforhold.
Konkluderende må resultatet bevismæssigt være, at casinoet  

 ikke har handlet på en måde, der er forenelig med Hovedaftalens § 1, en  

 konklusion, som bestyrkes af virksomhedens handlemåde i relation til  

 tillidsrepræsentanten, hvis valg man først ikke ville godkende, og som man  

 senere forsøgte at afskedige.
7. De indklagede har anført, at de med klagerne er enige i, at det  

 afgørende for udfaldet af sagen er, om afskedigelserne skete ud fra saglige,  

 driftsmæssige hensyn eller må opfattes som en organisationsfjendtlig  

 handling, jf.
Hovedaftalens § 1. Klagerne har - som af dem erkendt -  

 bevisbyrden for, at afskedigelserne var begrundet i  

 organisationstilhørsforholdet, og denne bevisbyrde er ikke løftet.
Der består  

 end ikke en formodning herfor.
Tværtimod fremgår det klart af det under sagen  

 fremkomne, herunder forklaringerne, at det af driftsmæssige grunde var  

 nødvendigt for casinoet at indskrænke åbningstiden, hvilket måtte føre til  

 personalereduktioner.
Blandt de afskedigede medarbejdere var nogle, som først  

 blev indmeldt i forbundet eller overflyttet til dette under mødet den 22.  

 august 1991, og som casinoets ledelse derfor ikke kunne have nogen viden om,  

 at de var - eller rettere nu var blevet - medlemmer af HK.
Ledelsen har i  

 øvrigt aldrig interesseret sig for medarbejdernes organisatoriske  

 tilhørsforhold.
Man har vurderet de enkelte medarbejderes kvalifikationer og  

 valgt at beholde de medarbejdere, der kom tilbage fra udlandet, som de bedst  

 kvalificerede.
En del af de afskedigede medarbejdere tilbød man genansættelse  

 i andre casinoer inden for samme organisation, hvilket vel heller ikke tyder  

 på organisationsforfølgelse.
 8. Arbejdsretten skal udtale:
Efter bevisførelsen lægger retten til grund, at Casino Odense allerede få  

 måneder efter åbningen fandt det nødvendigt af driftsmæssige grunde at  

 indskrænke casinoets åbningstid og som følge heraf at foretage  

 personalereduktioner.
Retten finder det ikke godtgjort, at de herefter  

 iværksatte afskedigelser af et antal medarbejdere, hvoraf nogle først under  

 mødet dagen forinden var blevet indmeldt i eller overflyttet til Handels- og  

 Kontorfunktionærernes Forbund i Danmark, var begrundet i disse medarbejderes  

 organisationstilhørsforhold.
Da såvel beslutningen om at afskedige et antal  

 medarbejdere som udvælgelsen af disse - hvoraf flere senere blev tilbudt  

 arbejde i andre af organisationens casinoer - herefter må antages at være  

 sket ud fra saglige motiver, kan klagerne ikke få medhold i de nedlagte  

 påstande.
Den indklagede virksomhed vil derfor være at frifinde.
 T h i k e n d e s f o r r e t :
 Indklagede, Casino Odense, frifindes.
 I sagsomkostninger til Arbejdsretten skal klagerne betale 2.000 kr.
