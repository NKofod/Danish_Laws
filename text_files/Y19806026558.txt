 Monopoltilsynet tog på en konkret forespørgsel stilling til  

 rækkevidden af bestemmelsen om, at en bygherre højst må modtage 2  

 underhåndsbud, og fandt ikke, at det var en overtrædelse af licitationsloven,  

 såfremt en af de to tilbudsgivere efterfølgende fremkommer med et fornyet  

 eller revideret tilbud som følge af en ændring eller præcisering af  

 udbudsgrundlaget eller arbejdets omfang.
En entreprenør, A, havde på eget initiativ den 17. oktober 1979 afgivet  

 tilbud til en kommune på et kloakeringsarbejde.
Tilbuddet var baseret på  

 tegningsmateriale, der var udleveret af kommunen.
Endeligt udbudsmateriale  

 forelå endnu ikke, men entreprenørfirmaet udarbejdede efter skøn over de  

 enkelte ledningsafsnit tilbudsliste med delpriser på ledningsstrækninger og  

 brønde.
 Herefter besluttede kommunen at udarbejde udbudsmateriale med  

 tilbudsliste, som blev sendt til entreprenør A og en kloakmester, B, der  

 begge blev anmodet om tilbud.
A afgav den 30. oktober 1979 tilbud på 657.258 kr. (med oplysning om, at  

 tilbudet kunne reduceres med 49.170 kr., hvis nærmere angivne krav blev  

 frafaldet). B afgav ligeledes den 30. oktober 1979 tilbud på 602.282 kr.
A's  

 tilbud, der var betegnet som et revideret tilbud , blev accepteret med den  

 tilbudte reduktion, således at entreprisesummen blev 608.088 kr.
 Spørgsmålet var herefter, om kommunen i strid med licitationslovens § 5,  

 stk. 1, havde modtaget 3 underhåndsbud på samme arbejde.
 I tilsynets skrivelse af 14. oktober 1980 til Håndværksrådet hedder det:  

 .....
 Da loven for underhåndsbuds vedkommende ikke indeholder regler om pligt  

 til at antage det billigste tilbud eller forbud mod nedsættelse af et tilbud,  

 der er højere end et andet, skal tilsynet ikke tage stilling til kommunens  

 valg af entreprenør eller til den foretagne reduktion af tilbudene.
 Det skal dernæst bemærkes, at det i bemærkningerne til § 6 i forslag til  

 lov om licitation m.v. (lovens § 5), hvorefter det ikke er tilladt at modtage  

 mere end 2 underhåndsbud på samme arbejde inden for de nævnte frister, bl.a.  

 hedder: ..... De foreslåede regler svarer efter deres indhold i hovedsagen  

 til de regler, der efter licitationsordningen af 1945 har været fastsat i  

 organisationernes vedtægter ... .
 Organisationernes vedtægter havde efter forslag fra  

 licitationskommissionen af 1943 på dette punkt typisk følgende ordlyd: Har to  

 medlemmer på grundlag af samme tegninger og/eller samme beskrivelse givet  

 underhåndsbud på et arbejde, må intet andet medlem give underhåndsbud derpå  

 ... .
Efter tilsynets opfattelse må det således antages at have været lovgivers  

 hensigt med bestemmelsen i lovens § 5, stk. 1, at forhindre tilbud fra en  

 tredie tilbudsgiver.
Hensigten har derimod næppe været at imødegå, at en  

 tilbudsgiver efterfølgende fremkommer med et fornyet eller revideret tilbud  

 som følge af en ændring eller præcisering af udbudsgrundlaget eller arbejdets  

 omfang.
 På den baggrund finder tilsynet ikke, at der i det foreliggende tilfælde  

 er sket en overtrædelse af licitationslovens § 5, stk. 1. .....
