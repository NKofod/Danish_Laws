Bekendtgørelse om pristillæg til elektricitet produceret ved afbrænding af biomasse i henhold til § 45 a i lov om fremme af vedvarende energi1) I medfør af § 50, stk. 5 og 6, § 56 c, stk. 2, nr. 7, § 57, stk. 1, § 68, nr. 1, og § 73, stk. 1, i lov om fremme af vedvarende energi, jf. lovbekendtgørelse nr. 125 af 7. februar 2020, som ændret ved lov nr. 1566 af 27. december 2019 og lov nr. 883 af 12. maj 2021, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse vedrører pristillæg efter § 45 a, i lov om fremme af vedvarende energi til elektricitet produceret fra den 1. april 2019 ved afbrænding af biomasse.
 § 2. I denne bekendtgørelse forstås ved:
 1) Biomasse: Materiale, som fremgår af bilag 1 i lov om fremme af vedvarende energi.
 2) Biomasse-elproduktionsanlæg: Teknisk enhed til elproduktion med eget GSRN-nummer.
 3) Driftsomkostninger: Omkostninger forbundet med driften af det støttede anlæg, herunder også brændselsomkostninger.
 4) Etableret biomasseanlæg: Elproduktionsanlæg, der er nyetableret som biomasseanlæg, bl.a. med det formål at kunne producere elektricitet fra afbrænding af biomasse.
 5) Fyldestgørende ansøgning: Når Energistyrelsen har modtaget alle nødvendige oplysninger til at kunne træffe en afgørelse.
 6) Gennemført investering: Når der er truffet en irreversibel investeringsbeslutning om en investering, som er juridisk bindende for alle parter.
 7) Gennemført reinvestering: Når der er truffet en irreversibel investeringsbeslutning om en reinvestering, som er juridisk bindende for alle parter.
8) Idriftsættelsestidspunktet for anvendelse af biomasse: Det tidspunkt, hvor biomasse-elproduktionsanlægget er begyndt at levere elektricitet til elforsyningsnettet fra afbrænding af biomasse.
For ombyggede anlæg: Første gang der er leveret elektricitet fra afbrænding af biomasse efter, at anlægget første gang er ombygget med henblik på at producere elektricitet ved afbrænding af biomasse.
 9) Kriseramt virksomhed: Virksomhed som er kriseramt i medfør af definitionerne i Fællesskabets gældende retningslinjer for statsstøtte til redning og omstrukturering af kriseramte virksomheder som ændret eller erstattet, jf. punkt 16 i Europa-Kommissionens Retningslinjer for statsstøtte til miljøbeskyttelse og energi 2014-2020 (2014/C 200/01).
 10) Multibrændselsanlæg: Biomasse-elproduktionsanlæg, som er indrettet til anvendelse af biomasse sammen med andre brændsler.
 11) Ombygget anlæg: Biomasse-elproduktionsanlæg, der tidligere udelukkende har anvendt fossile brændsler, som eksempelvis kul i elproduktionen for at kunne producere elektricitet, og der på et senere tidspunkt har foretaget direkte væsentlige investeringer, som fysisk har ombygget anlægget til, at kunne producere elektricitet fra afbrænding af biomasse.
12) Reinvesteringer: Investering i materielle anlægsaktiver, som defineret i Årsregnskabsloven jf. lovbekendtgørelse nr. 838 af 8. august 2019, og som overstiger en værdi på 13.500 kr.
Kun forbedringer, som aktiveres og afskrives, kan indgå som reinvestering, mens vedligeholdelsesudgifter, som udgiftsføres straks, ikke kan medregnes.
Reinvesteringen skal være foretaget efter den første ombygning eller etablering af anlægget.
 13) Store virksomheder: Virksomheder, som ikke er en SMV omfattet af definitionen i Kommissionens henstilling af 6. maj 2003 om definitionen af mikrovirksomheder, små og mellemstore virksomheder, (EU-Tidende 2003, nr. 124 af 20. maj 2003, s. 36).
Kapitel 2 Pristillæg for elektricitet produceret fra afbrænding af biomasse som nævnt i § 45 a i lov om fremme af vedvarende energi § 3. Energistyrelsen meddeler tilsagn om pristillæg på 15 øre pr. kWh til elektricitet produceret fra afbrænding af biomasse efter reglerne i § 45 a i lov om fremme af vedvarende energi og reglerne i denne bekendtgørelse.
 Stk. 2. Der ydes pristillæg for elektricitet produceret fra og med den 1. april 2019 i en periode frem til 15 år fra det tidspunkt, hvor anlægget første gang ved direkte væsentlige investeringer er ombygget til at producere elektricitet fra afbrænding af biomasse til elforsyningsnettet, og er begyndt at levere elektricitet fra afbrænding af biomasse til elforsyningsnettet.
 Stk. 3. Der ydes pristillæg for elektricitet produceret fra og med den 1. april 2019 i en periode frem til 20 år fra det tidspunkt, hvor anlægget ved direkte væsentlige investeringer er etableret, og er begyndt at levere elektricitet fra afbrænding af biomasse til elforsyningsnettet.
Stk. 4. Støtteordningen er godkendt i medfør af Kommissionens EF-Retningslinjer for statsstøtte til miljøbeskyttelse 2008-2014 af 1. april 2008, Den Europæiske Unions Tidende 2008, nr.
C 82, s. 1, og ordningen administreres i overensstemmelse hermed.
 Stk. 5. Der kan ikke ydes støtte til en virksomhed, der ikke har efterkommet et krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked.
 Stk. 6. Der kan ikke ydes støtte til en kriseramt virksomhed, jf. § 2, nr. 9.
Ansøgning om tilsagn om pristillæg § 4. Fyldestgørende ansøgning om tilsagn om pristillæg til elektricitet produceret fra afbrænding af biomasse skal være modtaget i Energistyrelsen senest den 17. februar 2019. Ansøgningen skal indgives på et ansøgningsskema, som findes på Energistyrelsens hjemmeside www.ens.dk og indsendes med elektronisk post via e-boks til Energistyrelsen.
 Stk. 2. Behandling af fyldestgørende ansøgninger påbegyndes i den rækkefølge, de modtages i Energistyrelsen.
 Stk. 3. Der skal indsendes én ansøgning for hvert biomasse-elproduktionsanlæg med angivelse af anlæggets GSRN-nummer.
 Stk. 4. Indsendelsestidspunktet regnes fra det tidspunkt, hvor en fyldestgørende ansøgning er modtaget i Energistyrelsen.
 § 5. Ansøgning om tilsagn efter § 3 skal som minimum indeholde følgende oplysninger:
 1) Navn på ejeren eller ejerne af elproduktionsanlægget.
 2) CVR-nr. for den virksomhed, der ansøger om pristillæg.
 3) GSRN-nummer for anlægget, jf. § 4, stk. 3.
 4) Biomasse-elproduktionsanlæggets nominelle effekt målt i megawatt.
 5) Beskrivelse af biomasse-elproduktionsanlægget, herunder beskrivelse af delkomponenter (kedel, turbine, generator, motor, gasturbine m.v.) samt beskrivelse af hvilke brændsler, der kan anvendes på anlægget.
 6) Dokumentation for om anlægget er etableret eller ombygget, jf. § 2, nr. 4 og 11.
 7) Dokumentation for idriftsættelsestidspunkt for biomasse-elproduktionsanlæggets elproduktion fra afbrænding af biomasse, jf. § 2, nr. 8.
Afgørelse om tilsagn om pristillæg § 6. Energistyrelsen træffer afgørelse om pristillæg til elektricitet produceret fra afbrænding af biomasse efter § 45 a i lov om fremme af vedvarende energi til og med den 31. marts 2019.
 Stk. 2. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller databaser til kontrol af eller supplement til de oplysninger, der er angivet i ansøgningen.
Kapitel 3 Dispensation fra krav om levering af elektricitet fra afbrænding af biomasse til elforsyningsnettet § 7. Energistyrelsen kan i særlige tilfælde dispensere fra kravet i § 45 a, stk. 2 og 3, i lov om fremme af vedvarende energi om, at anlægget skal være begyndt at levere elektricitet til elforsyningsnettet fra afbrænding af biomasse inden den 1. april 2019. Dispensation meddeles efter reglerne i § 45 a, stk. 7, i lov om fremme af vedvarende energi.
Stk. 2. Ansøgning om dispensation indsendes som elektronisk post via e-boks til Energistyrelsen.
Ansøgningen skal være modtaget i Energistyrelsen senest den 17. februar 2019.
 Stk. 3. Ansøgning om dispensation skal som minimum indeholde følgende oplysninger:
 1) Beskrivelse af baggrunden for, at der ønskes dispensation fra kravet om, at anlægget skal være begyndt at levere elektricitet til elforsyningsnettet fra afbrænding af biomasse inden den 1. april 2019.
 2) Dokumentation for, at den irreversible investering i nyanlæg eller ombygning af biomasseanlægget er foretaget inden den 29. juni 2018.
 3) Tidsplan for forventet levering af elektricitet til elforsyningsnettet som følge af det uforudsete forhold, som den foreligger på ansøgningstidspunktet.
 § 8. Energistyrelsen meddeler afgørelse om dispensation til og med den 31. marts 2019.
 Stk. 2. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller fra databaser til kontrol af eller supplement til de oplysninger, der er angivet i ansøgningen.
Kapitel 4 Forlængelse af støtteperioden ved reinvesteringer § 9. Ved reinvesteringer meddeler Energistyrelsen tilsagn om forlængelse af de støtteperioder, der fremgår af § 45 a, stk. 2 og 3 efter reglerne i § 45 a, stk. 4, i lov om fremme af vedvarende energi.
Energistyrelsen meddeler tilsagn om forlængelse af støtteperioderne til og med den 31. marts 2019.
 Stk. 2. Ansøgning om forlængelse af støtteperioden for reinvesteringer skal være modtaget i Energistyrelsen senest den 17. februar 2019. Ansøgningen skal indsendes elektronisk via e-boks til Energistyrelsen.
 Stk. 3. Energistyrelsen beregner forlængelsen af støtteperioden efter den formel, der fremgår af bilag 2 til lov om fremme af vedvarende energi.
 Stk. 4. Der skal ved ansøgning om forlængelse af støtteperioden indsendes dokumentation for værdien af samtlige reinvesteringer gennemført inden den 1. januar 2019 på biomasse-elproduktionsanlægget.
 Stk. 5. Ansøgning om forlængelse af støtteperioden skal indeholde de oplysninger, der fremgår af § 5, samt oplysning om størrelsen af elproduktionen produceret ved afbrænding af biomasse for hvert af årene 2017 og 2018. Ansøgningen skal yderligere indeholde følgende oplysninger for hver reinvestering:
1) Et regnskab for reinvesteringen specificeret på hovedposter.
I tilfælde, hvor det endelige regnskab endnu ikke foreligger, fremsendes et budget specificeret på hovedposter.
2) Faktura for større anskaffelser i forbindelse med reinvesteringen.
I tilfælde, hvor der ikke foreligger en faktura, fremsendes købsaftale for anskaffelserne eller anden dokumentation for værdien af reinvesteringen.
 3) Oplysning om måned og år, hvor der er sket idriftsættelse af reinvesteringen i anlægget.
 4) En underskrevet erklæring om, at reinvestering enten levetidsforlænger anlægget, øger varme- og eller elkapaciteten, eller medfører, at anlægget kan producere elektricitet fra afbrænding af yderligere biomassebrændsler.
 Stk. 6. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller databaser til kontrol af eller supplement til de oplysninger, der er angivet i ansøgningen.
Kapitel 5 Udbetaling af pristillæg § 10. Baseret på de måledata som netselskabet har indberettet til stamdataregistret i medfør af bekendtgørelse om stamdataregistret for elproducerende anlæg m.v., og de i § 11 nævnte oplysninger, udbetaler Energistyrelsen månedligt pristillæg til støttemodtageren.
Indberetning og underretningspligt § 11. Støttemodtagere skal årligt til Energistyrelsen indberette og dokumentere den anvendte mængde af hver type af støtteberettiget biomasse, som er blevet afbrændt til at producere elektricitet til elforsyningsnettet, og hvor der er modtaget pristillæg til efter § 45 a i lov om fremme af vedvarende energi.
Dokumentationen kan være i form af købsaftaler, kontrakter, oplysning om ændring i lagerbeholdning eller anden dokumentation for brændselsanvendelsen.
 Stk. 2. Støttemodtagere skal årligt i forbindelse med indberetningen efter stk. 1 til Energistyrelsen indsende en tro- og love-erklæring om, at støttemodtager har sikret opfyldelse af de til enhver tid gældende kriterier for bæredygtighed og besparelse af drivhusgasemissioner, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v., for den mængde biomasse, der er modtaget støtte til efter den 30. juni 2021.
 Stk. 3. Information om proceduren for indberetning findes på www.ens.dk.
 Stk. 4. Energistyrelsen fastsætter fristen for indberetning og offentliggør denne på www.ens.dk.
 § 12. Omkostninger ved indberetning og måling, jf. §§ 10 og 11 afholdes af støttemodtageren.
§ 13. Enhver, der modtager pristillæg efter § 45 a, stk. 2 og 3, i lov om fremme af vedvarende energi er forpligtet til at underrette Energistyrelsen om ethvert forhold, der har betydning for berettigelsen til at modtage pristillæg, samt for fastsættelse af størrelse og varigheden af pristillægget.
Ethvert forhold skal underrettes så snart, at det er indtruffet eller fra det tidspunkt, hvor støttemodtageren bliver bekendt med dette.
Kapitel 6 Afslag på udbetaling eller bortfald af pristillæg § 14. Energistyrelsen kan afslå at udbetale pristillæg, hvis støttemodtageren eller netselskabet ikke indberetter de nødvendige måledata og oplysninger til beregning af pristillægget, jf. § 10, eller hvis støttemodtageren ikke indberetter og dokumenterer den anvendte biomasse, jf. § 11.
 Stk. 2. Udbetalingen genoptages, når de nødvendige måledata og oplysninger er modtaget verificeret hos Energistyrelsen.
 § 15. Energistyrelsen kan træffe afgørelse om, at tilsagn om pristillæg efter §§ 6, 7 og 9 bortfalder helt eller delvist, hvis:
 1) Støttemodtageren har givet urigtige eller vildende oplysninger eller fortiet oplysning af betydning for Energistyrelsens behandling af ansøgning om tilsagn.
 2) Tildeling af tilskuddet er i strid mod Europa-Kommissionens meddelelse om retningslinjer for statsstøtte til miljøbeskyttelse 2008-2014 af 1. april 2008, s. 1(EUT C 82).
 3) Hele eller dele af den producerede elektricitet ikke stammer fra produktion, der opfylder de relevante kriterier for bæredygtighed og for besparelse af drivhusgasemissioner, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v.
 Stk. 2. Hvis pristillægget er udbetalt, kan det kræves helt eller delvist tilbagebetalt i de i stk. 1 opregnede tilfælde.
Stk. 3. Tilbagebetaling af pristillægget skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende den rente, der er fastsat i medfør af § 5 i lov om renter ved forsinket betaling m.v.
Den tillagte rente udgør dog mindst 50 kr.
 Stk. 4. Bortfald af pristillæg efter stk. 1, nr. 3, for den del af den producerede elektricitet, der ikke opfylder de relevante kriterier for bæredygtighed og for besparelse af drivhusgasemissioner, gælder for hele det år, som opgørelsen vedrører.
Kontrolbestemmelser § 16. Den til enhver tid værende ejer af biomasseanlægget er forpligtet til overfor netselskabet eller Energistyrelsen at afgive sådanne oplysninger, herunder regnskaber og lignende dokumentation, som findes nødvendigt til gennemførelsen af bekendtgørelsens bestemmelser om pristillæg.
 Stk. 2. Energistyrelsen kan foretage regnskabsmæssig stikprøvekontrol af ansøgninger om udbetalinger af pristillæg.
Kapitel 7 Klageadgang § 17. Energistyrelsens afgørelser efter §§ 6 og 9 i denne bekendtgørelse kan ikke påklages til anden administrativ myndighed end Energiklagenævnet.
 Stk. 2. Klager over afgørelser i stk. 1 indgives skriftligt til Energiklagenævnet inden 4 uger efter, at afgørelsen er meddelt.
 Stk. 3. Energistyrelsens afgørelser efter § 8 kan ikke påklages til anden administrativ myndighed.
Straffebestemmelser § 18. Medmindre højere straf er forskyldt efter anden lovgivning, straffes med bøde den, der:
1) afgiver urigtige oplysninger i forbindelse med modtagelse af pristillæg for elektricitet produceret fra afbrænding af biomasse eller 2) undlader at indsende underretning om ændringer i forudsætninger af betydning for pristillæg fra elektricitet produceret fra afbrænding af biomasse, eller som afgiver urigtige oplysninger i forbindelse med en sådan underretning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 8 Ikrafttrædelse § 19. Bekendtgørelsen træder i kraft den 30. juni 2021.
 Stk. 2. Bekendtgørelse nr. 1758 af 30. november 2020 om pristillæg til elektricitet produceret ved afbrænding af biomasse i henhold til § 45 a i lov om fremme af vedvarende energi ophæves.
 Stk. 3. Bestemmelserne i bekendtgørelse nr. 1608 af 18. december 2018 om pristillæg til elektricitet produceret ved afbrænding af biomasse i henhold til § 45 a i lov om fremme af vedvarende energi finder fortsat anvendelse for de indberetninger, jf. bekendtgørelsens § 11, der skal foretages for regnskabsårene 2019 og 2020.
Energistyrelsen, den 14. juni 2021 Janni Torp Kjærgaard / Lisbet Ølgaard 1) Bekendtgørelsen gennemfører dele af Europa-Parlamentet og Rådets direktiv 2018/2001/EU af 11. december 2018 om fremme af anvendelsen af energi fra vedvarende energikilder (omarbejdning), EU-Tidende 2018, nr.
L 328, side 82.
