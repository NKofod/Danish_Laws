En bevillingshaver opfyldte ikke kravet i hyrekørselsbekendtgørelsens  

 § 5 om personlig udnyttelse af bevillingen idet denne var udlånt til  

 bevillingshaverens ægtefælle siden 1983. Tilbagekaldelse af bevillingen ansås  

 for berettiget I brev af 14. maj 1990 (j.nr. 40.286) har De som advokat for  

 hyrevognmand Erik Ove Corneliussen indbragt den af Storkøbenhavns  

 Hyrevognsnævn trufne afgørelse af 30. marts 1990 om tilbagekaldelse af Deres  

 klients beviling (nr. 1-2306) til hyrekørsel.
 Nævnets afgørelse er truffet i medfør af § 8, stk. 1, i lov om hyrekørsel,  

 hvorefter en bevilling kan tilbagekaldes, såfremt indehaveren har gjort sig  

 skyldig i grov eller oftere gentagen overtrædelse af vilkårene for  

 hyrekørselsloven eller af forskrifter udstedt i medfør af loven.
 Nævnet har begrundet afgørelsen med, at Deres klient har overtrådt § 5 i  

 bekendtgørelse nr. 401 af 14. september 1979 om hyrekørsel ved siden 1986 at  

 have udlånt sin hyrekørselsbevilling til sin daværende  

 hustru, Joan Corneliussen.
 I Deres brev af 14. maj 1990 til ministeriet har De bekræftet, at Deres  

 klient har udlånt sin bevilling til sin daværende hustru allerede siden  

 januar måned 1983, hvor Deres klient ophørte med at drive  

 hyrekørselsvirksomhed og i stedet arbejdede som snedker, hvorfor hustruen  

 udnyttede Deres klients bevilling.
 Ministeriet skal i denne anledning meddele følgende:
 Ifølge hyrekørselsbekendtgørelsens § 5, stk. 1, skal en bevilling udnyttes  

 af bevillingshaveren personligt og kan hverken helt eller delvist overgå til  

 andre ved salg, bortforpagtning, udleje, udlån, pantsætning,  

 kreditorforfølgning, arv eller på anden måde.
 Dette er ikke ensbetydende med, at bevillingshaveren nødvendigvis selv  

 skal være fører af vognen, idet det afgørende er, at bevillingshaveren hele  

 tiden har den fulde indsigt med såvel den faktiske som den  

 administrative/økonomiske del af hyrekørselsvirksomhed, herunder navnlig  

 ansættelse, afskedigelse og aflønning af chauffører, den daglige afregning  

 med disse samt disponering over vognmateriel.
Ministeriet lægger til grund, at Deres klient siden januar 1983 har  

 arbejdet som snedker og ikke udnyttet sin bevilling, idet han har udlånt  

 denne til sin daværende hustru.
Det er derfor ministeriets opfattelse, at  

 Deres klient har tilsidesat sin pligt til at udnytte hyrekørselsbevillingen,  

 som fastsat i hyrekørselslovgivningen.
 Ministeriet finder, at Storkøbenhavns Hyrevognsnævn under de foreliggende  

 omstændigheder har været berettiget til at tilbagekalde Deres klients  

 hyrekørselsbevilling (nr.1-2356) og stadfæster således nævnets afgørelse.
 Storkøbenhavns Hyrevognsnævn har modtaget kopi af nærværende brev.
