Ankestyrelsens principafgørelse U-33-03 om vaccination - allergisk reaktion - ulykkestilfælde - interesse - arbejdsskade Resumé:
 En allergisk reaktion efter en influenzavaccination, som var foranlediget af arbejdsgiver, betalt af arbejdsgiver, og som blev foretaget på arbejdspladsen, kunne ikke anerkendes som en arbejdsskade, da skaden ikke skete som en følge af sikredes arbejde eller de forhold, hvorunder dette foregik.
 Lovgivning:
Lov om arbejdsskadesikring - lovbekendtgørelse nr. 278 af 14. marts 2013 - § 5 Afgørelse:
1. Baggrund for at behandle sagen principielt Ankestyrelsen har behandlet sagen principielt for at afklare, hvornår en skade efter en vaccination kan anses for at være sket som en følge af arbejdet eller de forhold, hvorunder dette er foregået.
2. Reglerne Lov om arbejdsskadesikring § 5 fastslår, at der ved en arbejdsskade forstås en ulykke, der er en følge af arbejdet eller de forhold, det er foregået under.
3. Andre principafgørelser Ankestyrelsen har ikke andre principafgørelser på området.
4. Den konkrete afgørelse Resultatet er  Deres allergiske reaktion på en influenzavaccination kan ikke anerkendes som en arbejdsskade.
 De kan derfor ikke få erstatning eller andre ydelser efter loven.
 Vi er således kommet til samme resultat som Arbejdsskadestyrelsen.
 Begrundelsen for afgørelsen om, at Deres allergiske reaktion på en influenzavaccination ikke er omfattet af arbejdsskadelovgivningen.
 Uanset, at vaccinationen mod influenza var foranlediget af Deres arbejdsgiver og foregik på Deres arbejdsplads, er der ikke tale om en arbejdsskade.
Vi har lagt vægt på, at der var tale om et tilbud fra Deres arbejdsgiver, og at vaccinationen var frivillig.
Vaccinationen skete ikke som et led i Deres arbejde og blev ikke foretaget på grund af forholdene på arbejdspladsen.
Vi har endvidere lagt vægt på, at vaccinationen var lige så meget i Deres egen interesse som i Deres arbejdsgivers interesse.
Skaden er således ikke sket som en følge af Deres arbejde eller de forhold, hvorunder dette er foregået.
