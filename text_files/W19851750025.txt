 I forbindelse med et vejanlæg blev arealerstatningen ved overtaksation  

 nedsat fra 3,75 kr. til 3,50 kr. pr. m2 med bemærkning, at der med hensyn til  

 almindelig landbrugsjord ikke burde differentieres efter bonitet.
 Torsdag den 22. august 1985, kl. 9, samledes den i medfør af lov om  

 offentlige veje nedsatte overtaksationskommission for Københavns og Bornholms  

 amtsrådskredse m.v. på ejendommen matr.nr. 42 b, Åker, for at fastsætte  

 erstatningen for ekspropriation fra denne ejendom til udbygning og regulering  

 af hovedlandevej 175, Rønne-Snogebæk-Nexo, st. 15,50-17,50.
 Formanden fremlagde skrivelse af 6. juni 1985 fra Bornholms amtskommune,  

 teknisk forvaltning, hvorved denne for overtaksationskommissionen indbringer  

 de af taksationskommissionen for Bornholms amtsrådskreds under den 2. maj  

 1985 afsagte kendelser vedrørende de nævnte ejendomme.
 Endvidere fremlagdes skrivelse af 23. maj 1985 fra taksationskommissionen  

 samt udskrift af taksationskommissionens protokol vedrørende møderne den 18.  

 april og 2. maj 1985 med de deri nævnte bilag.
 Der passerede som følger:
 ad lb.nr. 3. Matr.nr. 42 a m.fl.,  Åker.
 Ejeren, gårdejer Viggo Kofoed, mødte med konsulent Peter Skjødt, Bornholms  

 landøkonomiske forening.
Amtsrådsmedlem Harald Kjøller oplyste, at amtsrådets anke ikke i første  

 række skyldtes utilfredshed med den fastsatte arealpris på 3,75 kr. for  

 landbrugsjord.
Anken var særlig begrundet i, at der ved  

 taksationskommissionens erstatningsfastsættelse var lagt vægt på arealets  

 bonitet.
 Amtsrådet ønskede af praktiske grunde, og også fordi det faktisk gav det  

 rimeligste resultat, samme pris betalt for landbrugsjord, uanset bonitet.
Konsulent Per Skjødt fremlagde et notat med eksempler på handeler fra det  

 sidste år på Bornholm.
Der var tale om priser op til 25.000 kr. pr. td.land  

 for tillægsjord.
Han påstod derfor arealerstatningen forhøjet væsentligt.
Efter at overtaksationskommissionen havde drøftet sagen, afsagdes  

 sålydende K E N D E L S E:
 Den ejeren tilkommende erstatning fastsættes således:
For hele det eksproprierede areal pr. m2 3,50 kr.
 Overtaksationskommissionen er enig med amtsrådet i, at der, hvor der er  

 tale om almindelig landbrugsjord, ikke bør differentieres ved  

 erstatningsfastsættelsen efter bonitet.
 2 medlemmer af overtaksationskommissionen var af den opfattelse, at  

 taksationskommissionens kendelse burde stadfæstes.
 Erstatningen forrentes med 8% p.a. fra den 20. november 1984.
Der tillægges ejeren i godtgørelse for udgifter til sagkyndig bistand for  

 taksationsmyndighederne et beløb af 1.000 kr.
