Bekendtgørelse om konditionalitet I medfør af § 2, stk. 1-4, § 4, og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Anvendelsesområde og definitioner § 1. Bekendtgørelsen fastsætter minimumsstandarder for god landbrugs- og miljømæssig stand for jord (GLM-krav) samt regler om anvendelse af administrative sanktioner i forbindelse med overdragelse af arealer og om digital kommunikation.
Bekendtgørelsen supplerer reglerne om konditionalitet som omhandlet i Europa-Parlamentets og Rådets forordning (EU) 2021/2116 af 2. december 2021 om finansiering, forvaltning og overvågning af den fælles landbrugspolitik og om ophævelse af forordning (EU) nr. 1306/2013.
 § 2. I denne bekendtgørelse forstås ved:
 1) Braklagt areal: Omdriftsareal uden produktion af afgrøder eller afgræsning, som opretholdes i en stand, der gør det egnet til landbrugsproduktion uden forberedende foranstaltninger ud over brug af de sædvanlige landbrugsmetoder og -maskiner.
 2) Græs eller andet grøntfoder: Alle urteagtige planter, der traditionelt forekommer på naturlige græsarealer eller normalt inkluderes i blandinger af frø til græsningsarealer eller enge i Danmark.
 3) Jorddække: Dække for at undgå bar jord, der kan bestå af eksempelvis vinter- eller efterafgrøder, planterester eller naturligt fremspiret vegetation.
 4) Landbrugsareal: Omdriftsarealer, arealer med permanente afgrøder og arealer med permanent græs.
 5) Omdriftsareal: Areal med produktion af afgrøder, der ikke anses som permanente afgrøder eller permanent græs, eller arealer, der er til rådighed for produktion af afgrøder, men som ligger brak.
 6) Permanent græs: Græs eller andet grøntfoder, som har udgjort jorddække i mere end fem på hinanden følgende år.
 7) Permanente afgrøder: Afgrøder, der holdes ude af omdriften, og som dyrkes på arealerne i fem år eller mere og giver udbytte i flere år, bortset fra græs og permanent græs.
Minimumsstandarder for god landbrugs- og miljømæssig stand for jord (GLM-krav) § 3. Støttemodtagere som omhandlet i artikel 83, stk. 1, i forordning (EU) 2021/2116 af 2. december 2021 skal overholde de minimumsstandarder for god landbrugs- og miljømæssig stand for jord (GLM-krav), der fremgår af §§ 4-18.
GLM 2 § 4. Der må ikke foretages pløjning på de arealer, der fremgår af kortlaget "Minimum 12 % organisk kulstofindhold" på https://kort.lbst.dk/22, når disse arealer er omfattet af beskyttelse efter naturbeskyttelseslovens § 3.
GLM 3 § 5. Afgrødestub på omdriftsarealer må ikke afbrændes, jf. dog stk. 2.
 Stk. 2. Bestemmelsen i stk. 1 gælder ikke for afbrænding af halm fra frøgræsser fra arealer, hvor afgrøden dyrkes det følgende år.
GLM 4 § 6. Jordbehandling, gødskning, sprøjtning med pesticider samt dyrkning af andre afgrøder end græs eller andet grøntfoder må ikke finde sted i en bræmme på 3 meter langs de vandløb og søer, der er omfattet af § 69, stk. 1, i vandløbsloven.
GLM 5 § 7. I perioden fra og med den 1. oktober til og med den 15. februar i det følgende år må der ikke foretages pløjning af arealer, som fremgår af kortlaget Jorderosionszone på https://kort.lbst.dk/22.
GLM 6 § 8. På omdriftsarealer og arealer med permanente afgrøder skal der være jorddække fra høst til og med den 1. oktober, med mindre en længere periode følger af stk. 2 eller 3, jf. dog stk. 5, eller arealet er undtaget efter stk. 4.
Stk. 2. På omdriftsarealer og arealer med permanente afgrøder, der har jordbundstypeklassifikationerne JB 5, 6, 10 og 11, jf. kortlaget "Jordbundstype 5, 6, 10 og 11" på https://kort.lbst.dk/22, skal der være jorddække fra høst til og med den 20. oktober, jf. dog stk. 4 og 5. Kravet om jorddække efter 1. pkt. gælder tilsvarende for alle arealer, hvor der senest er dyrket gartneriafgrøder, jf. tabel 1 i bilag 5 til plantedækkebekendtgørelsen for planperioden 2022/2023 eller den tabel, der i senere planperioder træder i stedet herfor, eller flerårige vedplanter.
Kravet om jorddække gælder for så vidt angår arealer, hvor der senest er dyrket flerårige vedplanter, fra fjernelsen af disse.
 Stk. 3. På omdriftsarealer og arealer med permanente afgrøder, der har jordbundstypeklassifikationerne JB 1-4, jf. kortlaget Jordbundstype 1-4 på https://kort.lbst.dk/22, skal der være jorddække fra høst til og med den 1. februar i det følgende år, jf. dog stk. 4 og 5. Bestemmelsen i 1. pkt. gælder ikke for arealer, hvor der senest er dyrket gartneriafgrøder som nævnt i stk. 2 eller flerårige vedplanter.
 Stk. 4. Stk. 1-3 gælder ikke for:
 1) Arealer med omdriftsgræs og permanent græs.
 2) Arealer, hvor der senest er høstet kartofter.
 3) Planteskoler.
 Stk. 5. Stk. 2 og stk. 3 gælder ikke for arealer, hvor der senest er høstet roer.
 § 9. Uden at det anses for en overtrædelse af § 8, stk. 1-3, kan jordbehandling, som medfører fjernelse af jorddække, ske i følgende tilfælde:
 1) I forbindelse med omlægning til anden afgrøde, hvis denne sås senest 4 uger efter jordbehandlingen.
 2) Mekanisk ukrudtsbehandling på arealer, der dyrkes efter økologisk praksis med hensyn til brug af pesticider, selvom der ikke efterfølgende etableres jorddække.
GLM 7 § 10. Mindst 35 procent af omdriftsarealet på en bedrift skal udlægges til en anden afgrødekategori, end der blev dyrket på det pågældende areal i det foregående kalenderår.
Stk. 2. Der må ikke dyrkes den samme afgrødekategori på samme omdriftsareal i mere end tre kalenderår i træk.
Dette gælder fra og med kalenderåret 2022 og fremover.
 Stk. 3. Afgrødekategorien i henhold til stk. 1 og 2 følger afgrøden på arealet fra og med den 15. maj til og med den 25. juli i hvert kalenderår, jf. dog stk. 5-7.
 Stk. 4. En afgrødekategori i henhold til stk. 1 og 2 er én af følgende, jf. dog stk. 5 og 6:
 1) En planteslægt som defineret i den botaniske klassifikation af afgrøder.
 2) En art tilhørende en af følgende plantefamilier: Brassicaceae, Solonaceae og Cucurbitaceae.
 3) Braklagt jord.
 4) Græs eller andet grøntfoder.
 Vinterafgrøder og vårafgrøder betragtes dog som tilhørende forskellige afgrødekategorier, også selv om de tilhører samme slægt.
Stk. 5. På arealer, hvor der dyrkes majs, anses græs sået i udlæg med hensyn til kravene i stk. 1 og 2 som en ny afgrødekategori, når græsset er sået senest ved udgangen af juni måned og fastholdes på arealet til og med den 1. februar i det efterfølgende år.
Hvor den praksis, der er nævnt i 1. pkt., anvendes til opfyldelse af kravet i stk. 2, skal udsåningen og fastholdelsen af græsudlægget på arealet ske i hvert kalenderår fra 2023 og frem, hvor der dyrkes majs på arealet.
Stk. 6. På arealer, hvor der dyrkes tidligt høstede spisekartofler, anses efterafgrøder med hensyn til kravene i stk. 1 og 2 som en ny afgrødekategori, når kartoflerne er taget op senest den 30. juni, og efterafgrøderne er etableret senest den 1. august og fastholdes på arealet til og med den 20. oktober.
Hvor den praksis, der er nævnt i 1. pkt., anvendes til opfyldelse af kravet i stk. 2, skal udsåningen og fastholdelsen af efterafgrøderne på arealet ske i hvert kalenderår fra 2023 og frem, hvor der dyrkes tidligt høstede spisekartofler på arealet.
 Stk. 7. Stk. 1 og 2 finder ikke anvendelse for braklagte arealer, arealer med græs eller andet grøntfoder, arealer med de flerårige afgrøder, der fremgår af bilag 1, samt arealer med de afgrøder, som fremgår af bilag 2.
 § 11. Følgende bedrifter er undtaget fra kravene i § 10:
 1) Bedrifter, hvor mere end 75 % af omdriftsarealet anvendes til produktion af græs eller andet grøntfoder, er braklagt, anvendes til dyrkning af bælgfrugter eller er omfattet af en kombination af disse anvendelser.
 2) Bedrifter, hvor mere end 75 % af det støtteberettigede landbrugsareal er anvendt som permanente græsarealer, til produktion af græs eller andet grøntfoder eller til dyrkning af afgrøder under vand enten i en betydelig del af året eller i en betydelig del af dyrkningscyklussen eller er omfattet af en kombination af sådanne anvendelser.
 3) Bedrifter med op til 10 hektar omdriftsareal.
GLM 8 § 12. Det er ikke tilladt at fjerne, ødelægge eller omfangsmæssigt reducere landskabstræk i form af:
1) En sø med tilhørende randbevoksning, der ikke er omfattet af § 3 i naturbeskyttelsesloven, som i Landbrugsstyrelsen efter anmodning fra landbruger er registreret i Ministeriet for Fødevarer, Landbrug og Fiskeris Internet Markkort som en GLM-sø, der skal fastholdes og vedligeholdes.
Søen skal have et areal på mindst 100 m2 og områdets samlede areal må ikke overstige 2000 m2.
 2) Et fortidsminde og området inden for en afstand af 2 meter herfra, der er beskyttet efter museumslovens §§ 29 e og 29 f.
 § 13. Mindst 4 % af det samlede omdriftsareal på en bedrift skal være afsat til ét eller flere af følgende typer af ikke-produktive elementer og arealer:
 1) Landskabstræk som nævnt i § 12.
 2) Søer med et areal på op til 2000 m2, der er omfattet af § 3, stk. 1, 1. pkt., i naturbeskyttelsesloven.
 3) Bræmmer på 3 meter langs søer og vandløb som nævnt i § 6. Bræmmerne skal slås minimum én gang i perioden fra den 15. marts til den 25. oktober.
 4) Markbræmmer i form af arealer af op til 20 meters bredde, der er beliggende på markens dyrkningsflade, og hvori kan indgå bræmmer langs vandløb og søer som nævnt i nr. 3.
5) Markkrat i form af områder, der siden den 1. juni 2022 har fremstået som udyrkede arealer på op til 0,5 ha, der på intet sted er smallere end ti meter, og som er dækket af mindst 75 % træer og buske fordelt på hele arealet.
Markkrattet skal siden den nævnte dato have været omkranset af omdriftsareal, så dette areal på alle steder er mindst 5 meter bredt målt fra markkrattets yderkant.
 6) Braklagte arealer, herunder bestøverbrak og blomsterbrak.
 7) Småbiotoper i form af delområder på marken på op til 1 ha, der efter den 31. december 2022 udlægges som områder uden landbrugsaktivitet.
 Stk. 2. Et element eller areal som omhandlet i stk. 1, nr. 3-7, skal mindst udgøre 100 m2.
 Stk. 3. Mindst 50 % af en mark, hvorpå elementer som nævnt i stk. 1, nr. 4, 5 og 7, er beliggende, skal være udlagt til omdriftsareal eller areal til opfyldelse af en bio-ordning med hensyn til biodiversitet og bæredygtighed under artikel 31 i forordning (EU) 2021/2115.
 § 14. På markbræmmer og braklagte arealer som nævnt i § 13, stk. 1, nr. 4 og 6, skal der udføres mindst én af følgende landbrugsaktiviteter:
 1) Forårsslåning minimum én gang i perioden fra og med den 1. april til og med den 30. april.
 2) Sommerslåning minimum én gang i perioden fra og med den 1. august til og med den 25. oktober.
3) Mekanisk jordbehandling og etablering af enten blomsterbrak, der pr. m2 består af mindst to forskellige frø- og nektarproducerende plantearter, som dog ikke alene må bestå af korn, raps eller majs eller en blanding af disse, eller bestøverbrak, der pr. m2 består af mindst tre forskellige plantearter, som er omfattet af bilag 3 til denne bekendtgørelse.
Jordbehandling og udsåning skal ske senest den 30. april.
Den udsåede blomsterblanding skal udgøre mindst 50 pct. af plantedækket på arealet.
 Stk. 2. Plantematerialet fra slåning, jf. stk. 1, nr. 1 og 2, må ikke fjernes fra arealerne.
 Stk. 3. Jordbehandling og etablering af blomster- og bestøverbrak, jf. stk. 1, nr. 3, skal mindst foregå hvert andet år, så den udsåede blomsterblanding på arealet til stadighed lever op til de angivne plantedækkekrav.
 Stk. 4. Slåning på arealerne må ikke ske i perioden fra og med den 1. maj til og med den 31. juli, jf. dog stk. 5.
Stk. 5. Slåning i perioden fra og med 1. maj til og med 31. juli kan dog ske, hvis 1) arealet er beliggende inden for de afstandsforpligtelser, der gælder efter den til enhver tid gældende bekendtgørelse om markfrø og den til enhver til gældende bekendtgørelse om sædekorn, og landbrugeren har ansøgt om slåning for at undgå fremmed bestøvning fra plantedækket på de braklagte arealer af de frø eller sædekorn, der ønskes certificeret, eller 2) i forbindelse med selektiv bekæmpelse i form af slåning eller anvendelse af pesticider i forbindelse med bekæmpelse af hejrearter, giftige arter eller aggressive ukrudtsarter, som f.eks. flyvehavre eller kæmpebjørneklo.
§ 15. Elementer som nævnt i § 13, stk. 1, nr. 2, 5 og 7, samt søer omfattet af § 13, stk. 1, nr. 1, skal ligge i en afstand af mindst 5 meter fra 1) andre elementer af samme type, og 2) to eller flere elementer af de nævnte typer, der er placeret samlet i en gruppe uden indbyrdes afstand eller med en indbyrdes afstand på under 5 meter.
 Stk. 2. Grupper af elementer som nævnt i stk. 1, nr. 2, skal ligge i en afstand af mindst 5 meter fra andre sådanne grupper af elementer.
 Stk. 3. Det samlede areal af to eller flere elementer som omhandlet i § 13, stk. 1, nr. 2, 5 og 7, samt søer omfattet af § 13, stk. 1, nr. 1, der er placeret samlet i en gruppe uden indbyrdes afstand eller med en indbyrdes afstand på under 5 meter, kan højst udgøre 1 ha.
 Stk. 4. Flere markbræmmer, jf. § 13, stk. 1, nr. 4, skal ligge i en indbyrdes afstand af mindst 5 meter til hinanden.
 § 16. Elementer og arealer, der er afsat til opfyldelse af kravet i § 13, stk. 1, må ikke anvendes til nogen form for aktivitet, der er tilknyttet produktion, herunder hold af husdyr og dyrkning eller høst af afgrøder til brug for produktion af fødevarer.
 § 17. I perioden fra og med den 15. marts til og med den 31. juli må der ikke foretages beskæring af buskads og træer, der er beliggende på landbrugsarealer, men som ikke indgår i produktion.
GLM 9 § 18. Permanente græsarealer, som er beliggende i habitatområder inden for de naturtyper, som fremgår af bilag 5 til habitatbekendtgørelsen, må ikke omlægges eller pløjes.
Administrative sanktioner ved overdragelse § 19. Hvor rådigheden over et areal overdrages i løbet af et år, hvor reglerne om konditionalitet ikke overholdes på arealet, pålægges de administrative sanktioner, som er omhandlet i forordning (EU) 2021/2116 af 2. december 2021, den, der i året har søgt støtte for det omhandlede areal, hvis den manglende overholdelse direkte kan tillægges 1) den, som har overdraget arealet, eller 2) den, som har fået arealet overdraget, jf. dog stk. 2.
 Stk. 2. Hvis den, som overtrædelsen direkte kan tillægges, har indgivet en støtteansøgning i overtrædelsesåret eller -årene, pålægges den administrative sanktion uanset stk. 1 på grundlag af summen af betalinger til denne, når denne støtte er omfattet af konditionalitet.
Obligatorisk digital kommunikation § 20. Oplysninger i form af fotos til fastlæggelse af afgrødetyper skal, når Landbrugsstyrelsen kræver det, indgives til Landbrugsstyrelsen digitalt via den applikation, som Landbrugsstyrelsen stiller til rådighed.
Ikrafttræden § 21. Bekendtgørelsen træder i kraft den 1. januar 2023.
