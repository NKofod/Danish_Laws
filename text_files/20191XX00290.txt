Skriftlig fremsættelse (13. december 2019) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
 Forslag til lov om planter og plantesundhed m.v.
(Lovforslag nr.
L 84) Lovforslagets formål er at tilpasse den danske plantesundhedslovgivning i overensstemmelse med Europa-Parlamentets og Rådets forordning (EU) 2016/2031 af 26. oktober 2016 om beskyttelsesforanstaltninger mod planteskadegørere og Europa-Parlamentets og Rådets forordning (EU) 2017/625 af 15. marts 2017 om offentlig kontrol og andre officielle aktiviteter med henblik på at sikre anvendelse af fødevare- og foderlovgivningen og reglerne for dyresundhed og dyrevelfærd, plantesundhed og plantebeskyttelsesmidler for så vidt angår beskyttelsen mod planteskadegørere.
Herudover foreslås det at samle reglerne i lov om frø, kartofler og planter, jf. lovbekendtgørelse nr. 12 af 4. januar 2017, med reglerne i lov om planteskadegørere, jf. lovbekendtgørelse nr. 14 af 4. januar 2017, og reglerne om uønskede hjemmehørende plantearter, der er reguleret i medfør af lov om drift af landbrugsjorder, jf. lovbekendtgørelse nr. 958 af 10. juli 2017 med henblik på at understøtte første fase af udmøntningen af Miljø- og Fødevareministeriets arbejde med samlingen af plante- og frøreguleringen i en samlet plantelov.
Det fremsatte forslag til lov om planter og plantesundhed m.v., medfører et behov for at foretage konsekvensændringer i anden lovgivning.
De nødvendige ændringer af den øvrige lovgivning foreslås samlet i nærværende lovforslag.
 Samlingen af bestemmelserne foreslås for at gøre det nemmere for borgere og virksomheder at orientere sig i lovgivningen på Miljø- og Fødevareministeriets område og dermed få kendskab til deres rettigheder og pligter.
 Lovforslaget er en del af Miljø-og Fødevareministeriets arbejde med at skabe en mere enkel, klar og sammenhængende lovstruktur på miljø- og fødevareområdet  det såkaldte lovkompas.
 Fremsættelsen af lovforslaget er forsinket og loven kan ikke nå at træde i kraft fra forordningernes anvendelsesdato den 14. december 2019. Der arbejdes for, at loven træder i kraft 1. februar 2020.
Forsinkelsen af loven vil efter Landbrugsstyrelsens vurdering have de konsekvenser, at administration og håndhævelse af plantesundhedsreglerne i perioden mellem 14. december 2019 og 1. februar 2020, indholdsmæssigt vil ske med direkte hjemmel i plantesundhedsforordningen og kontrolforordningen.
Det betyder, at kontrolaktiviteter, herunder importkontroller, kan fortsætte upåvirket.
Det vil dog ikke være mulighed for at gennemføre tvangsmæssig kontrol på privat ejendom uden retskendelse, foretage tvangsindgreb og lignende i forhold til udbrud af planteskadegørere, pålægge straf og opkræve gebyrer som betaling for kontrollen.
Eksportaktiviteter fortsætter også upåvirket bl.a. i medfør af gældende planteskadegørerlov og Danmarks internationale forpligtelser (IPPC).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
