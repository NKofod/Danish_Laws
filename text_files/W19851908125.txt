 Udtalt, at der ikke kunne ydes økonomisk støtte helt eller delvist til  

 anskaffelse af en håndlavet paryk til en ansøger, der fandtes omfattet af  

 bestemmelsen § 13, stk. 1, i socialministeriets bekendtgørelse af 19.  

 december 1983 og således var berettiget til bevilling af en maskinfremstillet  

 paryk.
 REDEGØRELSE FOR SAGEN:
En hudlæge søgte i december 1983 for en patient social- og  

 sundhedsforvaltningen om hjælp til paryk.
Patienten - en 48-årig kvinde -  

 havde gennem 10 år haft en svær tricotelomani, der havde efterladt hårbunden  

 med hårsække eller ganske korte terminalhår.
 Af hensyn til ansøgerens selvværd anbefalede hendes hudlæge en kosmetisk  

 acceptabel paryk i form af en ægte paryk.
 Social- og sundhedsforvaltningen afslog at yde støtte i henhold til  

 bistandslovens § 58 til håndlavet paryk, da ansøgeren ikke fandtes at opfylde  

 betingelserne herfor.
Ansøgeren klagede til amtsankenævnet over, at socialforvaltningen ikke  

 ville yde et beløb svarende til en almindelig paryk, således at hun selv  

 betalte differencen til en håndlavet paryk.
Socialforvaltningen anførte over  

 for amtsankenævnet, at forvaltningen havde afslået hjælp til en håndlavet  

 paryk af ægte hår på grund af en attest fra en speciallæge i hudsygdomme,  

 hvoraf fremgik, at ansøgeren ikke var allergisk over for syntetiske stoffer.
 AFGØRELSEN, DER KLAGES OVER:
Amtsankenævnet stadfæstede socialforvaltningens afgørelse.
Ud fra det til  

 sagen lægeligt oplyste fandt nævnet, at ansøgeren alene var omfattet af  

 bestemmelsen i § 13, stk. 1, i socialministeriets bekendtgørelse af 19.  

 december 1983, hvorefter ansøgeren var berettiget til bevilling af en  

 maskinfremstillet paryk.
Der var således ikke grundlag for at pålægge  

 socialforvaltningen at bevilge ansøgeren hjælp til anskaffelse af håndlavet  

 paryk, jfr. § 13, stk. 2.
 Når endvidere hensås til, at den givne bevilling i form af  

 maskinfremstillet paryk i tilstrækkelig grad sås at afhjælpe ansøgerens  

 lidelse, fandt ankenævnet ikke ansøgeren berettiget til hjælp - hverken helt  

 eller delvist - til anskaffelse af en håndlavet paryk af naturhår.
 KLAGEN TIL ANKESTYRELSEN:
 Sagen blev anket af ansøgeren, der blandt andet gjorde gældende, at hun  

 havde måttet smide en syntetisk paryk væk, da hun ikke kunne tåle den.  

 Ansøgeren havde i udlandet fået tilbudt en håndfremstillet paryk til samme  

 pris som de bedste syntetiske parykker i Danmark.
 SUPPLERENDE OPLYSNINGER EFTER ANKEN:
 Socialstyrelsen oplyste telefonisk over for ankestyrelsen, at det var  

 socialstyrelsens opfattelse, at der ikke kunne bevilges et beløb svarende til  

 maskinfremstillet paryk, mod at ansøgeren selv betalte differencen til en  

 håndlavet paryk, da ansøgerens lidelse sås at være afhjulpet af  

 maskinfremstillet paryk.
 LOVGRUNDLAG:
 Bistandslovens § 58. Socialministeriets bekendtgørelse nr. 644 af 19.  

 december 1983, § 13.
 ANKESTYRELSENS AFGØRELSE:
 På grundlag af de lægelige oplysninger i sagen finder ankestyrelsen, at  

 ansøgeren er omfattet af bestemmelsen i § 13, stk. 1, i socialministeriets  

 bekendtgørelse af 19. december 1983 og således er berettiget til bevilling af  

 en maskinfremstillet paryk.
 Ankestyrelsen finder ikke , at der i socialministeriets bekendtgørelse af  

 19. december 1983 er åbnet mulighed for til personer, der er omfattet af §  

 13, stk. 1, at yde økonomisk støtte helt eller delvist til anskaffelse af en  

 håndlavet paryk.
 Ankestyrelsen tiltræder således amtsankenævnets afgørelse.
