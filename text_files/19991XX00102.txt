Skriftlig fremsættelse (17. november  

 1999) Miljø- og energiministeren (Svend Auken):
 Jeg tillader mig herved for Folketinget at  

 fremsætte:
Forslag til lov om ændring af lov om forurenet  

 jord (Påbudsadgang vedrørende undersøgelser) (Lovforslag nr.
L 91).
 Folketinget vedtog den 28. maj 1999 lov om forurenet jord  

 (Lov nr. 370 af 2. juni 1999). I bemærkningerne til lovforslaget blev  

 det oplyst, at der verserede en sag ved Højesteret om  

 undersøgelsespåbud efter miljøbeskyttelseslovens § 72, og  

 at lovforslaget kunne have tilbagevirkende kraft på dette punkt, hvis  

 Højesteret ændrede Østre Landsrets dom.
 I drøftelserne i maj måned om forslaget til  

 den nye jordforureningslov, var det et væsentligt punkt, at der blev  

 taget højde for udfaldet af den verserende sag ved Højesteret  

 om miljøbeskyttelseslovens § 72. Højesteretssagen er  

 således omtalt i betænkningen, afgivet af  Folketingts  

 Miljø- og Planlægningsudvalg den 20. maj 1999 under pkt. 8 i  

 miljø- og energiministerens tilkendegivelser over for udvalget.
 Lovforslaget er en opfølgning på  

 Højesteretsagen, idet Højesteret ved dom af 28. juni 1999  

 ændrede Østre Landsret dom.
Som konsekvens af dommen foreslås § 40 i lov om  

 forurenet jord om meddelelse af undersøgelsespåbud ændret,  

 således at adgangen til at meddele disse påbud til virksomheder  

 vedrørende gamle forureninger indskrænkes.
Det foreslås,  

 at der ikke skal kunne udstedes undersøgelsespåbud, hvis den  

 mulige udledning fra en forureners virksomhed eller anlæg er  

 ophørt før den 1. januar 1992.
I lovforslaget er medtaget yderligere fire ændringer  

 af jordforureningsloven.
To af ændringerne har redaktionel karakter,  

 medens de to andre ændringer vedrører manglende strafhjemmel i  

 loven.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
