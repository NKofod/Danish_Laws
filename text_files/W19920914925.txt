Ankestyrelsens principafgørelse O-47-92 om kontanthjælp - udmåling - hidtidig indtægt - skattefri godtgørelse - dobbelt husførelse Resume:
 Et beløb, der havde udgjort en skattefri godtgørelse for dobbelt husførelse, skulle regnes med ved fastsættelsen af grænsen på 90% af den hidtidige indtægt i forbindelse med udmåling af løbende hjælp i henhold til bistandsloven.
 Kassation:
Der er kommet nye regler på området Love:
Lov om social bistand - lovbekendtgørelse nr. 817 af 6. december 1990 - § 37, stk. 5 Vejledninger:
Socialministeriets vejledning nr. 49 af 5. marts 1987 om kontanthjælp efter bistandsloven - pkt. 7 Sagsfremstilling:
En ingeniør, ansat i et dansk byggefirma, havde arbejdet i Tyskland.
Lønnen udgjorde 33.000 kr. om måneden.
 I januar 1991 søgte han om  økonomisk hjælp som supplement til arbejdsløshedsdagpenge og til sin ægtefælles indtægt.
Ægtefællen havde deltidsarbejde.
Nettoindtægten udgjorde 4.026 kr. mdl.
Ansøgeren anførte, at det hidtidige leveniveau måtte sættes til 21.147 kr. mdl.
Det vil sige lønnen 33.000 kr. minus ATP, AUD og skat på 15.707 kr. + ægtefællens indtægt på 4.026 kr.
 Han henviste til, at det var således, han ville være blevet stillet,hvis arbejdet var udført i Danmark.
Kommunen beregnede et samlet behov på 17.553 kr. mdl. incl. 10.883 kr. i boligudgifter.
Kommunen beregnede hidtidigt leveniveau til 16.478 kr. mdl. 90% heraf udgjorde et beregningsgrundlag på 14.830 kr.
Kommunen anvendte det beløb, ansøgeren havde haft til rådighed pr. md. 24.379,76 kr. dog således, at et skattemæssigt fradrag for dobbelt husførelse på 11.922 kr. mdl. ikke kunne tages i betragtning ved beregning af det hidtidige indtægtsniveau.
Nævnet fandt, at kommunen ikke havde grundlag for at se bort fra en skattefri godtgørelse, idet godtgørelsen måtte anses for at have været en del af ansøgerens løn for et arbejde i Tyskland.
Sagen er blevet behandlet i principielt møde med henblik på en afklaring af, om en skattefri godtgørelse i forbindelse med dobbelt husførelse er omfattet af indtægtsbegrebet i bistandslovens § 37, stk. 5, (hidtidig indtægt).
 Afgørelse:
 Ankestyrelsen fandt, at den hidtidige indtægt, der efter bistandslovens § 37, stk. 5, udgør grænsen for den samlede hjælp, der kan udbetales, må omfatte enhver indtægt, ansøgeren har haft til disposition til at leve for.
 Ankestyrelsen fandt herefter ikke, at der kunne bortses fra den skattefri godtgørelse ved fastsættelsen af grænsen på 90% af den hidtidige indtægt i forbindelse med udmålingen af hjælpen.
 Ankestyrelsen tiltrådte således Amtsankenævnets afgørelse.
