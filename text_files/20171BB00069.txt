Fremsat den 31. januar 2018 af Leif Lahn Jensen (S), Finn Sørensen (EL), Torsten Gejl (ALT), Sofie Carsten Nielsen (RV) og Karsten Hønge (SF) Forslag til folketingsbeslutning om, at der skal udarbejdes en uvildig ekstern effektanalyse af, om kontanthjælpsloftet og 225-timersreglen virker Folketinget pålægger regeringen hurtigst muligt at få udarbejdet en uvildig ekstern effektanalyse af kontanthjælpsloftet og 225-timersreglen med henblik på at konstatere, hvorvidt der er evidens for, at kontanthjælpsloftet og 225-timersreglen øger beskæftigelsen, jf. den beskæftigelseseffekt på 700 fuldtidspersoner, der blev forudsat i »Aftale om et kontanthjælpssystem hvor det kan betale sig at arbejde  Jobreform fase I«, som blev indgået den 18. november 2015.
Bemærkninger til forslaget Beskæftigelsesministeren har talrige gange postuleret, at kontanthjælpsloftet og 225-timersreglen virker.
Hver gang det er sket, har det alene været på baggrund af registerdata for udviklingen i antallet af kontanthjælpsmodtagere og ikke en egentlig effektanalyse.
Endvidere har beskæftigelsesministeren været nødsaget til at postulere, at kontanthjælpsloftet og 225-timersreglen har virket, før de to ydelsesnedsættelser overhovedet var trådt i kraft, for at få tallene til at passe med budskabet.
 Det er uansvarligt og useriøst at basere svaret på så vigtigt et spørgsmål, som hvorvidt kontanthjælpsloftet og 225-timersreglen, som gør ca. 30.000 familier og deres børn fattigere, virker, på løsrevne data præsenteret på en måde, så de i ministerens verden passer til ministerens konklusioner.
Hele syv gange på under et år har beskæftigelsesministeren offentliggjort registerdata på Beskæftigelsesministeriets hjemmeside, som viser, at antallet af kontanthjælpsmodtagere er faldet, og seks af gangene har ministeren benyttet registerdata til at postulere, at kontanthjælpsloftet virker.
Samtidig har beskæftigelsesminister Troels Lund Poulsen på Facebook lavet fem opslag på under et år, hvor han igen på baggrund af registerdata postulerer, at kontanthjælpsloftet og 225-timersreglen virker.
 Med beslutningsforslaget pålægges beskæftigelsesministeren at få udarbejdet en uvildig ekstern effektanalyse af kontanthjælpsloftet og 225-timersreglen med henblik på at konstatere, hvorvidt der er evidens for, at kontanthjælpsloftet og 225-timersreglen øger beskæftigelsen blandt kontanthjælpsmodtagere.
Skriftlig fremsættelse Leif Lahn Jensen (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at der skal udarbejdes en uvildig ekstern effektanalyse af, om kontanthjælpsloftet og 225-timersreglen virker.
(Beslutningsforslag nr.
B 69) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
