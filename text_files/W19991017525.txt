Selvom rigtigheden af nogle af oplysningerne ikke var godtgjort, var  

 klageren ikke berettiget til et genmæle, da oplysningerne ikke var  

 egnede til at påføre klageren skade af betydning.
Endvidere var  

 god presseskik ikke overtrådt, da formuleringen "omredigere  

 virkeligheden" blot dækkede over den tilskæring af en sag,  

 anklagemyndigheden normalt foretager i straffesager.
Kendelse fra Pressenævnet i sag nr.  

 50/1992 Ved skrivelse af 23. juni 1992 har advokat Sven-Erik  

 Poulsen på vegne af [K] klaget over, at B.T. har meddelt afslag  

 på en anmodning om genmæle over for nogle oplysninger, der blev  

 bragt i en artikel den 8. maj 1992. Klageren har endvidere gjort  

 gældende, at artiklen af 8. maj 1992 samt en artikel, der blev bragt  

 den 28. maj 1992, strider mod god presseskik.
 Under overskriften: "Politiet efter nyt bevis:  

  Batman-røveren voldtog bankpige" hed det bl.a. i artiklen af 8. maj  

 1992:
1. "En ti-dobbelt gidselrøver har en mani med at  

 stjæle souvenirs fra sine ofre. - Denne mani har nu fældet ham  

 for den brutale voldtægt af en bankpige under et kupforsøg,  

 mener Gentofte Politi." 2. "Han  har i flere forhør hos Gentofte  

 Kriminalpoliti påstået, at bankpigen frivilligt lod sig binde  

 på hænder og fødder til et skrivebord, mens han "hyggede"  

 sig seksuelt med hende." 3. "Politikilder betegner gangsterens udlægning af  

 hændelsesforløbet som tilsvining af sit offer." Efter at advokat Sven-Erik Poulsen havde rettet  

 forespørgsel til Politimesteren i Gentofte, meddelte denne ved  

 skrivelse af 22. maj 1992, at ingen af de under 1.-3. refererede oplysninger  

 efter hans opfattelse kunne hidrøre fra medarbejdere i Gentofte  

 Politi.
 Advokat Poulsen anmodede herefter B.T. om genmæle  

 over for de under pkt. 1-3 anførte udsagn.
Ved skrivelse af 1. juni 1992 meddelte B.T. afslag  

 herpå, idet der henvistes til, at de omhandlede oplysninger var  

 utvivlsomt rigtige.
Bladet anførte således bl.a., at klageren  

 ved Gentofte Rets dom af 1. juni 1992 var blevet idømt 12 års  

 fængsel for væbnet røveri, voldtægt og ulovlig  

 frihedsberøvelse over for den pågældende bankansatte.
 Ved skrivelse af 16. juni 1992 har Politimesteren i  

 Gentofte over for advokat Poulsen bekræftet, at de medarbejdere ved  

 Gentofte Politi, som har lov til at udtale sig om klagerens sag til pressen,  

 ikke har kendskab til, at klageren på noget tidspunkt har hævdet,  

 at den voldtagne kvinde havde indladt sig med ham frivilligt.
I klageskrivelsen til Pressenævnet har advokat  

 Poulsen alene fremsat krav om genmæle over for de under pkt. 2 og 3  

 refererede udsagn.
Han har til støtte herfor henvist til, at klageren  

 aldrig har udtalt sig som anført i B.T.
Til støtte for synspunktet om, at artiklen af 8.  

 maj 1992 er i strid med god presseskik, har advokat Poulsen gjort  

 gældende, at artiklens overskrift og indledning fremhæver en  

 sexuel problemstilling i en sag, som i øvrigt vedrører  

 berigelseskriminalitet.
Endvidere finder advokat Poulsen det stridende mod  

 god presseskik, at artiklen bringer usande oplysninger om, at klageren i  

 flere forhør har påstået, at den omhandlede bankpige  

 frivilligt lod sig binde.
For så vidt angår artiklen af 28. maj 1992,  

 der blev bragt under overskriften: "Kræver 15 års fængsel  

 til  Batman-røveren", er det i klageskrivelsen gjort gældende,  

 at denne strider mod god presseskik, særligt ved følgende  

 udsagn: "For at kunne gennemføre en blank tilståelsessag  

 måtte vicepolitimesteren i retten omredigere virkeligheden, så  

 den passede til [K]s opfattelse." I en udtalelse om klagen har B.T. over for klagerens krav  

 om genmæle anført, at de omhandlede oplysninger er givet af en  

 person med en baggrund af en sådan karakter, at B.T. har haft grund til  

 at betragte oplysningerne som utvivlsomt rigtige.
B.T. finder derfor, at det  

 må vække undren, at Politimesteren i Gentofte har afgivet den i  

 skrivelse af 16. juni 1992 gengivne erklæring.
B.T. har dog tillige gjort gældende, at anmodningen  

 om genmæle ikke bør tages til følge alene af den grund,  

 at skadekriteriet i medieansvarslovens § 36, stk. 1, ikke er opfyldt.
B.T.  

 har således anført, at det forekommer ganske uforståeligt,  

 hvorledes de påklagede sætninger skulle kunne påføre  

 en person, der afsoner en langvarig fængselsstraf for voldtægt og  

 røveri, nogen form for skade.
 B.T. ses ikke i sin udtalelse direkte at have kommenteret  

 klagen over, at artiklen af 8. maj 1992 strider mod god presseskik.
Over for klagen over, at artiklen af 28. maj 1992 strider  

 mod god presseskik, har B.T. gjort gældende, at den formulering, som er  

 fremhævet i klageskrivelsen, fastholdes.
Bladet har herved  

 nærmere anført, at formuleringen blot sprogligt dækker,  

 hvad der foregår i overordentlig mange kriminalsager, hvor  

 anklagemyndigheden "skærer sagen til", så den passer med de  

 erkendte forhold, dersom disse i sig selv giver mulighed for en rimelig  

 straf.
I sagens behandling har følgende medlemmer  

 deltaget: Else Mols, Bent A.
Koch, Kate Bluhme og Preben Sørensen.
 Pressenævnet udtaler:
Pressenævnet finder ikke rigtigheden af de ovenfor  

 under pkt. 2 og 3 refererede udsagn godtgjort.
Nævnet finder dog  

 på den anden side, at udsagnene ikke i fuldt tilstrækkeligt  

 omfang er egnede til at påføre klageren økonomisk eller  

 anden skade af betydning.
I medfør af medieansvarslovens § 36, stk. 1,  

 tages klagen over B.T.'s afslag på genmæle derfor ikke til  

 følge.
 Idet fristen for klagen over, at artiklen af 8. maj 1992  

 strider mod god presseskik, ikke er overholdt, afvises denne klage i  

 medfør af medieansvarslovens § 43, stk. 3, jf. § 34, stk. 2.
 For så vidt angår klagen over, at artiklen af  

 28. maj 1992 strider mod god presseskik, bemærker nævnet endelig,  

 at klagen af de af B.T. anførte grunde ikke kan tages til  

 følge.
 Afsagt den 1. september 1992.
