Nævnet giver afslag på ansøgning om forlængelse af sendetilladelse til  

 lokal radiovirksomhed med den begrundelse, at man havde foretaget en  

 prioritering blandt ansøgerne, som var eksisterende radioer, der havde fået  

 lejlighed til at ytre ønske om eventuelle ønsker om flere sendetimer, om den  

 begrænsede ledige sendetid og ikke fundet plads til radioen, idet lovens  

 alsidighedskrav var opfyldt med de eksisterende radioer.
Det havde endvidere  

 indgået i nævnets overvejelser, at radioen havde økonomiske problemer og ikke  

 havde benyttet sig af den forlængelse af sendetilladelse, den havde fået  

 tildelt, mens klagesagen blev behandlet.
Udvalget kunne under hensyn til det oplyste om, at radioen ikke havde  

 været i stand til at udnytte den givne sendetilladelse, herunder den givne  

 sendetilladelse til fortsat at sende, mens klagesagen blev behandlet,  

 tiltræde, at sendetilladelsen ikke fornyedes for en ny periode.
Udvalget  

 fandt det ikke påkrævet at tage stilling til, hvorvidt nævnet - på det  

 oprindeligt oplyste grundlag - var berettiget til at afslå forlængelsen.
 På sine møder den 19. marts, 16. april og 14. maj 1991 har Udvalget vedr.  

 Lokal Radio og TV behandlet en klage af 2. januar 1991 fra Radio Viby over en  

 afgørelse om afslag på ansøgning om forlængelse af sendetilladelse til lokal  

 radiovirksomhed, der udløb den 1. april 1991. Afgørelsen er truffet af Århus  

 Lokalradio- og tv-nævn og meddelt i brev af 20. december 1990.
Udvalget vedr.
Lokal Radio og TV har behandlet sagen på grundlag af  

 følgende oplysninger:
 I brev af 20. december 1990 begrunder nævnet afslaget med, at man i  

 bestræbelserne på at etablere et så alsidigt udbud af radiostationer i Århus  

 som muligt har foretrukket at give den begrænsede sendetid til andre  

 ansøgere.
 I brev af 2. januar 1991 klages over afgørelsen.
I udtalelse af 7. februar 1991 fra nævnet anføres, at man forinden  

 behandlingen af spørgsmålet om eventuel forlængelse af Radio Vibys  

 sendetilladelse efter 1. april 1991 havde anmodet samtlige stationer om at  

 tilkendegive, hvorvidt man ønskede mere sendetid efter 1. april 1991. Der  

 fremkom herefter ønsker om ca. 425 timer, hvor der alene er 336 timer på to  

 kanaler.
Nævnet måtte i lyset heraf foretage en prioritering og vurderede, at  

 der ikke var plads til Radio Viby efter 1. april 1991, idet lovens  

 alsidighedskrav med de eksisterende radioer var opfyldt.
 I supplerende udtalelse fra klager af 17. februar 1991 fastholdes klagen.
 I supplerende udtalelse af 27. marts 1991 fra nævnet anføres vedrørende  

 proceduren i forbindelse med fordelingen af den ledige sendetid på i alt 82  

 timer, at udgangspunktet var, at nævnet ønskede samme udløbsdato for samtlige  

 tilladelseshavere, således at man ved fornyede ansøgningsrunder kunne  

 foretage en samlet afvejning og opnå den størst mulige alsidighed på de to  

 kanaler.
 I forbindelse med proceduren besluttede nævnet, at spørge de 4  

 tilladelseshavere, hvis tilladelser udløb, hvorvidt de ønskede at fortsætte,  

 og man spurgte endvidere de øvrige tilladelseshavere om deres ønsker med  

 hensyn til evt. flere sendetimer.
Det tilføjes, at nævnet har forbeholdt en del af den ledige sendetid til  

 en af tilladelseshaverne, Det åbne Båndværksted, som finansieres af Århus  

 Kommune.
Således var der reelt kun 30-40 ledige sendetimer til rådighed.
Nævnet har på den baggrund valgt ikke at foretage et offentligt opslag for  

 at uddele ganske få timer.
Beslutningen begrundes med, at et offentligt  

 opslag ville være meningsløst, og ville efter nævnets opfattelse med stor ret  

 af offentligheden og eventuelle ansøgere blive betragtet som en  

 proformaløsning.
 Det er endvidere nævnets opfattelse, at loven ikke angiver  

 proceduremæssige krav omkring udstedelse af sendetilladelse, hvorfor det er  

 de almindelige, forvaltningsretlige principper, der skal anvendes.
 Med hensyn til den konkrete klage indgik det i nævnets overvejelser, at  

 man tidligere den 29. november 1990 havde påtalt en overtrædelse af vilkårene  

 for sendetilladelsen, samt at Radio Viby øjensynligt havde store økonomiske  

 problemer og adskillige gange havde været i restance til sendersamvirket, De  

 Samvirkende Lokalradioer i Århus.
 Vedrørende prioriteringen mellem ansøgerne, anføres det, at nævnet har  

 fulgt det lovlige formål, at man ud fra en mediepolitisk vurdering har villet  

 opprioritere borgernes frie adgang til lokalradio via Det åbne Båndværksted  

 fremfor at have en station, der kun vanskeligt har kunnet leve op til de  

 programmæssige og økonomiske vilkår, der nu engang gælder.
 I supplerende udtalelse af 6. maj 1991 oplyses, at nævnet ikke har haft  

 anledning til at meddele Radio Viby andre påtaler end den anførte.
Angående Radio Vibys økonomiske forhold anføres, at nævnets sekretariat  

 løbende har fået og fortsat får henvendelser fra forskellige leverandører,  

 der ikke kan få betalt forfaldne regninger.
Det oplyses endvidere, at De  

 Samvirkende Lokalradioer i Århus, der ejer sendernettet, har oplyst, at der  

 konstant i det seneste 1/2 år - 1 år har været problemer med at få betaling  

 fra Radio Viby, og at Radio Viby endnu skylder for hele den forløbne del af  

 1991. Af samme grund har De Samvirkende Lokalradioer udelukket Radio Viby fra  

 at benytte sendernettet.
Det oplyses endelig, at Radio Viby ikke har sendt siden begyndelsen af  

 februar 1991, og at man ikke har benyttet sig af den tidligere meddelte  

 forlængelse af sendetilladelse, medens klagesagen behandles.
Nævnet finder på  

 baggrund heraf, at betingelserne for at inddrage sendetilladelsen som følge  

 af inaktivitet er opfyldt.
Udvalget vedr.
Lokal Radio og TV skal herefter udtale:
Under hensyn til det nu oplyste om, at Radio Viby ikke siden begyndelsen  

 af februar 1991 har været i stand til at udnytte den givne sendetilladelse,  

 herunder at benytte den givne sendetilladelse til fortsat at sende mens  

 klagesagen blev behandlet, kan udvalget tiltræde, at sendetilladelsen, der  

 udløb den 1. april 1991, ikke fornyes for en ny periode.
Udvalget har under  

 disse omstændigheder ikke fundet det påkrævet at tage stilling til, hvorvidt  

 nævnet på det den 20. december 1990 oplyste grundlag var berettiget til at  

 afslå forlængelsen af sendetilladelsen.
 I overensstemmelse hermed træffes følgende afgørelse:
 Der kan ikke gives klageren medhold.
