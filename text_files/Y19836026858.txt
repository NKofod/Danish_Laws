 En erhvervsdrivende reklamerede med, at man mod indsendelse af en del  

 af en vares emballage vil give et tilskud til idrætten.
Forbrugerombudsmanden udtalte, at markedsføringsforanstaltninger, der  

 angiver at støtte et velgørende formål, ikke i sig selv er i strid med  

 markedsføringsloven.
Derimod kan den konkrete markedsføringsforanstaltning på  

 grund af tekst, illustration, eller fremgangsmåde stride mod god  

 markedsføringsskik.
 Salg kombineret med støtte til velgørende formål.
 En erhvervsdrivende opfordrede forbrugerne til at indsende en bestemt del  

 af varens emballage, hvorefter den erhvervsdrivende ydede et nærmere angivet  

 beløb til idrætten.
 På forespørgsel fra en forbruger udtalte FO, at  

 markedsføringsforanstaltninger, der angiver at støtte et velgørende formål,  

 ikke i sig selv er i strid med markedsføringsloven.
Derimod kan den pågældende markedsføringsforanstaltning som følge af den  

 valgte tekst, illustration eller fremgangsmåde stride mod de normer for etisk  

 adfærd, der følger af kravet om god markedsføringsskik, eller mod andre  

 bestemmelser i markedsføringsloven.
Markedsføringsforanstaltningen må  

 eksempelvis ikke vildlede forbrugerne med hensyn til faktiske forhold  

 vedrørende støtten til det velgørende formål.
 Da der i den konkrete sag ikke forelå forhold, der tydede på overtrædelse  

 af markedsføringsloven, fandt FO ikke anledning til at foretage videre i  

 sagen.
 (* 1) Offentliggjort i Forbrugerombudsmandens Årsberetning 1983, side 48.
