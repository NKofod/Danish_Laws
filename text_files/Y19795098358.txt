Udtalt, at der i lov om offentlige veje ikke er hjemmel til at pålægge  

 vejbestyrelsen at betale udgifter til advokatbistand i et tilfælde, hvor  

 ekspropriationen ikke er gennemført, idet bestemmelsen i lovens § 61 såvel  

 efter sin formulering som efter sin placering kun finder anvendelse i  

 forbindelse med en sags indbringelse for taksationsmyndighederne.
Der er dog  

 intet til hinder for, at vejbestyrelsen godtgør sådanne udgifter, og dette  

 bør ske, hvor det findes rimeligt med advokatbistand.
 I skrivelse af 12. marts 1979 har kommunens tekniske forvaltning oplyst,  

 at 3 grundejere har anmodet kommunen om at honorere nogle regningskrav fra  

 advokater, idet disse har bistået grundejerne ved en åstedsforretning med  

 henblik på ekspropriation af arealer til udvidelse af vej.
Det oplyses endvidere, at forskellige indsigelser mod projektet bevirkede,  

 at kommunen udsatte den planlagte ekspropriation.
På denne baggrund udbeder  

 teknisk forvaltning sig en udtalelse fra ministeriet om, hvorvidt kommunen er  

 forpligtet til at efterkomme grundejernes anmodning, idet kommunen henviser  

 til § 61 i lov om offentlige veje samt til, at taksationsmyndighederne ikke  

 blev indblandet i sagen.
 I den anledning skal man meddele, at der efter ministeriets opfattelse  

 ikke i lov om offentlige veje er hjemmel til at pålægge vejbestyrelsen at  

 betale udgifter til advokatbistand i et tilfælde, hvor ekspropriationen ikke  

 er gennemført, idet man finder, at bestemmelsen i lovens § 61 såvel efter sin  

 formulering som efter sin placering kun finder anvendelse i forbindelse med  

 en sags indbringelse for taksationsmyndighederne.
 Der er på den anden side ikke i vejlovgivningen noget til hindre for, at  

 kommunen helt eller delvis godtgør sådanne udgifter.
 Ministeriet finder, at en vejbestyrelse bør yde en sådan godtgørelse, hvor  

 det findes rimeligt, at den pågældende lodsejer har engageret advokatbistand.
 Det bemærkes, at afgørelsen af det rejste spørgsmål efter ministeriets  

 opfattelse henhører under domstolene og ikke taksationsmyndighederne.
 Offentliggjort i VEJLOVE udgivet af DAFOLO.
