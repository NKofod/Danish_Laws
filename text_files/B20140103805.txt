Bekendtgørelse om ændring af bekendtgørelse om unges arbejde § 1 I bekendtgørelse nr. 239 af 6. april 2005 om unges arbejde, som ændret ved bekendtgørelse nr. 514 af 17. maj 2011, foretages efter forhandling med justitsministeren følgende ændringer:
 1. Indledningen affattes således:
»I medfør af § 17, stk. 3, § 39, § 46, § 60, stk. 3-6, § 61, stk. 5, § 62, stk. 3, § 62 a, stk. 1 og 2, samt § 84 i lov om arbejdsmiljø, jf. lovbekendtgørelse nr. 1072 af 7. september 2010, som ændret ved lov nr. 736 af 25. juni 2014, og efter forhandling med justitsministeren, fastsættes:« 2. § 44, stk. 3 og 4, affattes således:
»Stk. 3. Hvis den pågældende kulturelle eller lignende aktivitet finder sted, eller hvis den pågældende filmproducent har forretningslokale i Fyns politikreds, Midt- og Vestjyllands politikreds, Nordjyllands politikreds, Østjyllands politikreds, Sydøstjyllands politikreds eller Syd- og Sønderjyllands politikreds, meddeles tilladelse af politidirektøren i Midt- og Vestjyllands Politi.
Hvis den pågældende kulturelle eller lignende aktivitet finder sted, eller hvis den pågældende filmproducent har forretningslokale i Københavns politikreds, Københavns Vestegns politikreds, Nordsjællands politikreds, Midt- og Vestsjællands politikreds, Sydsjællands og Lolland-Falsters politikreds eller Bornholms politikreds, meddeles tilladelse af politidirektøren i Københavns Vestegns Politi.
Stk. 4. Skal barnet medvirke i forestillinger, der gives af et omrejsende teaterselskab, cirkus eller lignende, eller i en filmoptagelse, der iværksættes af en udenlandsk filmproducent, meddeles tilladelsen af politidirektøren i Midt- og Vestjyllands Politi, hvis den første forestilling finder sted i Fyns politikreds, Midt- og Vestjyllands politikreds, Nordjyllands politikreds, Østjyllands politikreds, Sydøstjyllands politikreds eller Syd- og Sønderjyllands politikreds.
Finder den første forestilling sted i Københavns politikreds, Københavns Vestegns politikreds, Nordsjællands politikreds, Midt- og Vestsjællands politikreds, Sydsjællands og Lolland-Falsters politikreds eller Bornholms politikreds, meddeles tilladelse af politidirektøren i Københavns Vestegns Politi.« 3. I § 46 ændres »Politiet« til: »Den stedlige politidirektør«.
§ 2 Bekendtgørelsen træder i kraft den 1. oktober 2014.
