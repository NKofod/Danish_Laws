SU  ansøgningsfrist - vejledning SU kunne ikke søges tilbagevirkende.
Det var udelukket at sidestille tidligere henvendelser fra den studerende med ansøgninger.
Den vejledning, som den studerende havde modtaget, kunne ikke føre til anden retsstilling.
Din klage vedrørende afslag på SU til [HCMJ] for juli 2012 I e-mail af 29. november 2012 har du klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 20. november 2012 om afslag på ret til SU for juli 2012 til [navn udeladt] (HCMJ).
 Du repræsenterer HCMJ.
Ankenævnets afgørelse Nævnet tiltræder styrelsens afgørelse af 20. november 2012 om afslag på ret til SU for juli 2012 til HCMJ.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 38 a.
Den uddannelsessøgende skal indgive ansøgning og modtage afgørelser og meddelelser om uddannelsesstøtte i elektronisk form, jf. § 43 a, stk. 1, og regler fastsat i medfør heraf, jf. dog stk. 2.
(. . .) § 38 b. (. . .) Stk. 2. Uddannelsesstøtte udbetales forud i månedlige rater, jf. dog §§ 38 c og 38 d, og kan tidligst udbetales fra begyndelsen af den måned, hvor ansøgning om støtte er modtaget 1) i styrelsens elektroniske selvbetjeningssystem, jf. § 38 a, stk. 1, (. . .) SU-bekendtgørelsen (dagældende bekendtgørelse nr. 455 af 08. juni 2009, nu bekendtgørelse nr. 1269 af 17. december 2012) indeholder bl.a. følgende bestemmelser (uddrag):
§ 35. (. . .) Stk. 5. Undladelse af at søge om uddannelsesstøtte sidestilles med fravalg.
Tilbagevirkende kraft Reglen i SU-lovens § 38 b, stk. 2, opstiller således  i forlængelse af de øvrige almindelige regler for, hvornår en studerende har ret til SU i en given måned  en supplerende almindelig regel om, under hvilke betingelser en studerende har ret til SU for en given måned.
 Ifølge lovens § 38 b, stk. 2, har ansøgningstidspunktet betydning for retten til SU på den måde, at det er en betingelse for at opnå ret til SU fra og med en given måned, at den studerende indgiver sin ansøgning senest i den samme måned.
 Ved lovens § 38 b, stk. 2, er muligheden for at opnå ret til SU for en given måned således helt afskåret, når den studerende ikke senest ved den måneds udgang har indgivet ansøgning.
 Ifølge SU-lovens § 38 a skal den studerende indgive sin ansøgning via minSU.
 Da HCMJ ikke senest ved udgangen af juli 2012 søgte SU for juli 2012, har hun ikke ret til SU for juli 2012.
Tidligere ansøgningstidspunkt Af bemærkningerne til lovforslag L 75 / 2008, som indførte reglen i § 38 a, fremgår bl.a. følgende:
"Ansøgninger, der indgives i papirform, vil (. . .) som udgangspunkt blive afvist.
Indgiver den uddannelsessøgende efterfølgende en korrekt elektronisk ansøgning, vil styrelsen dog kunne tage hensyn til modtagelsestidspunktet for papiransøgningen, hvis der opstår spørgsmål om overholdelse af ansøgningsfrister.
Dette svarer til gældende praksis i tilfælde, hvor den først modtagne ansøgning er ufuldstændig, og der efterfølgende indgives en korrekt ansøgning." Det fremgår således af bemærkningerne til den lov, der indførte reglerne om elektronisk ansøgning, at der vil kunne tages hensyn til modtagelsestidspunktet for en ufuldstændig ansøgning, hvis der opstår spørgsmål om ansøgningstidspunkt.
 Ankenævnet finder dog, at der ikke er grundlag for at stille HCMJ som om, hun før ansøgningen i minSU den 7. august 2012 har indgivet en tidligere (ufuldstændig) ansøgning med betydning for ansøgningstidspunktet.
 Nævnet finder det udelukket at anvende praksisundtagelsen om at anse ansøgning for indgivet på et tidligere tidspunkt end tidspunktet for ansøgning i minSU, når HCMJ's henvendelser omkring udbetaling af SU har været besvaret til HCMJ før ansøgningsfristens udløb.
Vejledning Du har anført, at HCMJ har været vejledt om ikke at søge SU før uddannelsen har været godkendt som støtteberettigende.
 Styrelsens e-mail af 25. maj 2012 har følgende ordlyd (uddrag):
"Derudover skal [navn udeladt] søge forlængelse af uddannelsen via minSU, og det skal hun være opmærksom på at gøre senest den måned, hun ønsker SU'en videreført fra, da der ikke kan søges med tilbagevirkende kraft." Styrelsens e-mail af 20. juli 2012 har følgende ordlyd (uddrag):
"Du skal desuden søge om forlængelse af SU i minSU.
Når vi modtager dokumentationen og din SU-ansøgning om forlængelse vil vi tage stilling til, om du er berettiget til at få SU i juli og august 2012." På den baggrund finder ankenævnet det udelukket, at HCMJ på grund af den vejledning, hun har modtaget, kan stilles anderledes end reglerne i SU-loven giver grundlag for.
Sagsfremstilling Du har i brev modtaget 7. maj 2012 meddelt til styrelsen, ar HCMJ har brug for SU til og med september 2012, da hun stadigvæk læser og skal forsvare afhandling i september.
HCMJ har i e-mail af 16. maj 2012 indsendt dokumentation for et ulønnet praktikophold.
HCMJ har anmodet om bekræftelse på, at perioden indtil afgangseksamen den 20. september er understøttet af SU.
Styrelsen har i e-mail af 25. maj 2012 meddelt dig, at HCMJ vil skulle indsende dokumentation for, at HCMJ ikke er forsinket i sin uddannelse.
HCMJ vejledes om at søge forlængelse via minSU, da der ikke kan søges med tilbagevirkende kraft.
 HCMJ har i e-mail af 28. juni 2012 indsendt dokumentation for et praktikophold fra februar til august 2012. HCMJ beskriver, at hun herefter antager, at hun dermed er berettiget til SU under hele perioden.
Styrelsen har i e-mail af 20. juli 2012 anmodet om dokumentation for, om praktikperioden er lønnet eller ulønnet.
HCMJ vejledes om, at hun desuden skal søge forlængelse af SU i minSU.
Når styrelsen modtager dokumentation og ansøgning om forlængelse, vil styrelsen tage stilling til, om HCMJ er berettiget til SU for juli og august 2012.
 Styrelsen har i e-mail af 7. august 2012 meddelt HCMJ, at det ikke er muligt at forlænge støtten, da hun ikke har søgt forlængelse af uddannelsen via minSU.
 HCMJ søgte den 7. august 2012 stipendium fra august 2012 til september 2012 via minSU.
 HCMJ har i e-mail af 8. august 2023 beskrevet, at hun gik ud fra, at dokumentationen skulle godkendes inden hun kunne ansøge online, og at hun mangler SU for juli måned.
 Styrelsen har i e-mail af 13. august 2012 meddelt dig, at ansøgningen om forlængelse til og med september 2012 er ekspederet, og at det ikke er muligt at tildele støtte for juli 2012, da der ikke er søgt rettidigt i minSU.
 Du har i e-mail af 20. august 2012 anmodet styrelsen om at genoverveje afslaget på SU for juli måned.
 Styrelsen har ved e-mail af 20. november 2012 meddelt dig, at HCMJ ikke kan tildeles SU i juli 2012. Styrelsen henviser til, at HCMJ søgte SU via minSU den 7. august 2012 og derfor først er berettiget til SU fra august 2012.
 Du har i e-mail af 29. november 2012 klaget til Ankenævnet for Statens Uddannelsesstøtteordninger og bl.a. anført, at du har fået at vide, at SU kunne tildeles med tilbagevirkende kraft, og at kriterierne for at få SU til og med september 2012 er opfyldt.
Styrelsen har i brev af 2. april 2013 videresendt sagen sammen med en udtalelse til ankenævnet.
Styrelsen har henvist til, at ansøgning om stipendium skal være modtaget i styrelsens selvbetjeningssystem inden udgangen af den måned, som den uddannelsessøgende ønsker stipendiet fra, og at HCMJ søgte forlængelse af SU den 7. august 2012.
 Ankenævnet har ved brev af 10. april 2013 fremsendt sagens akter til dig, således at du havde lejlighed til at fremkomme med bemærkninger hertil.
 Du har i e-mail af 29. april 2013 bl.a. anført, at du i brev af 3. maj 2012 sendte dokumentation for, at HCMJ stadig læste, og at HCMJ har fået oplyst, at dokumentationen skulle godkendes inden hun kunne søge om forlængelse af SU, og at I efterfølgende er blevet opmærksomme på, at HCMJ skulle have søgt forlængelse af SU før hun vidste, om dokumentationen kunne godkendes.
