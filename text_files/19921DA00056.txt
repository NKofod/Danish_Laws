Nr BTB 56 Betænkning over Forslag til folketingsbeslutning om Folketingets  

 tilslutning til tillægsaftale af 1. februar 1993 til aftale af 6. oktober  

 1992 mellem regeringen og det færøske landsstyre med senere ændringer   

 Nr B 56 1992-93, 1. samling Afgivet af Det Politisk-Økonomiske Udvalg Afgivet: 19930208 Udvalget har behandlet beslutningsforslaget i to møder og har herunder  

 stillet spørgsmål til statsministeren, som denne har besvaret dels  

 skriftligt, dels i samråd.
Nogle af udvalgets spørgsmål til statsministeren  

 og dennes svar herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret.
 Et mindretal inden for flertallet (Det Konservative Folkepartis og  

 Venstres medlemmer af udvalget) har noteret sig, at regeringen har oplyst, at  

 betingelserne for ydelsen af lånet er rigtige og tilstrækkelige til at sikre  

 det danske tilgodehavende på bedst mulig måde.
 Mindretallet kan endvidere tilslutte sig beslutningsforslaget under  

 henvisning til finanslovaftalen for 1993 og deraf følgende løfte fra  

 regeringen om, at de 6 finanslovpartier i fællesskab finder en løsning på  

 finansieringen.
 Et mindretal (Fremskridtspartiets medlem af udvalget) indstiller  

 beslutningsforslaget til forkastelse med følgende begrundelse:
Tirsdag den 6. oktober 1992 gik det færøske samfund »konkurs«.  

 Dengang blev Færøerne reddet på målstregen af et flertal i Folketingets  

 Finansudvalg, som den 29. oktober 1992 vedtog aktstykke nr. 22. Forinden  

 havde aktstykket været til behandling i Folketinget, idet Fremskridtspartiet  

 med beslutningsforslag nr.
B 10 opfordrede statsministeren til at trække  

 aktstykket tilbage, jf.
Folketingstidende 1992-93, forhandlingerne sp. 604,  

 694 og 977, tillæg A sp. 1475 og tillæg B sp. 997. Forslaget var til 1.  

 behandling den 27. oktober 1992.
Fremskridtspartiet søgte gennem debatten i Folketinget om  

 beslutningsforslaget at opfylde tre væsentlige forhold.
For det første var  

 det Fremskridtspartiets håb, at en åben debat i Folketinget ville få  

 enkeltmedlemmer i Folketingets øvrige partier til at lægge pres på deres  

 respektive partier, således at et flertal i Folketinget kunne afvise den  

 daværende ansøgning på 500 mio. kr.
For det andet ønskede Fremskridtspartiet  

 at give befolkningen adgang til fuld indsigt i, hvordan Folketinget  

 bortødsler 500 mio. skatteyderkroner.
For det tredje ønskede  

 Fremskridtspartiet at få større klarhed om de faktiske forhold omkring  

 garantiaftalen.
Et vigtigt forhold nu, hvor yderligere 350 mio. kr. skal bevilges, er,  

 hvorvidt regeringen og Folketingets flertal allerede i oktober var vidende  

 om, at de daværende 500 mio. kr. var tabt på forhånd.
Den nye ansøgning om  

 350 mio. kr. dokumenterer to af Fremskridtspartiets væsentligste argumenter  

 fra behandlingen af oktoberbevillingen:
1) Hvis ikke de ansvarlige personer på Færøerne blev fjernet fra deres  

 topposter, ville økonomien aldrig blive rettet op.
Fremskridtspartiet fik  

 ret.
2) 500 mio. kr.-garantibevillingen fra oktober 1992 blev kun benævnt som  

 garanti som »sminke«.
Fakta var og er, at pengene på forhånd var  

 tabt.
Fremskridtspartiet fik ret.
Til belysning af disse forhold skal Fremskridtspartiet henvise til 1.  

 behandling af beslutningsforslag nr.
B 10, jf.
Folketingstidende 1992-93,  

 forhandlingerne sp. 694, og 2. behandling, jf. sp. 997. Fremskridtspartiet  

 skal også henvise til betænkningen over B 10 afgivet af Det  

 Politisk-Økonomiske Udvalg den 28. oktober 1992.
Herunder følger udvalgte citater fra dels 1., dels 2. behandling af  

 beslutningsforslag nr.
B 10. Under debatten faldt bl.a. følgende udtalelser  

 fra partiernes ordførere:
Statsministeren, jf. sp. 696: »men Danmark bør i rigsfællesskabets  

 ånd række en hjælpende hånd, når økonomien truer med at bryde totalt sammen.  

 Dette er i aftalen - mener jeg - udformet som en hjælp til selvhjælp.« Henning Andersen (KF), jf. sp. 697: »Vi lægger i Det Konservative  

 Folkeparti særlig vægt på vor forpligtelse til at prøve at række en hjælpende  

 hånd, når økonomien truer med at bryde totalt sammen.« Svend Heiselberg (V), jf. sp. 698: »Men når jeg så har sagt dette,  

 vil jeg gerne sige, at når man læser bemærkningerne til Fremskridtspartiets  

 beslutningsforslag, skulle man ikke tro, at Færøerne var en del af  

 rigsfællesskabet.
De rummer en nedvurdering, som jeg beklager, og som Venstre  

 ikke vil tage del i.« Kim Behnke (FP), jf. sp. 721: »Det signal, vi sender, det er altså et  

 signal om, at »brug bare løs, og hvis I får økonomiske problemer, så kom  

 en tur til Danmark! Så ordner vi det hen over en nats tid i Statsministeriet,  

 og så er checken stort set på vej«.' Kim Behnke (FP), jf. sp. 722: »I Fremskridtspartiet er vi overhovedet  

 ikke imponeret over ordet garanti.
Og særlig nu, hvor man har fjernet  

 musefældeklausulen, er vi mere end bekymrede for, at man allerede i dag godt  

 er klar over, at den garanti kommer til udbetaling, og at de 500 mio. kr.  

 aldrig nogen sinde vender tilbage til det danske samfund.« Erling Olsen (S), jf. sp. 727: »Vi accepterer, at der er en risiko  

 for, at vi kan komme i den situation, at statsgarantien skal indfries.
Det,  

 der er afgørende for os, er at sige, at det er et håndslag til Færøerne, men  

 vi skjuler ikke over for det danske Folketing, at vi derved også selv påtager  

 os en vis risiko.« Fra 2. behandling af forslaget fremgik bl.a. følgende:
Kim Behnke (FP), jf. sp. 1002: »Vi har også spurgt, om det nu er  

 sidste gang, at der skal foretages ekstraordinære pengeoverførsler, og i  

 svaret på spørgsmål 13, som er optrykt i betænkningen, siger statsministeren,  

 at det er regeringens håb, at der ikke kommer flere, og under samrådet  

 beretter statsministeren grundigt om den økonomiske situation og fortæller,  

 at de færøske politikere har lovet, at nu er der styr på tingene.« Kim Behnke (FP), jf. sp. 1003: »Hvad er begrundelsen for, at jeg  

 nævner det? Jo, det er for at anskueliggøre, at de færøske politikere  

 overhovedet ikke har ladet sig påvirke af, at man har måttet tage til Danmark  

 og hente 500 mio. kr.
I samme åndedrag bevilger man et nyt anlægsprojekt til  

 225 mio. kr.
Det er simpelt hen en skændsel.« Kim Behnke (FP), jf. sp. 1004: »Man fortsætter med at kaste gode  

 penge efter dårlige penge, og derfor skal det danske Folketing sige nej til  

 denne garantistillelse frem for at lade sig spise af med statsministerens  

 mangelfulde svar.« Statsministeren, jf. sp. 1005: »Jeg forventer, at Folketinget med et  

 ganske overvældende flertal vil nedstemme Fremskridtspartiets forslag, som er  

 til forhandling her i salen i dag, og det kan Folketinget også trygt gøre ud  

 fra det synspunkt, at der er ydet en dansk statsgaranti.« Henning Rasmussen (S), jf. sp. 1014: »der (er) for mig ingen som  

 helst tvivl om, at det, Fremskridtspartiet har forsøgt at gøre i denne sag,  

 er på et tyndt, tyndt grundlag at skabe et maksimum af ubegrundet mistillid  

 til stort set alt på Færøerne og til væsentlige dele af Folketinget, til  

 statsministeren og alle andre, der har haft med denne sag at gøre.
Det er det  

 ene, jeg gerne vil sige.
Det andet er til beroligelse for flertallet i  

 Folketinget: Kollegerne kan være ganske trygge på den måde, at de øvrige  

 medlemmer af Det Politisk-Økonomiske Udvalg bortset fra Fremskridtspartiet  

 føler sig utrolig godt behandlet. . .«.
Kim Behnke (FP), jf. sp. 1016: »Fremskridtspartiet går efter den  

 danske regering, som har håndteret denne sag aldeles kritisabelt.
Vi har et  

 glimrende samarbejde med adskillige personer på Færøerne, som også føler, at  

 denne sag er gået over stregen.
Det er jo ærlig talt ikke særlig fair, at  

 blot fordi man stiller spørgsmål ved en udbetaling på 500 mio. kr., så hedder  

 det sig, at det er, fordi man lægger nogen for had.« Af bemærkningerne til B 10 fremgik bl.a. følgende oplysninger:
»Den største bank på Færøerne, Sjovinnubankin, havde gennem mange år  

 ydet ubegrænsede lån til overforbrug på Færøerne med pant i overbelånte  

 fiskerfartøjer og overbelånte bygninger.
Bankens egenkapital på 98 mio. kr.  

 kræves nedskrevet til 15 mio. kr., hvilket endda må siges at være et  

 overordentlig optimistisk skøn for det forløb, der vil komme, idet tab og  

 hensættelser til tab ikke opgøres efter de samme regler, som gælder for  

 danske banker og sparekasser, men alene bygger på færingernes eget skøn.
De  

 umiddelbare tab og hensættelser til tab er blev opgjort til i alt 525 mio.  

 kr., men kan meget vel vise sig at blive langt større.« Også i dette spørgsmål viste det sig, at Fremskridtspartiet fik ret.
Den  

 2. februar 1993 kunne Politiken således oplyse, at banken i 1992 tabte 860  

 mio. kr. og måtte sætte næsten 1 mia. kr. af til tab.
Regeringen og  

 Folketinget blev ganske enkelt ført bag lyset i oktober 1992 ved bevillingen  

 af de 500 mio. kr. i statsgaranti.
 Det fremgik videre af bemærkningerne til B 10:
»Argumentet fra regeringen er, at »krisen« i det færøske  

 samfunds økonomi skyldes nedgang i fiskeriet.
For det første skyldes krisen i  

 færøsk og andre landes fiskeri politiske beslutninger om reguleringer af  

 fiskeriet.
For det andet er krisen i dansk fiskeri og følgeindustri langt  

 alvorligere.
Danske fiskere, fiskeriarbejdere og fabriksarbejdere har ikke  

 luksusbiler stående hjemme, mens de klager deres nød.
I Danmark er nøden ægte  

 og en følge af selv samme regerings uduelige fiskeripolitik gennem 10 år.  

 Knæfald under EF-forhandlinger og hysterisk udøvelse af magt fra staten  

 gennem fiskerikontrol sammen med velfærdsreducerende ophugninger af skibe er  

 årsagerne til, at dansk fiskeri i dag er i krise.
Hvad ville 500 mio. kr. i  

 hjælp til fiskere i Rønne, Frederikshavn, Hirtshals, Thyborøn, Esbjerg og  

 Grenå ikke have betydet? Nu får færøske fiskere og overforbrugssamfundet på  

 Færøerne i stedet hjælpen oven i købet betalt af de konkursramte danskere.' Siden bevillingen af de 500 mio. kr. til Færøerne har Folketinget kun  

 vedtaget tre love, der vedrører fiskerierhvervet i Danmark.
To forslag fra  

 fiskeriministeren og et forslag fra skatteministeren.
Skatteministerens  

 lovforslag nr.
L 5 af 7. oktober 1992, forslag til lov om ændring af lov om  

 påligning af indkomst- og formueskat til staten (ligningsloven) og lov om  

 indkomstskat og formueskat for personer m.v. (Fradrag til fiskere), et  

 forslag, som alene blev anvendeligt, fordi Fremskridtspartiet ved 2.  

 behandling den 16. december 1992 fik vedtaget et ændringsforslag.
 De to lovforslag fra fiskeriministeren, L 60 af 28. oktober 1992, forslag  

 til lov om ændring af lov om støtte til visse strukturforanstaltninger inden  

 for fiskeriet, og L 94 af 18. november 1992, forslag til lov om ændring af  

 lov om kvalitetskontrol med fisk og fiskevarer, giver ikke meget fremtidshåb  

 for dansk fiskeri.
 Men færøske fiskere skal hjælpes igen og igen på grund af svigtende  

 fiskeri og politiske hindringer for fornuftig erhvervsudvikling.  

 Fremskridtspartiet er dybt bekymret for, at danske fiskere fortsat lades i  

 stikken af Folketingets øvrige partier.
På Bornholm bor der ligesom på Færøerne ca. 50.000 mennesker.
Også  

 Bornholm er ramt hårdt af problemer med tilpasning af fiskeriet og de  

 politisk besluttede hindringer for en fri erhvervsudøvelse.
Mens Færøerne nu  

 på få måneder har modtaget 850 mio. kr. ekstra ud over den årlige lille  

 milliard i diverse bloktilskud og overførsler, så har Bornholm kun fået et  

 »udvalg«.
Fremskridtspartiet mener derfor, tiden er inde til, at  

 der også rettes spotlight mod Bornholm og ikke kun mod Færøerne.  

 Fremskridtspartiet vil derfor fremsætte forslag i dette folketingsår om  

 omdannelse af Bornholm til Østersøens erhvervscentrum med udstrakt  

 skattefrihed for erhvervslivet på Bornholm.
Fremskridtspartiet vil håbe, at et flertal i Folketinget vil bruge dette  

 forslag til at fastslå, at nok er nok, og nok er nu.
De partier og  

 folketingsmedlemmer, som i oktober 1992 mente, at de 500 mio. kr. til  

 Færøerne var redningen, må erkende, at det var en fejldisposition.
Hvis de  

 nye 350 mio. kr. også bliver bevilget, vil de onde nok en gang le og de gode  

 græde.
Denne bevilling bliver jo desværre nok ikke den sidste.
Oli Breckmann  

 sagde klart og tydeligt til TV-Avisen den 1. februar, at Færøerne har brug  

 for 4 mia. kr. for at komme på fode igen. »Vi har brug for 5 mia. kr.,  

 hvis vi skal have vores økonomi på ret køl igen«, sagde bankdirektør  

 Helgi Fossadal fra Færøernes tredjestørste bank, Fossbankin, til Berlingske  

 Tidende den 2. februar 1993.
 Ifølge Politiken den 2. februar 1993 viste det sig endda, at det seneste  

 finanslovforslag på Færøerne havde afsat 5-6 mio. kr. til forberedelse af  

 endnu et tunnelprojekt, denne gang til en bygd i Gåsesdalen, hvor der kun bor  

 20 mennesker! Færingerne har tilsyneladende intet lært af krisen i oktober  

 1992. Hvorfor? Fordi det gik så let med at få 500 mio. kr. fra de danske  

 skatteydere.
Ifølge Berlingske Tidende den 2. februar 1993 har øen Kalsoy fire tunneler  

 til at forbinde øens 130 beboere.
Tunnelerne har kostet 80 mio. kr.
 Heller ikke naboøen Kunoy har holdt sig tilbage. Øens 100 beboere har fået  

 veje, dæmninger og tunnel bygget for 100 mio. kr.
Jyllands-Posten kan den 2. februar berette om, hvordan en tunnel på Kalsoy  

 skulle give 20 indbyggere i en bygd forbindelse til nabobygden.
Prisen var et  

 par millioner kr.
Alle disse forrykte anlægsprojekter har kostet milliarder af kroner, de  

 fleste lånte penge.
Nu melder tømmermændene sig.
Men i stedet for at lade  

 færingerne løse deres selvskabte problemer, så må danske skatteydere træde  

 til.
Fremskridtspartiet vender sig imod den fremgangsmåde.
 Under udvalgsarbejdet har Fremskridtspartiet set sig nødsaget til at  

 stille en lang række spørgsmål, hvoraf en del spørgsmål med tilhørende svar  

 er optrykt i betænkningen.
 Der er fire hovedområder, som bør have Folketingets interesse:
1) Folketinget kan ikke få fuld indsigt i forholdene på Færøerne.
I  

 forbindelse med behandlingen af B 10 i oktober måtte den daværende  

 statsminister erkende, jf. svar på daværende spørgsmål 49, optrykt i  

 betænkningen over B 10 af 28. oktober 1992, at Folketinget har krav på at få  

 sådanne oplysninger.
Den nye statsminister har så valgt en fremgangsmåde,  

 hvorefter han efter skøn afgør, hvad der er relevant i sagen, se f.eks. svar  

 på spørgsmål 41 til nærværende beslutningsforslag.
Fremskridtspartiet anser  

 ministerens besvarelse for absolut principiel, hvorfor Fremskridtspartiet  

 efterfølgende vil søge en endelig afklaring af dette spørgsmål.  

 Fremskridtspartiet har den klare opfattelse, at det ikke påhviler en minister  

 at udøve censur med hensyn til, hvilke oplysninger der er relevante for et  

 folketingsmedlem i en konkret sag.
2) De færøske politikere har tilsyneladende intet lært endnu.
Desværre vil  

 konsekvensen af de to millionoverførsler, først 500 mio. kr. i oktober 1992  

 og nu 350 mio. kr. i februar 1993, blive den, at de færøske politikere også  

 vil komme en tredje, en fjerde og en . . . gang for at hente penge.  

 Politikerne på Færøerne har ikke endnu forstået alvoren af deres fastkørte  

 økonomi.
Anlægsprojekter fortsætter, alle topfolk fortsætter, og den fornødne  

 oprydning i færøsk økonomi er ikke påbegyndt.
Således er det vedtagne forslag til finanslov for 1993 for Færøerne ikke  

 påvirket synligt af den alvorlige krise.
Man har i bedste »danske  

 stil« blot indbudgetteret nogle budgetreguleringskonti.
Oven i købet er  

 det kun lønningerne, som skal reguleres med 81/2 pct.
Alle prestigeprojekter  

 fortsætter, alle luksusudskejelserne fortsætter og politikere/pampere kan  

 gnave videre på benet.
3) De tvivlsomme arrangementer fortsætter på Færøerne.
Svarene på  

 spørgsmålene 81, 82 og 83 viser, at de færøske politikere har pumpet nye  

 millioner i et falleret luftfartsselskab.
Atlantic Airways er et færøsk  

 flyselskab, som i årevis er blevet holdt kunstigt i live ved hjælp af  

 millionsubsidier fra de færøske politikere.
Atlantic Airways burde lukkes.  

 Færøerne kan derefter beflyves af f.eks.
Mærsk Air.
Som det fremgår af de  

 nævnte spørgsmål og tilhørende svar, havde de færøske politikere ingen  

 betænkeligheder ved at lynbehandle nye millionsubsidier til Atlantic Airways.  

 Alle tidsfrister blev der dispenseret fra, og millionerne rullede.
Det skete  

 i en situation, hvor det færøske samfund er ved at gå ned økonomisk.
Sagen er  

 bare et blandt mange eksempler på, at de færøske politikere fortsat lever  

 videre på 1. klasse og med høj cigarføring fester videre.
4) Af svarene på spørgsmål 22, 23 og 24 fremgår det, at regeringen ikke  

 har tænkt sig at sørge for, at lovregler og bestemmelser på Færøerne kommer  

 til at være mindst så skrappe som danske regler.
Derved kan  

 Fremskridtspartiet forudsige, at fiduserne vil fortsætte.
Fætter-kusine-samfundet vil fortsætte med at have egne regler for, hvordan  

 man kan malke det danske samfund m.fl. for millionbeløb.
Færøerne skal have  

 en ministeransvarlighedslov, således at ministre kan stilles til ansvar for  

 deres handlinger.
Færøerne skal have en offentlighedslov, således at den  

 færøske befolkning og danske myndigheder/folketingsmedlemmer og pressen kan  

 få mindst samme indsigt i færøske forhold, som den danske offentlighedslov  

 giver.
Alle disse rimelige krav har regeringen valgt at ignorere.
For nogle få  

 loves vedkommende vil man nok indføre dem på Færøerne, men først efter  

 justering efter færøske forhold.
Dertil er kun at sige, at hvis Færøerne  

 fortsat vil/skal nyde godt af årlige milliontilskud fra Danmark, op imod 1  

 mia. kr., så må og skal færingerne selvfølgelig overholde de samme  

 »færdselsregler«, som de danske skatteydere skal - vel at mærke de  

 skatteydere, som betaler for gildet på Færøerne.
Fremskridtspartiet finder anledning til at gentage vores understregning  

 af, at vi intet har at udsætte på den menige færøske befolkning.
Tværtimod  

 har vi stor sympati og medlidenhed med befolkningen på Færøerne, der fortsat  

 skal leve med de politikere og den top af samfundet, som har hovedansvaret  

 for problemerne.
 Al snak om manglende fisk og andre bekvemme bortforklaringer anvendes kun  

 til dække over den kendsgerning, at politikere og samfundets topfolk i mange  

 år har valgt at lade stå til og ikke være deres pligt og ansvar voksen.
Fremskridtspartiet skal afslutningsvis forudsige, at disse 350 mio. kr.  

 ikke er sidste hjælpeaktion.
Der er fortsat så mange rådne æbler i kurven, at  

 Folketinget sikkert om kort tid igen præsenteres for nye millionbehov.
 Fremskridtspartiet henviser i øvrigt til de optrykte spørgsmål og svar.
Jes Lunde (SF) Ole Vagn Christensen (S) Poul Nielson (S) Kaj Poulsen  

 (S) Sonja Mikkelsen (S) Løvig Simonsen (S) Frank Jensen (S) Holger K.
Nielsen  

 (SF) Peter Duetoft (CD) Per Stig Møller (KF) Gammelgaard (KF) Aagaard (KF)  

 Fogh Rasmussen (V) Peter Brixtofte (V) Pia Kjærsgaard (FP) Jørgen Estrup (RV)  

 Lysholm Christensen (KRF) Bilag Nogle af udvalgets spørgsmål til statsministeren og dennes besvarelse  

 heraf:
 Spørgsmål 2:
 »Udvalget anmoder om at modtage en grundig oversigt over, hvilke  

 punkter i regeringens aftale af 1. februar 1993 der er nye i forhold til  

 oktoberaftalen, og hvilke punkter der er opfølgning.
Endvidere ønskes en oversigt over, hvorledes oktoberaftalen er gennemført  

 indtil nu.« Svar:
Af aftale af 6. oktober 1992 fremgår, at statens indtræden den 5. maj 1993  

 som långiver er betinget af, at landsstyret gennemfører en række  

 foranstaltninger i henhold til punkt 8. Tillægsaftalen af 1. februar 1993 har  

 som forudsætning en række konstateringer og tilkendegivelser fra landsstyret  

 samt en fælleserklæring fra regeringen og landsstyret, som fremgår af bilag  

 til tillægsaftalen.
Bilaget er således at betragte som et supplement til og  

 en uddybning af punkt 8 i oktoberaftalen.
Ingen konstateringer og tilkendegivelser i landsstyrets erklæring er  

 omtalt i punkt 8 i oktoberaftalen, bortset fra den som nummer fire anførte  

 tilkendegivelse, hvorefter budgettet løbende skal tilpasses med udgangspunkt  

 i anvisningerne fra IMF.
Denne tilkendegivelse kan opfattes som en  

 tydeliggørelse af det i pkt. 8 omtalte økonomisk-politiske  

 stabiliseringsprogram.
Det må dog nævnes, at de anførte konstateringer og  

 tilkendegivelser i vid udstrækning er udtryk for hjemmestyrets vilje til at  

 skabe balance på lagtingsfinansloven.
I fælleserklæringen er det første punkt vedrørende etablering af en  

 strukturfond og det sidste punkt vedrørende en bloktilskudsreform nye.
Den  

 mellemliggende del af fælleserklæringen er en præcisering og opstramning af  

 oktoberaftalens sidste punktum i pkt. 8, hvorefter landsstyret medvirker til  

 en modernisering af den færøske erhvervslovgivning.
Således nævnes i  

 februaraftalen eksplicit yderligere anpartsloven, årsregnskabsloven,  

 erhvervsfondsloven og lov om visse kreditinstitutter, som er rigslove, og som  

 kan sættes i kraft ved kongelig anordning.
Anordningerne forudsættes udstedt  

 senest den 18. april 1993. Senest samme dato skal landsstyret fremlægge  

 forslag til justering af den færøske revisor- og bogføringslovgivning.  

 Endvidere har landsstyret tilkendegivet inden udgangen af 1993 at fremlægge  

 forslag til modernisering af den færøske lovgivning om forsikringsvirksomhed.  

 Endvidere omtales nogle samarbejdsmuligheder mellem  

 registreringsmyndighederne i Danmark og på Færøerne.
For så vidt angår oktoberaftalen har Lagtinget vedtaget en finanslov for  

 1993 med balance mellem indtægter og udgifter.
Finansloven indeholder  

 væsentlige udgiftsreduktioner og indtægtsforhøjelser i forhold til det  

 oprindelige forslag.
Balancen kan imidlertid forventes vanskelig at  

 opretholde som følge af den økonomiske depression.
Dette vil blive nærmere  

 analyseret af landsstyret og IMF som led i stabiliseringsprogrammet.
Landsstyret og IMF er i fuld gang med at udarbejde det politisk-økonomiske  

 stabiliseringsprogram.
IMF forventer at aflægge sit andet besøg på Færøerne i  

 uge 8 og 9, i hvilken forbindelse et udkast til rapport forventes udarbejdet.  

 Det endelige stabiliseringsprogram forventes at foreligge ca. en måned  

 senere.
 I henhold til oplysninger modtaget fra landsstyret under forhandlingerne  

 natten til 1. februar 1993 forventer landsstyret at have færdiggjort udkast  

 til den omhandlede erhvervslovgivning i løbet af februar 1993.
 Spørgsmål 8:
»Hvilke forhold, som ikke var kendt i oktober 1992, gør den nye  

 økonomiske hjælp på 350 mio. kr. nødvendig?» Svar:
 Ved brev af 29. januar 1993 fra landsstyret anmodede man om yderligere  

 kapital i form af lån på 350 mio. kr. til indskud i Sjovinnubankin.  

 Baggrunden var, at bankens bestyrelse og direktion havde foretaget en fornyet  

 gennemgang af bankens engagementer i forbindelse med den kommende  

 regnskabsaflæggelse for 1992. Resultatet heraf er blevet et hensættelsesbehov  

 på 455 mio. kr. ud over de 512 mio. kr., der blev hensat ved rekonstruktionen  

 i november sidste år.
 Årsagen hertil er den forstærkede afmatning af den færøske økonomi og især  

 den helt utilstrækkelige indtjening inden for fiskerierhvervet.
 Da kun en lille del af de yderligere hensættelser kunne dækkes af bankens  

 overskud i årets sidste måneder, opstod der for regnskabsåret som helhed en  

 underskudssaldo på rundt regnet 440 mio. kr., dvs. at bankens kapitalgrundlag  

 blev reduceret til ca. 50 mio. kr.
Som følge heraf befinder banken sig i en meget udsat stilling, som enten  

 må føre til lukning eller tilførsel af ny kapital.
Banken har tabt mere end  

 50 pct. af sin aktiekapital, og dette betyder ifølge den gamle banklov, der  

 stadig er gældende på Færøerne, at der skal rettes op på dette forhold efter  

 nærmere i loven angivne regler.
I modsat fald må banken standse sine  

 betalinger og træde i likvidation.
 Spørgsmål 11:
»Udvalget udbeder sig den rapport, som i oktober 1992 godtgjorde, at  

 Sjovinnubankin havde brug for hensættelser på 512 mio. kr.« Svar:
 I sommeren/efteråret 1992 blev de 3 færøske banker undersøgt af  

 Finanstilsynet.
Undersøgelsen resulterede i, at bankens egenkapital blev reduceret til  

 14,7 mio. kr.
Dette var resultatet af, at der var sket hensættelser af  

 Finanstilsynet på 512 mio. kr.
Grundlaget for hensættelserne skal derfor  

 findes i Finanstilsynets interne undersøgelsesrapporter.
Disse må betragtes  

 som Finanstilsynets interne arbejdsdokumenter og kan derfor ikke udleveres.  

 Endvidere er disse undersøgelser underlagt Finanstilsynets tavshedspligt.
 Spørgsmål 12:
»Udvalget udbeder sig den rapport, som nu påviser behov for  

 yderligere hensættelser på 455 mio. kr.« Svar:
Baggrunden for hensættelsesbehovet på de 455 mio. kr. er, at bestyrelsen  

 og direktionen foretog en fornyet gennemgang af bankens engagementer.
Da  

 hensættelsesbehovet blev vurderet af banken, der i bestyrelsen bl.a. har  

 medlemmer udpeget af Finansieringsfonden af 1992, har regeringen lagt disse  

 vurderinger til grund.
 Det bemærkes, at beløbet naturligvis kun kan være et kvalificeret skøn.
 Spørgsmål 13:
»Ministeren bedes oplyse, hvorledes udviklingen har været fra januar  

 1992 til januar 1993 i landinger af fisk på Færøerne, værdien af den landede  

 fisk og udviklingen i fiskerierhvervets gældsbyrde.« Svar:
 Der har ifølge oplysninger fra Færøernes landsstyre været følgende  

 landinger af konsumfisk i månederne januar-december 1992:
Januar 1.798 tons Februar 6.398 tons Marts 7.574 tons April 6.692 tons Maj 6.748 tons Juni 8.269 tons Juli 7.851 tons August 6.994 tons September 6.737 tons Oktober 6.819 tons November 5.951 tons December 4.046 tons Landingerne af konsumfisk i januar 1993 er endnu ikke opgjort.
 Der foreligger ikke opgørelse af værdien af den landede konsumfisk fordelt  

 på måneder, men landsstyret har oplyst, at værdien - målt som  

 førstehåndsværdi for færøske fartøjer inkl. pristilskud - faldt fra 730,7  

 mio. kr. i 1991 til 548,7 mio. kr. i 1992. Den landede mængde af konsumfisk  

 faldt fra ca. 100.000 tons i 1991 til ca. 76.000 tons i 1992.
Landsstyret oplyser, at man ikke har tal over fiskerierhvervets  

 gældsbyrde, men at en kvalificeret vurdering lavet i november 1992 tyder på,  

 at ferskfiskerflådens gældsbyrde er ca. 1.200 mio. kr., og at  

 fiskefabrikkernes gældsbyrde er ca. 900 mio. kr.
At fiskerierhvervets  

 gældsbyrde er vokset i 1992, kan der ikke herske tvivl om.
 Spørgsmål 17:
»Hvad er årsagen til, at der er ubalance mellem indtægter og udgifter  

 i arbejdsløshedsforsikringsordningen, og hvordan skal tilpasningen ske?» Svar:
 Færøernes landsstyre har givet følgende redegørelse herfor:
 » Finansiering:
 Samtlige A-lønmodtagere mellem 16 og 67 år er automatisk medlemmer af  

 forsikringen, og 2 pct. af deres A-løn bliver trukket sammen med skatten.  

 Forsikringstageren betaler dog aldrig mere end 2 pct. af det beløb, der  

 svarer til en årsindtægt for 40 timers arbejdsuge forhøjet med 15 pct.
Selvstændige erhvervsdrivende kan tegne forsikring og betaler da 2 pct. af  

 deres gennemsnitlige indtægt de seneste tre år.
Samtlige arbejdsgivere  

 betaler 2 pct. af den A-løn, der udbetales.
 Færøernes landsstyre satte 20 mio. kr. i forsikringen som grundkapital.  

 Indbetalingen begyndte 16. marts 1992 og udbetalingerne 1. august 1992.  

 Grundkapitalen var ca. 78 mio. kr., da udbetalingerne startede.
 Ifølge lagtingsloven om arbejdsløshedsforsikring har parterne på  

 arbejdsmarkedet det fulde administrative såvel som det finansielle ansvar.
 Balancen:
 Den som bilag vedlagte tabel viser specifikationer af indbetalinger og  

 udbetalinger for 1992 suppleret med de nyeste oplysninger om januar 1993.
 Tabellen viser i betydelig grad den ubalance mellem indtægter og udgifter,  

 der bliver nævnt i spørgsmålet.
Tendensen er tydelig.
Udgifterne hver måned overstiger indtægterne, og  

 underskuddet er stærkt voksende.
Det skal dog nævnes, at vintermånederne er  

 atypiske specielt pga. det dårlige vejr.
 Årsagen:
 Der findes næppe noget andet svar til spørgsmålet om ubalancen end, at  

 antallet af arbejdsledige er stærkt voksende, mens indtægterne er nogenlunde  

 stabile, og at der ikke endnu er truffet en beslutning om, hvorledes  

 indtægterne afpasses udgifterne.
 Tilpasningen:
18. december 1992 modtog landsstyret et brev fra bestyrelsen, hvor der  

 blev foreslået, at indtægterne fra arbejdsmarkedspensionen i 1993 og 1994 og  

 muligvis også fra 1992 tilfaldt forsikringen.
Grundkapitalen (1992) og  

 indbetalingen i år fra arbejdsmarkedspensionen vil beløbe sig til ca. 70 mio.  

 kr.
På et møde d.d. mellem landsstyret og bestyrelsen blev problematikken  

 drøftet.
Konklusionen var, at den foreslåede løsning næppe var  

 fyldestgørende, og at man i overvejelserne skulle tage andre muligheder i  

 betragtning.
Landsstyret gav bestyrelsen tilsagn om, at man vil tage sagen op på det  

 ordinære landsstyremøde på tirsdag den 9. februar 1993, og bestyrelsen har  

 berammet møde onsdag den 10. februar 1993 for at drøfte landsstyrets  

 beslutning.« Spørgsmål 19:
»Landsstyret skal standse nye anlægsinvesteringer i 1993. Betyder  

 det, at landsstyret i 1994 igen kan starte nye projekter op i ubegrænset  

 omfang?» Svar:
 Landsstyret vil næppe have økonomisk mulighed for at starte mange nye  

 anlægsarbejder i 1994. Det vil IMF formentlig heller ikke anbefale.  

 Landsstyrets erklæring om stop for nye anlægsaktiviteter gælder imidlertid  

 kun for 1993.
 Specifikation af indbetalinger og udbetalinger for 1992:
 Spørgsmål 22:
»Med hvilken begrundelse skal de i aftalen med numrene 1 til 6 danske  

 love for den finansielle sektor sættes i kraft på Færøerne på nuværende  

 tidspunkt, når regeringen i oktober 1992 ikke fandt behov for dette?» Svar:
 Spørgsmålet om ikraftsættelse for Færøerne af bl.a. aktie- og  

 anpartsselskabslovgivningen og bank- og sparekasselovgivningen har,  

 uanhængigt af aftalen af 6. oktober 1992, gennem længere tid været genstand  

 for overvejelser og drøftelser mellem de danske og de færøske myndigheder.
En ajourføring af de for Færøerne gældende regler på området må anses for  

 et væsentligt led i gennemførelsen af et moderniseret lovgrundlag for det  

 færøske erhvervsliv.
Der har derfor ved indgåelse af aftalen af 1. februar  

 1993 været enighed mellem regeringen og Færøernes landsstyre om, at denne del  

 af erhvervslovgivningen nu sættes i kraft for Færøerne.
 Spørgsmål 23:
»Vil regeringen gøre det til et krav for tildeling af lån og  

 garantier over for det færøske landsstyre og banker, at der på Færøerne  

 gennemføres en ministeransvarlighedslov, der i de væsentligste bestemmelser  

 svarer til den danske lov, samt at der indføres en lov med forbud mod insider  

 trading svarende til bestemmelserne i den danske fondslov?» Svar:
På Færøerne gælder lagtingslov nr. 102 af 23. juni 1992 om landsstyremænds  

 ansvarlighed.
Denne lov svarer ganske til den danske ministeransvarlighedslov  

 med to undtagelser.
 Den ene af disse undtagelser er lagtingslovens §§ 3 og 4, der beskriver  

 landsstyremændenes ansvar i konsekvens af landsstyrets karakter af kollektiv  

 beslutningsenhed, således som det er fastlagt i lagtingslov nr. 1 af 13. maj  

 1948 om Færøernes styrelsesordning i særanliggender.
 Den anden undtagelse er lagtingslovens § 11, som henviser afgørelsen om  

 tiltalerejsning til landfogden (= politimesteren). Denne bestemmelse skal ses  

 på baggrund af, at hjemmestyrets regler ikke har kunnet følge den ordning,  

 der gælder efter grundlovens § 60 og rigsretsloven.
Reglerne om forbud mod insider trading findes i lov om Københavns  

 Fondsbørs.
Denne lov finder ikke anvendelse i Grønland og på Færøerne og kan  

 ikke sættes i kraft, da lovgivningen ikke indeholder nogen hjemmel hertil.  

 Baggrunden herfor skal søges i, at alle bestemmelserne på nær reglerne om  

 insider trading er om Københavns Fondsbørs, der ligger i Danmark, og om de  

 selskaber, der handler på børsen.
Med ikraftsættelse af aktieselskabsloven på Færøerne vil een af de  

 vigtigste insiderregler blive sat i kraft der.
Det drejer sig om § 53,  

 hvorefter der føres kontrol med ledelsens aktiebesiddelse og pålægges denne  

 et spekulationsforbud vedrørende selskabets/koncernens aktier.
Endvidere kan jeg henlede opmærksomheden på § 63 i aktieselskabsloven, der  

 fastsætter, at personer ikke må disponere på en sådan måde, at dispositionen  

 er åbenbart egnet til at skaffe visse aktionærer eller andre en utilbørlig  

 fordel på andre aktionærers eller selskabets bekostning.
Ej heller må de  

 efterkomme generalforsamlingsbeslutninger eller beslutninger af andre  

 selskabsorganer, for så vidt beslutningen måtte være ugyldig som stridende  

 mod denne lov eller selskabets vedtægter.
Ligeledes gælder aftalelovens §§ 33  

 og 30 om uhæderlighed og svig.
 Aktieselskabsloven skal som bekendt sættes i kraft på Færøerne i nær  

 fremtid.
 Spørgsmål 24:
»Vil regeringen gøre det til et krav for tildeling af lån og  

 garantier over for det færøske landsstyre og banker, at offentlighedsloven  

 ved kongelig anordning ikraftsættes på Færøerne?» Svar:
Den danske offentlighedslov (lov nr. 572 af 19. december 1985) indeholder  

 i § 18 en bestemmelse om, at loven ved kgl. anordning kan sættes i kraft for  

 sager om færøske anliggender med de afvigelser, som de særlige færøske  

 forhold tilsiger.
Dette gælder efter loven dog kun sager, der er eller har  

 været under behandling af rigsmyndighederne.
 Begrundelsen for den sidstnævnte begrænsning er, at offentligheden med  

 hensyn til sager, der behandles af hjemmestyrets myndigheder, efter  

 hjemmestyreloven er et færøsk særanliggende.
 Offentlighedslovens § 18 bygger på det synspunkt, at der for Færøerne bør  

 gælde samme regler om offentlighed for særanliggender og fællesanliggender,  

 og at de samme regler bør gælde, uanset om sagerne behandles af  

 rigsmyndighederne eller hjemmestyrets myndigheder.
Det følger heraf, at rigsmyndighederne vil lade den danske  

 offentlighedslov sætte i kraft for Færøerne, så snart Lagtinget har vedtaget  

 en lov om offentlighed gældende for hjemmestyrets myndigheder.
Landsstyrets  

 lovforslag herom er, bortset fra enkelte tekniske afvigelser, identisk med  

 den danske lov.
 Forslaget forventes vedtaget i nærmeste fremtid.
 Spørgsmål 28:
»Hvilke personændringer i færøsk offentlig administration har de  

 økonomiske problemer på Færøerne medført? Listen skal omfatte personer fra  

 kontorchefniveau til øverste leder.« Svar:
 Færøernes landsstyre oplyser, at der ikke er foretaget nogen  

 personændringer i den færøske administration i forbindelse med de i  

 spørgsmålet nævnte årsager.
 Spørgsmål 31:
»Hvilke aktionærer med besiddelser større end 5 pct. af aktierne i  

 Sjovinnubankin har afhændet/opkøbt aktier i Sjovinnubankin i perioden 1.  

 september 1992 og til dato?» Svar:
 Med henyn til aktionærer med aktiebesiddelser over 5 pct. af aktierne kan  

 jeg oplyse, at forinden kapitalnedsættelsen i november 1992 var det for  

 Finanstilsynet oplyst, at Sjovinnubankin var ejet af fiskeeksportvirksomheden  

 L/K Føroya Fiskasøla, Thorshavn, med ca. 1/3, Forsikringsselskabet  

 Tryggingarsambandid, Thorshavn, med ca. 1/3 og ca. 4000 mindre aktionærer.  

 Der forelå ikke oplysninger om, at der blandt de mindre aktionærer var nogle,  

 der besad mere end 5 pct. af aktierne.
 Efter nedskrivningen af den daværende aktiekapital og kapitaludvidelsen  

 har alene Finansieringsfonden af 1992 over 5 pct. af aktierne i banken.
 Finanstilsynet er ikke bekendt med, hvilke aktiehandler der eventuelt  

 måtte være foretaget i den pågældende periode.
 Spørgsmål 35:
»Når samtlige medarbejdere i Sjovinnubankin skal gå 9 pct. ned i løn,  

 gælder det så også direktion og bestyrelse?» Svar:
Direktøren, som er nyansat, er ansat til en individuelt fastsat løn.  

 Bestyrelsens honorarer er uændrede, selv om arbejdsbyrden har været  

 flerdoblet i den seneste tid.
Spørgsmålet om en reduktion vil blive taget op,  

 når banken er kommet ind i en mere rolig periode.
 Spørgsmål 36:
»Hvad er regeringens kommentar til, at den færøske finansminister  

 Jogvan Sundstein har afhændet sin ejerandel af det revisionsfirma, som  

 reviderer de offentlige regnskaber på Færøerne, til sin søn?» Svar:
Som det fremgår af den indgåede februaraftale har regeringen under  

 forhandlingerne med landsstyret lagt overordentlig stor vægt på, at Færøerne  

 får en moderne revisor- og bogføringslovgivning på niveau med den tilsvarende  

 danske lovgivning, uanset at dette kan opfattes som indblanding i et færøsk  

 særanliggende.
Landsstyret har givet tilsagn om, at et forslag til revideret  

 revisor- og bogføringslovgivning vil blive fremlagt senest den 18. april  

 1993, der i det væsentlige og i resultatet svarer til den danske lov om  

 registrerede og statsautoriserede revisorer og den danske  

 bogføringsbekendtgørelse fra 1990. Statsministeriet har ingen yderligere  

 kommentarer til det i spørgsmålet omtalte generationsskifte i et færøsk  

 revisionsfirma.
 Spørgsmål 37:
»Hvilke garantier kan den danske regering give for, at der ikke igen  

 om få måneder kommer nye kapitaltilførselsbehov for Færøerne?» Svar:
 De midler, der er bragt til veje gennem oktober- og februaraftalerne, er  

 dels anvendt til at sikre Sjovinnubankins eksistens, dels til at afhjælpe  

 landskassens økonomiske vanskeligheder.
Ifølge de oplysninger, staten har fået af Finansieringsfonden for 1992, er  

 bankens korrektivkonto med de nye hensættelser på 455 mio. kr. kommet op på  

 godt 30 pct. af den samlede debitormasse, hvilket betyder, at der er skåret  

 dybt.
Med den søgte kapitaltilførsel på 350 mio. kr. er der en  

 sikkerhedsmargin på 100 mio. kr. i forhold til lovens solvenskrav.
Det er  

 bankbestyrelsens forventning, at bankens hensættelser fremover vil ligge på  

 et mere normalt niveau, som formentlig kan dækkes af bankens ordinære  

 indtjening.
Det er imidlertid af vital betydning, at der gennemføres en  

 restrukturering af det færøske fiskerierhverv under medvirken af såvel de  

 politiske myndigheder som de finansielle kreditorer.
Landskassen vil i år skulle indfri en kredit fra Nationalbanken og  

 udenlandske lån for knap 300 mio. kr.
Det er bl.a. på denne baggrund, at den  

 i aftalen anførte udstedelse af et obligationslån med statsgaranti skal ses.  

 Herudover er landskassens evne til at klare sine udbetalinger afhængig af  

 depressionens omfang, herunder af udviklingen i de sociale udgifter og af, om  

 indtægterne indløber som forudsat i finansloven, hvilket som nævnt under  

 spørgsmål 2 er tvivlsomt.
Et mere præcist overblik over udviklingen i  

 landskassens økonomiske situation forventes at foreligge i forbindelse med  

 fremlæggelsen af det af landsstyret med IMF's bistand udarbejdede  

 politisk-økonomiske stabiliseringsprogram og de eventuelle deraf afledede  

 forhandlinger.
 Spørgsmål 41:
»I hvilket omfang er der ydet aktionærlån til personer eller  

 selskaber, der er nærtstående i forhold til Sjovinnubankins ledelse, i  

 perioden oktober 1992 til dato?» Svar:
Ifølge den banklov, der gælder for Færøerne, er Finanstilsynet i lighed  

 med den gældende danske bank- og sparekasselov forpligtet til at  

 hemmeligholde, hvad de gennem deres virksomhed bliver vidende om.
Som det  

 fremgår af min besvarelse af spørgsmål 79, kan jeg udlevere materiale  

 omfattet af særlige tavshedspligtsbestemmelser til medlemmer af udvalg.
Jeg  

 finder ikke, det er relevant i denne sag.
Jeg kan i øvrigt henvise til min  

 besvarelse af spørgsmål 77.
 Spørgsmål 51:
»Ministeren bedes fremsende en liste over alle offentlige  

 anlægsprojekter på 2 mio. kr. og derover, gennemført på Færøerne i perioden  

 1980 til dato.« Svar:
 Landsstyret har givet følgende oversigt over infrastrukturinvesteringerne  

 i perioden 1980-1992.
 Spørgsmål 52:
»Ministeren bedes fremsende en liste over, hvilke offentlige  

 anlægsprojekter på Færøerne der blev opgivet som følge af aftalen af oktober  

 1992.« Svar:
Ifølge oplysninger fra landsstyret fik aftalen af oktober 1992 ikke  

 umiddelbart virkninger for den offentlige anlægsvirksomhed.
Baggrunden herfor  

 var først og fremmest, at to store kontraktbundne arbejder (Kaldbakstunnelen  

 og havnen ved Gamle Ratt) stod over for endelig færdiggørelse (primo nov.  

 1992), og at landsingeniørens anlægsbevillinger i oktober stort set allerede  

 var opbrugt.
Bortset fra enkelte kontraktbundne arbejder gik den offentlige  

 anlægsvirksomhed således i stå de sidste måneder af 1992.
Den eksisterende usikkerhed omkring bevillingsforholdene har bevirket, at  

 alle anlægsarbejder inden for landsingeniørens område (veje, tunneler, havne)  

 fortsat ligger stille.
Der er ikke påbegyndt nye arbejder på dette område  

 siden 1989.
 Ifølge finansloven er der følgende anlægsbevillinger i 1992 og 1993 (mio.  

 kr.):
 Spørgsmål 72:
»Ministeren bedes oplyse, hvorvidt der ved besvarelse af ovenstående  

 spørgsmål har været divergerende opfattelser blandt ministeriets  

 embedsmænd?» Spørgsmål 73:
»Ministeren bedes oplyse, hvorvidt der blandt regeringens embedsmænd  

 er fremkommet råd om en anden løsning af det færøske problem end den i  

 aftalen af 1. februar 1993 anvendte.
I bekræftende fald udbeder udvalget sig  

 en beskrivelse af de alternative løsningsmodeller.« Svar:
Regeringen blev den 29. januar 1993 orienteret om, at Sjovinnubankins  

 situation var helt akut.
Blandt andet af denne grund var det nærliggende at  

 anvende den fremgangsmåde, som var anvendt ved oktoberaftalen.
Regeringen har fundet det klart utilfredsstillende, at der ikke har været  

 mere tid til at overveje alternative løsningsmuligheder.
Forslaget om at  

 etablere en strukturfond med det formål at bidrage til reorganisering af  

 levedygtige virksomheder og i fornødent omfang at medvirke ved afviklingen af  

 nødlidende erhvervsengagementer skal ses som et udtryk for et sådant ønske.
 Regeringen er ikke bekendt med, om der har været nuancer i embedsmændenes  

 opfattelse, idet det bemærkes, at de afgørende forhandlinger fandt sted på  

 politisk plan.
 Spørgsmål 79:
 Ad spørgsmål 49 og svaret herpå (B 10 - bilag 21):
»Vil ministeren bekræfte, at svaret på spørgsmål 49 står ved magt, og  

 at ministeren derfor kan give medlemmer af Folketingets ressortudvalg  

 fortrolige oplysninger om Sjovinnubankins virksomhed?» Svar:
Det er korrekt, at en minister kan udlevere materiale omfattet af særlige  

 tavshedspligtsbestemmelser til medlemmer af udvalg.
Dette kan ske, hvis  

 ministeren anmodes herom og oplysningerne efter ministerens skøn må være af  

 betydning for udvalgets behandling af en sag.
Ministeren kan dog vælge at  

 orientere om en sags principielle problemstillinger i generel eller  

 anonymiseret form.
 Spørgsmål 80:
»Vil ministeren oplyse, hvornår IMF's delegation ankom til Færøerne  

 efter bestemmelserne i aftalen mellem Færøerne og Danmark af 6. oktober 1992? Har IMF afgivet rapporter, delrapporter eller foreløbige rapporter om  

 færøske forhold? I bekræftende fald bedes ministeren tilstille udvalget en  

 dansk kopi af sådanne rapporter.
 Svar:
IMF-delegationens første besøg på Færøerne fandt sted i dagene 1-9.  

 december 1992. Før og efter besøget afholdt delegationen møder med  

 vedkommende danske myndigheder især med henblik på fremskaffelse af  

 statistisk-økonomisk materiale.
Næste besøg finder sted i uge 8 og 9 i  

 indeværende år.
 Spørgsmål 81:
»Ministeren bedes give en redegørelse for, under hvilke betingelser  

 den ansvarlige indskudskapital til Atlantic Airways er sammensat.« Svar:
 Atlantic Airways samlede aktiekapital inden nytegningen var 14 mio. kr.,  

 hvoraf landsstyret (landskassen) var ejer af ca. 87,5 pct. af aktiekapitalen.
 Denne blev nedskrevet til 0 kr.
Efter nytegningen er aktiekapitalen 75 mio. kr.
Færøernes landsstyre  

 (landskassen) er eneaktionær.
 Som en konsekvens i forbindelse med reetablering af virksomheden blev der  

 valgt en helt ny bestyrelse.
 Spørgsmål 82:
»Ministeren bedes oplyse, hvilken dato for indgåelse af aftalen om  

 lån til Atlantic Airways blev ændret til ansvarlig indskudskapital.« Svar:
 Lånet til Atlantic Airways blev ændret til ansvarlig indskudskapital ved  

 lovens ikrafttræden, dvs. den 2. december 1992.
 Spørgsmål 83:
»Under hvilke omstændigheder og i hvilket tempo skete behandlingen i  

 Lagtinget af denne aftale?» Svar:
 For at landskassens garanti til selskabet ikke skulle blive effektiv,  

 vedtog landsstyret på et møde den 25. november 1992 at fremsætte lovforslag  

 om nytegning af aktiekapital i A/S Atlantic Airways.
 Lovforslaget blev fremsat i Lagtinget den 25. november 1992. 1.  

 behandling, 2. behandling og 3. behandling fandt sted den 27. november 1992.  

 Udvalgsarbejdet fandt sted mellem 1. og 2. behandling.
 Der blev givet dispensation fra tidsfristerne i Lagtingets  

 forretningsorden.
 Loven blev bekendtgjort den 1. december 1992 og trådte i kraft den 2.  

 december 1992.
 Det kan tilføjes, at långiverne stillede krav om en hurtig stillingtagen  

 fra de færøske myndigheders side.
 Spørgsmål 89:
»Kan ministeren bekræfte, at den advokat, landsstyret har ansat til  

 at medvirke til udarbejdelsen af en ny aktieselskabslov for Færøerne, netop  

 har været involveret i dommen om de overbelånte fiskerfartøjer?» Svar:
 Landfogeden på Færøerne oplyser følgende:
 »En del af forsvaret i »Heygadrangur-sagen« var - dels ved  

 de tiltaltes forklaringer, dels ved fremlæggelse af dokumenter - at søge at  

 påvise, at andre skibe, hvori landsstyret er økonomisk involveret, er  

 overfinansierede.
 I et par af disse skibsprojekter har den nævnte advokat været juridisk  

 rådgiver for bygherren.
