Kapitel 1   Uddannelsens formål Kapitel 2   Optagelse Kapitel 3   Uddannelsens indhold mv.
Kapitel 4   Rådgivning og vejledning Kapitel 5   Intern evaluering Kapitel 6   Aktiv deltagelse og orden Kapitel 7   Prøver og eksamen Kapitel 8   Merit Kapitel 9   Tilsyn og kvalitetssystem Kapitel 10   Forsøgs- og udviklingsvirksomhed Kapitel 11   Klageadgang Kapitel 12   Kvalifikationskrav til lærerne Kapitel 13   Individuel kompetencevurdering Kapitel 14   Ikrafttrædelses- og overgangsbestemmelser Fremsat den 24. januar 2008 af undervisningsministeren (Bertel Haarder) Forslag til Lov om almen voksenuddannelse og om anerkendelse af realkompetence i forhold til fag i almen voksenuddannelse og i hf-uddannelsen og uddannelsen til studentereksamen (avu-loven) Kapitel 1 Uddannelsens formål § 1. Almen voksenuddannelse har til formål at styrke voksnes muligheder for videre uddannelse og at fremme deres interesse for at uddanne sig.
Uddannelsen udbydes som undervisning i enkeltfag, der afsluttes med prøver og eksamen efter national standard.
Stk. 2. Almen voksenuddannelse skal styrke kursisternes faglige indsigt, viden og kompetencer samt deres kritiske sans.
Gennem uddannelsen skal kursisterne tilegne sig mundtlige og skriftlige udtryksmåder, der sætter dem i stand til at kommunikere nuanceret og målrettet.
Kursisterne skal tillige lære at anvende forskellige arbejdsformer, og deres kreative og innovative evner skal udvikles.
Stk. 3. Undervisningen bygger på åndsfrihed, ligeværd og demokrati.
Undervisningen tilrettelægges, så kursisterne styrker deres forudsætninger for aktiv medvirken i et demokratisk samfund.
Uddannelsen skal bidrage til, at kursisterne med viden og holdninger kan handle i en lokal og global sammenhæng.
Kapitel 2 Optagelse § 2. Undervisningsministeren skal sikre, at alle, der er fyldt 18 år, inden for en rimelig geografisk afstand fra deres bopæl kan modtage undervisning i henhold til denne lov.
Stk. 2. Unge under 18 år, der har opfyldt undervisningspligten, kan modtage undervisning i henhold til denne lov, hvis uddannelsesforløbet er et led i en uddannelsesplan, der er udarbejdet i samarbejde mellem den unge, forældremyndighedens indehaver og Ungdommens Uddannelsesvejledning.
Undervisningsministeren fastsætter regler herom.
Stk. 3. Uddannelsesinstitutionen afgør ud fra en vurdering af ansøgerens forudsætninger, om vedkommende kan optages på fag inden for almen voksenuddannelse og på hvilket niveau.
Undervisningsministeren kan fastsætte regler herom.
Kapitel 3 Uddannelsens indhold mv.
 § 3. Almen voksenuddannelse udbydes af voksenuddannelsescentre og andre uddannelsesinstitutioner, der i henhold til lov om institutioner for almengymnasiale uddannelser og almen voksenuddannelse m.v. er godkendt hertil.
 Stk. 2. Undervisningsministeren kan godkende, at uddannelsesinstitutioner under Kriminalforsorgen og andre uddannelsesinstitutioner end nævnt i stk. 1 udbyder almen voksenuddannelse.
 § 4. Almen voksenuddannelse er tilrettelagt som enkeltfagsundervisning afsluttende henholdsvis på basisniveau og på niveauerne G, F, E og D, hvor D er det højeste niveau.
 § 5. Som kernefag udbydes:
 1) Dansk på basisniveau og på niveauerne G til D.
 2) Dansk som andetsprog på basisniveau og på niveauerne G til D.
 3) Engelsk på basisniveau og på niveauerne G til D.
 4) Matematik på basisniveau og på niveauerne G til D.
 5) Naturvidenskab på niveauerne G til D.
 6) Historie på niveau D eller samfundsfag på niveauerne G og D.
 7) Tysk på basisniveau og på niveauerne G til D eller fransk på basisniveau og på niveauerne G til D.
 Stk. 2. Institutionen udbyder mindst én gang årligt de fag, der er nævnt i stk. 1.
 § 6. Som tilbudsfag kan udbydes:
 1) Billedkunst på niveau D.
 2) Formidling på niveau D.
 3) Grundlæggende it på basisniveau og på niveau G.
 4) Idræt på niveau D.
 5) Latin på niveauerne E og D.
 6) Livsanskuelse på niveau D.
 7) Psykologi på niveau D.
 8) Samarbejde og kommunikation på niveau G.
 Stk. 2. Institutionen skal medvirke til at sikre et alsidigt udbud af fag efter stk. 1.
 § 7. Undervisningsministeren kan tilføje nye niveauer samt tilføje nye fag til den fagrække, der er nævnt i §§ 5 og 6.
 § 8. Fagudbuddet i henhold til §§ 5 og 6 kan omfatte elementer af fag.
 § 9. Uddannelsesinstitutionen skal tilbyde supplerende, differentieret undervisning som supplement til undervisningen i de enkelte fag.
 § 10. Uddannelsesinstitutionen kan tilbyde særligt tilrettelagt introducerende undervisning til de enkelte fag.
 § 11. Undervisningsministeren fastsætter regler om uddannelsens indhold, organisering og tilrettelæggelse, herunder regler om fagenes mål, indhold og uddannelsestid på forskellige niveauer samt om, på hvilket niveau et fag afsluttes med prøve.
Kapitel 4 Rådgivning og vejledning § 12. Institutionen tilbyder kursisterne uddannelses- og erhvervsvejledning.
 Stk. 2. Undervisningsministeren fastsætter regler herom.
Kapitel 5 Intern evaluering § 13. Institutionen skal foretage en løbende evaluering af den enkelte kursist.
 Stk. 2. Undervisningen skal løbende evalueres for at sikre, at planlægningen og gennemførelsen af undervisningen lever op til de mål, der er for uddannelsen og for de enkelte fag.
 Stk. 3. Undervisningsministeren fastsætter regler om intern evaluering.
Kapitel 6 Aktiv deltagelse og orden § 14. Kursisterne har pligt til at deltage aktivt i undervisningen.
Institutionen fastsætter regler om aktiv deltagelse og orden.
Institutionen kan herunder fastsætte regler om kursisternes mødepligt til undervisningen.
 Stk. 2. Institutionen gør kursisterne bekendt med institutionens regler om aktiv deltagelse og orden samt om de konsekvenser, det vil få, hvis kursisten ikke overholder reglerne.
 Stk. 3. Undervisningsministeren kan fastsætte regler om de forhold, der er nævnt i stk. 1 og stk. 2.
Kapitel 7 Prøver og eksamen § 15. Undervisningsministeren fastsætter regler om prøver og eksamen og om selvstuderendes adgang til at aflægge prøve.
 Stk. 2. Undervisningsministeren kan fastsætte regler om deltagerbevis for undervisning på niveauer, der ikke afsluttes med prøve.
 § 16. En kursist kan erhverve en almen forberedelseseksamen, når kursisten har bestået prøverne i følgende fag:
 1) Dansk på niveau D eller dansk som andetsprog på niveau D.
 2) Engelsk på niveau D.
 3) Matematik på niveau D.
 4) To af de fag, der er nævnt i § 5, stk. 1, nr. 5-7, og i § 6, stk. 1.
Kapitel 8 Merit § 17. Institutionen kan efter ansøgning ved undervisningens start give en kursist merit for dele af undervisningen i et fag, når der foreligger et grundlag, der efter institutionens vurdering kan erstatte dele af undervisningen i det pågældende fag.
 Stk. 2. For kursister, der har fået merit for undervisning efter stk. 1, kan institutionen tilrettelægge særlige forløb med kortere uddannelsestid.
§ 18. Institutionen giver efter ansøgning en kursist merit for fag, der kan indgå i en almen forberedelseseksamen.
Det er en forudsætning, at der er sket en vurdering af det meritgivende grundlag.
 § 19. Undervisningsministeren kan fastsætte regler om merit, herunder om i hvilket omfang meriterede fag kan indgå i en almen forberedelseseksamen.
Kapitel 9 Tilsyn og kvalitetssystem § 20. Undervisningsministeren fører tilsyn med undervisning, prøver og eksamen i henhold til denne lov.
 § 21. Institutionen fastlægger et system til kvalitetsudvikling og resultatvurdering i forbindelse med uddannelsen og undervisningen.
 Stk. 2. Undervisningsministeren fastsætter regler herom.
 § 22. Undervisningsministeren kan hos udbyderne af undervisning efter denne lov kræve alle nødvendige oplysninger til brug for tilsyn og udarbejdelse af statistik, herunder i forbindelse med individuel kompetencevurdering i henhold til lovens kapitel 13.
Stk. 2. Undervisningsministeren kan fastsætte regler om elektronisk kommunikation mellem institutionen og Undervisningsministeriet, herunder om form og format og om anvendelse af digital signatur i forbindelse med aflevering af oplysninger.
Ministeren kan endvidere fastsætte krav til kontrol- og sikkerhedsforanstaltninger.
Kapitel 10 Forsøgs- og udviklingsvirksomhed § 23. Undervisningsministeren kan som en midlertidig ordning fravige lovens bestemmelser i det omfang, det anses for påkrævet for at fremme forsøgs- og udviklingsvirksomhed.
 Stk. 2. Undervisningsministeren kan yde tilskud til forsøgs- og udviklingsvirksomhed og andre formål på institutioner, der er godkendt i henhold til § 3, stk. 2.
Kapitel 11 Klageadgang § 24. Undervisningsministeren fastsætter regler om klage over institutionens afgørelser i henhold til denne lov, jf. dog stk. 2 og § 31, samt regler udstedt i medfør heraf, herunder om klagefrist.
 Stk. 2. Bestemmelsen i § 31 gælder tilsvarende for institutionens afgørelse om merit efter §§ 17 og 18.
 § 25. Undervisningsministeren fastsætter regler om klage over forhold i forbindelse med prøver og eksamen, herunder om klage over bedømmelsen og om klagefrist.
Kapitel 12 Kvalifikationskrav til lærerne § 26. For at kunne varetage undervisning i henhold til denne lov skal den pågældende have gennemført uddannelsen til lærer i folkeskolen med det pågældende fag som linjefag eller have tilsvarende kvalifikationer.
 Stk. 2. For at varetage undervisning i dansk som andetsprog skal den pågældende have gennemført uddannelsen til underviser i dansk som andetsprog for unge og voksne eller have tilsvarende kvalifikationer.
Kapitel 13 Individuel kompetencevurdering § 27. Et voksenuddannelsescenter og anden uddannelsesinstitution, der udbyder almen voksenuddannelse, jf. lov om institutioner for almengymnasiale uddannelser og almen voksenuddannelse m.v., har pligt til at tilbyde alle, der har adgang til uddannelse efter denne lov, efter hf-loven, stx-loven og lov om uddannelserne til højere handelseksamen (hhx) og højere teknisk eksamen (htx), en individuel kompetencevurdering i forhold til målene for et eller flere af de fag, der indgår i de nævnte uddannelser, og som udbydes af den pågældende institution som led i en almengymnasial uddannelse.
Uddannelsesinstitutionen træffer afgørelse om individuel kompetencevurdering.
 Stk. 2. Den individuelle kompetencevurdering efter stk. 1 finder sted uden samtidig ansøgning om optagelse på almen voksenuddannelse eller en gymnasial uddannelse, henholdsvis ansøgning om som selvstuderende at aflægge prøve i enkeltfag, der udbydes af en uddannelsesinstitution, der er omfattet af stk. 1.
 § 28. Individuel kompetencevurdering har til formål at vurdere ansøgerens samlede viden, færdigheder og kompetencer i forhold til målene for et eller flere fag i almen voksenuddannelse eller i de gymnasiale uddannelser.
 Stk. 2. Ansøgeren skal fremlægge fornøden dokumentation for de kompetencer, der ønskes vurderet.
 Stk. 3. Uddannelsesinstitutionen kan afslå at iværksætte en individuel kompetencevurdering, hvis den skønner, at ansøgerens dokumenterede kompetencer ikke eller kun i meget begrænset omfang indgår i målene for det eller de fag, som kompetencerne ønskes vurderet i forhold til.
 § 29. Institutionen udsteder et kompetencebevis, hvis den pågældende ansøger har dokumenteret, og institutionen har vurderet, at ansøgerens kompetencer giver grundlag herfor.
 Stk. 2. Kompetencebeviset kan omfatte afgrænsede dele af et fag eller et helt fag på niveauerne G til A.
 § 30. Undervisningsministeren fastsætter regler om individuel kompetencevurdering, herunder om tilrettelæggelse, varighed og gennemførelse samt om kompetencebeviset og de rettigheder, kompetencebeviset giver.
 Stk. 2. Undervisningsministeren kan fastsætte regler om krav til kvalifikationer for personer, der foretager individuel kompetencevurdering.
§ 31. Klage over afgørelser om anerkendelse af kompetence i forbindelse med individuel kompetencevurdering, jf. § 27, stk. 1, kan, for så vidt angår den faglige vurdering, indbringes for Kvalifikationsnævnet, der er nedsat i henhold til lov om vurdering af udenlandske uddannelseskvalifikationer m.v.
Klagen kan indbringes af den, afgørelsen vedrører, inden 4 uger efter, at klager har fået meddelelse om afgørelsen.
Klagen skal være skriftlig og begrundet.
Stk. 2. Klagen stiles til Kvalifikationsnævnet og sendes til den uddannelsesinstitution, der har truffet afgørelsen.
Hvis institutionen fastholder afgørelsen, sender institutionen klagen til Kvalifikationsnævnet med en udtalelse.
 Stk. 3. Kvalifikationsnævnets afgørelse kan ikke indbringes for anden administrativ myndighed.
 Stk. 4. Kvalifikationsnævnet kan i særlige tilfælde se bort fra overskridelse af fristen i stk. 1.
 Stk. 5. Undervisningsministeren kan fastsætte regler om uddannelsesinstitutionernes behandling af klager.
Kapitel 14 Ikrafttrædelses- og overgangsbestemmelser § 32. Loven træder i kraft den 1. august 2009.
 Stk. 2. § 2, stk. 2, og §§ 37 og 38 træder i kraft den 1. august 2008, jf. dog stk. 4, og har virkning for kursister, der optages efter den 1. august 2008 i henhold til avu-lovens § 2, stk. 2.
 Stk. 3. § 26 har virkning for lærere, der ansættes med virkning fra den 1. august 2009 eller senere.
 Stk. 4. § 36 i lov om institutioner for almengymnasiale uddannelser og almen voksenuddannelse mv., som affattet ved denne lovs § 37, nr. 2, træder i kraft dagen efter bekendtgørelsen i Lovtidende og har virkning for finansåret 2007 og senere, idet der dog for perioden før den 1. august 2008 alene kan medtages statslige tilskud ved opgørelse af kompensation.
 § 33. Lov om almen voksenuddannelse (avu-loven), jf. lovbekendtgørelse nr. 998 af 20. juli 2007, ophæves.
 Stk. 2. Regler, der er fastsat med hjemmel i den hidtil gældende lov om almen voksenuddannelse (avu-loven), jf. stk. 1, forbliver i kraft, indtil de ophæves eller afløses af regler fastsat i medfør af denne lov.
 § 34. Kursister, der grundet sygdom eller anden godkendt årsag ikke har aflagt prøve før den 1. august 2009, kan aflægge prøve i den førstkommende prøvetermin efter reglerne i bekendtgørelse nr. 1480 af 15. december 2005 om undervisning mv. inden for almen voksenuddannelse (avu-bekendtgørelsen).
 § 35. Forslag om revision af §§ 27-31 fremsættes for Folketinget senest i folketingsåret 2010-11.
 § 36. I lov om uddannelsen til højere forberedelseseksamen (hf-loven), jf. lovbekendtgørelse nr. 445 af 8. maj 2007, foretages følgende ændring:
 1. § 6, stk. 1 og 2 , affattes således:
»Ansøgere, der har afsluttet 10. klasse efter bestemmelserne i lov om folkeskolen, og som opfylder de krav, der er fastsat i medfør af stk. 4 til forudgående undervisning og prøver, optages på det 2-årige hf i direkte forlængelse af 10. klasse, medmindre den hidtidige skole eller Ungdommens Uddannelsesvejledning i tilknytning til ansøgerens uddannelsesplan har indstillet ansøgeren til optagelsesprøve.
Ansøgere, der har aflagt en almen forberedelseseksamen efter bestemmelserne i avu-loven, og som opfylder de krav, der er fastsat i medfør af stk. 4, optages på det 2-årige hf i den førstkommende optagelsestermin efter, at den sidste af de prøver, der indgår i almen forberedelseseksamen for de pågældende, er bestået.
Stk. 2. Øvrige ansøgere kan, eventuelt på grundlag af en optagelsesprøve, optages efter nærmere regler fastsat af undervisningsministeren, jf. stk. 4 og 5. Ansøgere skal aflægge optagelsesprøve, hvis de ikke har aflagt a) folkeskolens 10. klasse-prøve i fagene dansk, engelsk og matematik (både mundtlig og skriftlig del i alle tre fag) og folkeskolens afgangsprøve eller 10. klasse-prøve i fysik/kemi og 2. fremmedsprog (fransk eller tysk), eller b) almen forberedelseseksamen i prøverne i dansk, engelsk og matematik på niveau D, naturvidenskab samt prøverne i et af fagene historie, samfundsfag, tysk eller fransk på niveau G eller derover.« § 37. I lov nr. 575 af 9. juni 2006 om institutioner for almengymnasiale uddannelser og almen voksenuddannelse m.v., som ændret ved § 2 i lov nr. 556 af 6. juni 2007, § 14 i lov nr. 561 af 6. juni 2007 og § 74 i lov nr. 562 af 6. juni 2007, foretages følgende ændringer:
 1. Efter § 30 indsættes:
»§ 30 a.
For kursister omfattet af § 2, stk. 2, i lov almen voksenuddannelse og om anerkendelse af realkompetence i forhold til fag i almen voksenuddannelse og fag i hf-uddannelsen og uddannelsen til studentereksamen, og som ikke er fyldt 18 år på den første dag af undervisningsmodulet, betaler bopælskommunen tilskud efter en enhedstakst, der fastsættes på de årlige finanslove.
 Stk. 2. Institutioner modtager uanset tilskudsbestemmelserne i denne lov ikke aktivitetsafhængige tilskud eller bevillinger fra Undervisningsministeriet til uddannelse af personer omfattet af stk. 1. Institutioner opkræver ikke deltagerbetaling, jf. § 48, eller betaling for undervisningsmidler, jf. § 46, stk. 8, jf. § 49 for kursister omfattet af stk. 1.
 Stk. 3. Institutionerne beregner og opkræver betaling af tilskud eller bevilling til uddannelse af de personer, der er nævnt i stk. 1, hos bopælskommunen på grundlag af antal årskursister efter den takst, jf. stk. 1, der er fastsat i finansloven.
Stk. 4. Undervisningsministeren fastsætter regler om administration af ordningen, herunder om tilmelding, anvendelse af tilmeldingsblanket med oplysning om den uddannelsessøgendes personnummer, beregning og opkrævning af betaling, betalingsfrister samt offentliggørelse af takster.« 2. § 36 affattes således:
 »§ 36. Statslige tilskud efter denne lov og kommunale tilskud efter § 30 a ydes ikke til dækning af institutionernes udgifter til betaling af afgifter i henhold til momsloven.
 Stk. 2. Undervisningsministeren kompenserer institutionerne for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikke-fradragsberettiget købsmoms), og som institutionerne afholder ved køb af varer og tjenesteydelser, til hvilke der ydes statslige tilskud m.v. efter denne lov og kommunale tilskud efter § 30 a.
Stk. 3. Undervisningsministeren fastsætter regler om kompensationen efter stk. 2 og kan herunder beslutte, at der etableres en acontoordning for momskompensationen til institutionerne.« § 38. I lov om produktionsskoler, jf. lovbekendtgørelse nr. 785 af 6. juli 2006, som ændret ved § 1 i lov nr. 593 af 24. juni 2005, § 18 i lov nr. 578 af 9. juni 2006 og § 2 i lov nr. 558 af 6. juni 2007, foretages følgende ændringer:
 1. I § 11 indsættes efter stk. 3 som nyt stykke:
»Stk. 4. Ved beregningen af årselever indgår ikke deltagere under 18 år, i det omfang de i medfør af § 2, stk. 7, følger almen voksenuddannelse eller anden undervisning, hvortil kommunen efter anden lovgivning skal yde tilskud eller afholde udgifterne.« 2. I § 17, stk. 1, 1. pkt., indsættes efter »statstilskud«: », herunder for den tid, de følger undervisning efter § 2, stk. 7, uanset de i medfør af § 11, stk. 4, ikke udløser statstilskud i den tid.« § 39. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets baggrund Med lov nr. 335 af 24. maj 1989 blev der skabt et egentlig alment voksenuddannelsestilbud på grundlæggende niveau med egen profil gennem en uddannelseslov, der fastlagde, at almen voksenuddannelse tilrettelægges og udformes med udgangspunkt i de voksnes forudsætninger og behov.
Almen voksenuddannelse blev etableret som en ligeværdig og ligestillet del af det kompetencegivende uddannelsessystem med undervisningsudbud og tilrettelæggelsesformer, der kunne tilpasses skiftende behov for undervisning.
Forslaget om en reform af almen voksenuddannelse (avu) ligger i forlængelse af den tidligere lovgivning om almen voksenuddannelse og skal ses i sammenhæng med de behov for ændringer, som Danmarks Evalueringsinstitut (EVA) i sin evaluering af avu fra juni 2005 har påpeget.
Evalueringen pegede blandt andet på, at der er behov for flere fagtilbud på lavere niveauer, fordi en del kursister har så mangelfulde forudsætninger, at det laveste niveau reelt er for svært.
Desuden fremhævede evalueringen behovet for en mere konsekvent håndtering af fravær fra undervisningen, strategier af pædagogisk art til at forebygge frafald, øget fokus på analyse af opsamlede informationer samt kvalitetssikring af uddannelsen.
Forslaget er samtidigt et led i regeringens indsats for at sikre, at mindst 95 pct. af alle unge afslutter en ungdomsuddannelse.
Der er i dag for mange unge, der afbryder en ungdomsuddannelse på grund af utilstrækkelige forkundskaber.
Samtidigt efterspørger virksomhederne stadigt flere velkvalificerede medarbejdere.
Det generelle uddannelsesniveau skal løftes.
Med lovforslaget foretages en målretning af almen voksenuddannelse mod de unge voksne, der har forladt folkeskolen med utilstrækkelige kundskaber, og mod tosprogede uden tilstrækkelige danskkundskaber.
Lovforslaget giver samtidigt modne voksne bedre muligheder for at tilegne sig solid almen viden gennem hele livet.
Lovforslaget fastlægger et fornyet formål med uddannelsen.
De enkelte fag beskrives med vægt på klare mål, fagrækken justeres, og undervisningens organisering og tilrettelæggelse kan ske mere fleksibelt.
 Som noget nyt indføres en almen forberedelseseksamen, der kan give krav på optagelse på det 2-årige hf.
2. Gældende ret Den gældende avu-lov, jf. bekendtgørelse nr. 998 af 20. juli 2007 af lov om almen voksenuddannelse (avu-loven), giver enhver, der er fyldt 18 år, adgang til at modtage kompetencegivende undervisning inden for en rimelig geografisk afstand.
Undervisningen, der udbydes som kernefag og som tilbudsfag, er tilrettelagt som enkeltfagsundervisning i hele fag.
Fagrækken udbydes på basisniveau til og med folkeskolens afsluttende niveau af voksenuddannelsescentre og andre institutioner, der er godkendt hertil.
Undervisningen afsluttes normalt med en prøve.
Prøverne kan i dag ikke sammensættes til en eksamen.
3. Lovforslagets udformning 3.1 Målgruppen for almen voksenuddannelse Målgruppen for almen voksenuddannelse (avu) er fortsat personer over 18 år, der har brug for at styrke de grundlæggende faglige forudsætninger med henblik på uddannelse, jobskifte, samfundslivet eller personlig udvikling.
Målgruppen er bredt sammensat, hvad angår alder, etnicitet, uddannelsesmæssige forudsætninger samt motiver til at deltage i almen voksenuddannelse (avu).
Inden for de seneste år har antallet af unge voksne i alderen 1825 år, som har søgt optagelse på avu på voksenuddannelsescentrene (VUC), været markant stigende.
De unge voksne har ofte forladt folkeskolen med et utilfredsstillende resultat, og det betyder, at de har vanskeligt ved at honorere de faglige krav i en ungdomsuddannelse.
Nogle er faldet fra en ungdomsuddannelse, eller de har haft forskelligt erhvervsarbejde efter folkeskolen.
Disse unge voksne har brug for at forbedre basale almene forudsætninger, inden de på ny påbegynder en ungdomsuddannelse.
På avu er disse unge voksne ofte fuldtidskursister.
De følger undervisningen i et omfang af mindst 23 timer/ugen, som er kravet for at kunne opnå SU, og de følger i høj grad de centrale kernefag dansk, engelsk, matematik, naturfag, samfundsfag og tysk/fransk.
Fx udgjorde de 20-24 årige 35 pct. af alle personer på kernefagene i 2003. Blandt de unge voksne udgør de tosprogede en voksende andel; på nogle VUC er det op til 50 pct. af kursisterne.
Inden for de seneste år har unge under 18 år i stigende omfang søgt optagelse på avu på VUC.
Denne gruppe har formelt set ikke haft adgang til at blive optaget på avu, der er forbeholdt personer over 18 år, men blev i tiden indtil 1. januar 2007 med amternes godkendelse alligevel optaget.
Gruppen af unge under 18 år er mangfoldig.
Nogle unge har svage faglige forudsætninger, herunder dårlige danskkundskaber.
Nogle er faldet fra en ungdomsuddannelse.
Andre unge er mere målrettede, men har svært ved at finde et relevant uddannelsestilbud.
De unge blev henvist til avu af Ungdommens Uddannelsesvejledning (UU), af forældrene eller af de kommunale myndigheder.
Inden for avu tilrettelægges uddannelsesforløbet med udgangspunkt i den enkelte kursists forudsætninger og uddannelsesbehov, og der stilles krav til kursisten om selvstændighed og ansvar for uddannelsesforløbet.
Enkeltfagsstrukturen og muligheden for at tilrettelægge undervisningen på forskellige måder imødekommer kursistens behov for at kunne kombinere fag på forskellige niveauer med forskellige tilrettelæggelsesformer.
Endelig giver strukturen mulighed for, at kursisten kan påbegynde uddannelsen uden for den ordinære starttermin i august, fx i januar måned eller løbende gennem kursusåret.
Institutionerne oplever dog, at den gældende struktur og måde at tilrettelægge undervisningen på ikke er tidssvarende i forhold til det stigende antal unge voksnes behov og forventninger.
Denne målgruppe har behov for et basisniveau - et niveau, der ligger under niveau G (folkeskolens 9. klasse) - i udvalgte fag, og krav om aktiv deltagelse mv., der kan bidrage til, at de fastholdes i uddannelsen.
Undervisningen bør desuden kunne tilrettelægges med yderligere fleksibilitet inden for de enkelte fag, så det bliver lettere for kursisten at overskue gennemførelsen.
Der bør være klare faglige mål og løbende evaluering, så den enkelte kursist i uddannelsesforløbet på samme tid udfordres og støttes.
PISA 2000 pegede på, at mindst 18 pct. af de danske 15-årige ikke havde tilstrækkelige læsekvalifikationer til at kunne klare de læsekrav, de vil møde i deres fremtidige liv.
Hertil kom 23 pct. af eleverne, hvis læsefærdigheder måtte anses for blot lige at slå til.
For de 15-årige tosprogede gjaldt det, at 49 pct. ikke havde tilstrækkelige funktionelle læsefærdigheder.
Resultaterne for PISA 2003 tegnede et tilsvarende billede.
PISA-undersøgelserne understreger dermed et behov for, at uddannelsessystemet kan tilbyde unge voksne at styrke deres basale almene kompetencer på en enkel og fleksibel måde. Øget sammenhæng mellem forberedende voksenundervisning (FVU) og avu samt mellem avu og uddannelsen til højere forberedelseseksamen (hf) kan øge motivationen hos gruppen af fagligt svage unge, da de vil kunne se avu som starten på et uddannelsesforløb, der kan føre til en samlet hf-eksamen eller til prøver i en række hf-fag, der giver adgang til visse videregående uddannelser.
Dette er baggrunden for, at det som noget nyt foreslås, at det skal være muligt at sammensætte prøver i avu-fag til en almen forberedelseseksamen, der giver krav på optagelse på 2-årigt hf.
 For så vidt angår omfanget af unge voksne i avu var andelen af holdkursister under 25 år 32 pct., mens andelen af holdkursister under 30 år var 42 pct. af et samlet antal holdkursister på 90.990 (2005-tal).
I forhold til bredere grupper af modne voksne har avu fortsat en vigtig opgave.
I en globaliseret verden under stadig forandring har alle voksne brug for at uddanne sig gennem hele livet.
Solid viden og almene kompetencer inden for fag som dansk, engelsk, matematik, historie, formidling og psykologi er en god forudsætning for, at voksne fortsat kan tilegne sig faglig indsigt og kompetencer, og for at de kan relatere deres viden til egen livssituation og samfundsudviklingen.
Også i forhold til denne målgruppe oplever institutionerne, at almen voksenuddannelse ikke er tilstrækkeligt fleksibel i forhold til modne voksnes ønsker om at kunne indpasse et uddannelsesforløb i en travl hverdag.
De nuværende avu-forløb i de klassiske fag som dansk, dansk som andetsprog, engelsk, matematik mv. er for lange set i modne voksnes optik; målgruppen ønsker ofte kortere undervisningsforløb, de ønsker større fleksibilitet samt mulighed for at kunne påbegynde et undervisningsforløb flere gange om året.
3.2 Strukturel fornyelse 3.2.1 Almen forberedelseseksamen I dag kan alle avu-fag afsluttes med en prøve på niveau G og/eller niveau E, men der er ikke mulighed for at afslutte uddannelsen med en samlet eksamen.
Når en person ønsker at anvende avu-prøver som adgangsgrundlag til videre uddannelse, sker optagelsen på baggrund af et skøn, hvor aflagte avu-prøver indgår i den generelle vurdering af den pågældendes forudsætninger.
Denne mulighed for optagelse på grundlag af enkeltfagsprøver og et skøn vil blive bevaret.
 På baggrund af det ændrede søgemønster med en markant øget tilgang af unge voksne, der netop stiler mod at kvalificere deres uddannelsesgrundlag i forhold til kravene i ungdomsuddannelserne, foreslås det som noget nyt, at det bliver muligt at erhverve en almen forberedelseseksamen med efterfølgende krav på optagelse på 2-årigt hf.
Efter de gældende regler om optagelse i det 2-årige hf i direkte forlængelse af 10. klasse opnår en ansøger krav på optagelse på 2-årigt hf, når ansøgeren har afsluttet 10. klasse i folkeskolen eller gennemført en undervisning, der står mål med denne, og har aflagt folkeskolens 10. klasse-prøve i dansk (mundtlig og skriftlig del), matematik (mundtlig og skriftlig del), engelsk (mundtlig og skriftlig del) samt folkeskolens afgangsprøve eller 10. klasse-prøve i fysik/kemi.
Ansøgeren skal endvidere have aflagt folkeskolens afgangsprøve i 2. fremmedsprog (såfremt faget udtrækkes som prøvefag) eller aflagt 10. klasse-prøven i 2. fremmedsprog.
Endvidere må ansøgeren ikke i sin uddannelsesplan være indstillet til optagelsesprøve af sin hidtidige skole eller Ungdommens Uddannelsesvejledning (UU). Dertil kommer en række krav til ansøgningsproceduren og -tidspunktet efter 10. klasse.
 Da omkring halvdelen af de ca. 30 VUC i dag er godkendt til at udbyde 2-årigt hf, vil et krav på optagelse på 2-årigt hf i umiddelbar forlængelse af en erhvervet almen forberedelseseksamen være et meget klart signal om anvendeligheden af avu.
 Det foreslås derfor, at en almen forberedelseseksamen, der omfatter beståede prøver i følgende 5 fag: dansk/dansk som andetsprog, engelsk og matematik, alle på niveau D, naturvidenskab samt et af fagene historie, samfundsfag, tysk eller fransk på niveau G eller derover, skal give krav på optagelse til 2-årigt hf.
En almen forberedelseseksamen bestående af ovennævnte prøver bygger op til en umiddelbar overgang til det 2-årige hf.
Da en almen forberedelseseksamen ikke har samme faglige bredde som 9. klasse i folkeskolen, omfatter kravet ikke optagelse på de øvrige gymnasiale uddannelser.
Optagelse på en 3-årig gymnasial uddannelse vil som i dag kunne ske efter en konkret vurdering af ansøgerens kvalifikationer, herunder ved en optagelsesprøve.
En almen forberedelseseksamen er bestået, når de enkelte prøver er bestået, dvs. at en kursist mindst har opnået karakteren 02 efter 7-trins-skalaen i hver af de prøver, der indgår i de pågældende fag.
Beståkravet er et udtryk for, hvilket fagligt niveau der som minimum må anses for nødvendigt, for at en kursist kan påbegynde en efterfølgende hf-uddannelse på baggrund af en almen forberedelseseksamen.
Beståkravet og dermed forskellen i optagelsesbetingelserne i forhold til ansøgere, der kommer direkte fra 10. klasse, er begrundet i, at ansøgere med en almen forberedelseseksamen mangler den faglige bredde og tyngde, som i almindelighed opbygges gennem et langvarigt skoleforløb.
Almen forberedelseseksamen består af færre fag, som til gengæld må være tilegnet på et tilstrækkeligt niveau for at give kursisterne det grundlag og det værktøj, som er nødvendigt for dem i hf-uddannelsen.
En almen forberedelseseksamen kan sammensættes af beståede prøver i andre fag.
En samlet eksamen skal dog altid omfatte prøver i 5 fag, hvor dansk/dansk som andetsprog, engelsk og matematik, alle på niveau D, altid indgår.
Desuden indgår prøverne i yderligere 2 fag på mindst niveau G efter kursistens valg.
 Formålet med almen voksenuddannelse er at give personer, uden eller med blot delvise kompetencer på folkeskolens afsluttende niveau, mulighed for at tilegne sig den fornødne viden og indsigt med henblik på videre uddannelse.
 Med indførelsen af en almen forberedelseseksamen, der kan give ret til optagelse på det 2-årige hf, er det derfor ikke hensigten, at personer, der har forladt grundskolen eller 10. klasse med et resultat, der gør dem i stand til at blive optaget på og gennemføre videre uddannelse, på ny skal have adgang til at gennemføre et uddannelsesforløb, der ligger på niveau med folkeskolens afsluttende niveau.
 Lovforslaget medfører ikke ændringer med hensyn til deltagerbetalingen, jf. bekendtgørelse nr. 1446 af 13. december 2006 om deltagerbetaling ved almen voksenuddannelse og almengymnasiale uddannelser.
3.2.2 Nyt tilbud til tosprogede Tilstrækkelige danskkundskaber og interkulturel kompetence er væsentlige forudsætninger for, at tosprogede kan tage aktivt del i samfunds- og arbejdslivet.
Faget dansk som andetsprog, der har fokus på både sproget og de sammenhænge, det indgår i, herunder kulturelle og samfundsmæssige sammenhænge, udbygges, så det føres igennem fra basisniveau til niveau D.
Herved bliver faget et reelt alternativ til faget dansk.
Denne ændring vil bidrage til at sikre tosprogede bedre muligheder for at tilegne sig gode danskkundskaber.
Tosprogede kursister udgør ifølge EVA´s evaluering fra juni 2005 en målgruppe, som bør vies særlig opmærksomhed.
Det er en bredt sammensat målgruppe, bestående af:
 a) Unge voksne, der er faldet fra i de erhvervsrettede uddannelser, fordi de gennem deres folkeskoleforløb ikke har opnået tilstrækkelige danskfaglige og studietekniske færdigheder.
 b) Mere modne voksne, der tidligere har gennemført et danskundervisningsforløb på en sprogskole i henhold til de regler, der var gældende før den 1. januar 2004, men som nu har behov for at kvalificere sig yderligere i dansk for at bibeholde eller opnå beskæftigelse.
 c) Voksne, der har gennemført Danskuddannelse 2 eller 3 i det nuværende danskundervisningssystem under Lov om danskuddannelse til voksne udlændinge m.fl., jf. lovbekendtgørelse nr. 259 af 18. marts 2006, og som har brug for yderligere danskfaglige og studietekniske kompetencer for at kunne komme videre med en uddannelse.
 Tosprogede kursister er relativt målrettede kursister, der generelt modtager undervisning i flere fag end kursister med dansk som modersmål. 61 pct. af de tosprogede kursister angiver i evalueringen, at de ønsker at fortsætte på en uddannelse efter avu, mens dette tal for kursister med dansk som modersmål er 29 pct.
Tosprogede kursister repræsenterer en gruppe med forskellige faglige niveauer, problemer og behov.
Evalueringen anbefaler, at de centrale myndigheder giver rammer for udvikling af flere undervisningstilbud, der er velegnede til at bygge bro mellem sprogcentrene og avu.
I faget dansk som andetsprog har det på den baggrund været muligt fra kursusåret 2005/2006 at udbyde et basisniveau som forsøg.
På baggrund af erfaringerne med forsøget og som opfølgning på velfærdsaftalen foreslås det, at et basisniveau i dansk som andetsprog kommer til at indgå i den nye fagrække.
Basisniveauet vil kunne opdeles i elementer (moduler), jf. bemærkningerne nedenfor i afsnit 3.2.6.
 Endvidere foreslås som nævnt, at faget dansk som andetsprog føres igennem på alle niveauer.
 Det foreslås samtidigt, at faget skifter status fra tilbudsfag til kernefag, så det mindst én gang om året udbydes ved hver institution.
3.2.3 Nyt basisniveau i fagene dansk og matematik EVAs evaluering fra juni 2005 af bl.a. avu på VUC viste, at en del kursister har så mangelfulde forudsætninger, at det laveste niveau på avu (i mange fag 9. klasses niveau) reelt er for svært.
Det er fortrinsvis unge kursister med mangelfuld skolebaggrund og eventuelt afbrudte uddannelsesforløb bag sig, der har disse vanskeligheder.
I evalueringen peges der på, at niveauet i nogle tilfælde er så lavt, at det svarer til 5.-6. klasse.
Evalueringsgruppen anbefaler, at Undervisningsministeriet giver mulighed for at etablere nye tilbud, der tager højde for, at ikke alle i den nuværende målgruppe har tilstrækkelige kompetencer til at følge undervisningen på avu på de nuværende niveauer.
Som konsekvens af ovenstående foreslås det, at der som noget nyt gives mulighed for udbud af basisniveau i kernefagene dansk, dansk som andetsprog og matematik.
Basisniveau i engelsk, tysk, fransk og grundlæggende it videreføres.
3.2.4 Adgang til at optage unge under 18 år Mens avu lå under amtsrådenes ansvarsområde, har VUC optaget unge under 18 år, der havde forladt folkeskolen med utilstrækkelige forudsætninger, skønt der ikke formelt var adgang hertil.
Der blev optaget ca. 1000 unge årligt; ofte på opfordring af Ungdommens Uddannelsesvejledning (UU), der vurderede, at den unge, for at kunne blive i stand til at gennemføre en ungdomsuddannelse, kunne tilegne sig det bedste grundlag for videre uddannelse ved at blive undervist i et voksenuddannelsesmiljø.
Med henblik på at lade de unge, der havde påbegyndt et avu-forløb før 1. januar 2007, færdiggøre deres uddannelse, blev der med virkning fra 1. januar 2007 via finansloven skabt mulighed herfor.
Endvidere blev der i april 2007 ved dispensation givet mulighed for, at de unge på nærmere angivne betingelser kan optages på avu til undervisning, der finder sted i perioden 1. august 2007 til 1. august 2009. Herefter vil unge under 18 år i perioden 1. august 2007 til 1. august 2009 kunne modtage undervisning på avu, på hvilket tidspunkt den unge skal have afsluttet sit forløb.
Den unge skal have påbegyndt sin uddannelsesplan inden 1. september 2008, og nye planer kan i henhold til dispensationen ikke indgås efter 31. juli 2008. En tilsvarende dispensation er givet til Direktoratet for Kriminalforsorgen.
 Det følger af lov om vejledning om valg af uddannelse og erhverv, jf. lovbekendtgørelse nr. 770 af 27. juni 2007, at UU skal give vejledning til unge under 25 år med bopæl eller længerevarende ophold i kommunen, såfremt den unge ikke er i gang med eller ikke har fuldført en ungdomsuddannelse eller en videregående uddannelse efter grundskolen eller 10. klasse.
Med lovforslaget foreslås det, at unge, der har opfyldt undervisningspligten, og som er under 18 år, kan optages på avu, således at avu indgår som et tilbud, UU kan anbefale unge under 18 år, for hvem et voksenpædagogisk miljø vil være hensigtsmæssigt.
Optagelsen er betinget af, at avu-forløbet fremgår af den uddannelsesplan, der er aftalt mellem den unge og UU, hvorefter avu-institutionen efter ansøgning fra den unge godkender, om vedkommende kan optages.
Institutionen skal sikre, at der foreligger en uddannelsesplan for den unge, hvor avu-forløbet indgår, og som er udarbejdet i samarbejde mellem den unge, forældremyndighedsindehaveren og UU.
 Reglerne om kommunernes betaling af udgifter for undervisning af unge under 18 år fastsættes ved en ændring af lov nr. 575 af 9. juni 2006 om institutioner for almengymnasiale uddannelser og almen voksenuddannelse mv., jf. lovforslagets § 37.
 Udgifterne til undervisning af unge under 18 år inklusive deltagerbetaling afholdes af kommunen.
3.2.5 Meritniveauer og bedre sammenhæng mellem avu og hf Fornyelsen betyder, at avu og hf tilsammen vil dække niveauerne G til A.
De fire første niveauer (G-F-E-D) er forbeholdt det grundlæggende niveau (avu), mens de tre sidste (C-B-A) kan erhverves på det gymnasiale niveau.
Modellen indebærer, at der etableres en klar progression og sammenhæng mellem de enkelte niveauer i avu-fag og fag, der indgår i hf-uddannelsen.
 Avu-undervisningen, der afsluttes på niveauerne G-D, indebærer, at der vil kunne overføres merit fra folkeskolen og mellem almen voksenuddannelse og erhvervsuddannelserne mv., jf. nedenstående oversigt.
 Niveau G - avu efter reformen og folkeskolens 9. klasse.
 Niveau F - avu efter reformen og erhvervsuddannelsernes grundfag F.
 Niveau E - avu efter reformen og folkeskolens 10. klasse.
 Niveau D - avu efter reformen og erhvervsuddannelsernes grundfag D.
 Et sammenhængende alment voksenuddannelsestilbud fra det elementære til det højeste gymnasiale niveau ser herefter således ud:
Elementært/basisniveau  FVU og avu Niveauerne G, F, E og D  avu Niveauerne C, B og A  de gymnasiale uddannelser 3.2.6 Fagelementer Et af de overordnede formål med fornyelsen af avu er at skabe større fleksibilitet for tilrettelæggelsen.
Dette kan opnås ved at give institutionerne mulighed for at udbyde fag i mindre enheder (fagelementer) inden for centralt angivne rammer.
Herved fremmes tillige muligheden for et mere fleksibelt samspil mellem avu og arbejdsmarkedsuddannelserne (AMU).
Med gymnasiereformen blev det muligt på hf-enkeltfag at udbyde elementer af fag.
En tilsvarende ordning på avu vurderes umiddelbart at give institutionerne den største fleksibilitet, da elementerne kan have forskellig varighed og forskelligt fagligt fokus afhængigt af den konkrete målgruppes uddannelsesbehov og forudsætninger.
Det foreslås derfor, at der med den nye avu-lov bliver mulighed for udbud af elementer af fag.
Der vil blive fastsat centrale rammer for udbuddet.
I forhold til den fremtidige avu-struktur skal det være muligt inden for hvert af de beskrevne niveauer, fx niveau D i faget dansk, at udbyde et eller flere fagelementer.
3.3. Løbende evaluering og strategier til at sikre gennemførelse Inden for flere af Undervisningsministeriets uddannelser er der krav om løbende evaluering.
Løbende evaluering kan foregå som:
 a) Løbende evaluering af den enkelte kursist med hensyn til fremskridt og progression inden for faglige og studiemæssige kompetencer.
b) Løbende evaluering af undervisningens tilrettelæggelse og kvalitet for at sikre, at undervisningen lever op til de mål, der er for uddannelsen og for de enkelte fag.
Både lærerne og kursisterne skal deltage i evalueringen.
Institutionens leder gøres bekendt med evalueringen og dens resultater.
Mange kursister på avu har dårlige erfaringer med at gå i skole.
Det betyder især for flere af de unge kursister, at de har brug for både faglig og personlig støtte og vejledning for at gennemføre et uddannelsesforløb med udbytte.
 En undersøgelse fra 2002, foretaget af det daværende Danmarks Pædagogiske Institut, viste, at markant flere yngre end ældre kursister vælger at afbryde uddannelsen.
I EVAs evaluering af avu fra juni 2005 blev der peget på behovet for, at institutionen udarbejder strategier og retningslinjer for at forebygge fravær fra undervisning og frafald og på behovet for en særlig strategi for at fastholde unge kursister i uddannelsen.
Tillige blev der peget på behovet for at få kursisterne til at indse formålet med at møde til undervisningen, ikke bare for at undgå at blive noteret som fraværende.
Det foreslås derfor som noget nyt, at den interne evaluering skal systematiseres, så den enkelte kursist får et klart billede af egne styrker, svagheder og fremskridt.
Evalueringen skal danne grundlag for vejledning af den enkelte kursist med hensyn til både faglig udvikling og udvikling af arbejdsmetoder.
Vejledningen koordineres med vejledningen til gennemførelse af uddannelsen og målrettes de kursister, der har særligt behov for vejledning.
Som noget nyt præciseres endvidere, at undervisningen løbende skal evalueres for at sikre, at planlægningen og gennemførelsen af undervisningen på de enkelte hold lever op til de mål, der er for uddannelsen og for det enkelte fag.
Resultatet af evalueringen skal drøftes med holdet og anvendes til at justere undervisningens progression og tilrettelæggelse i forhold til kursisternes faglige formåen.
3.4 Kvalifikationskrav til avu-lærere Efter de gældende regler er der ikke formelle krav til avu-lærernes kvalifikationer.
I praksis har ca. 83 pct. af alle avu-lærere en læreruddannelse, og ca. 5 pct. har en lang videregående uddannelse.
Formelle kvalifikationskrav er et element i bestræbelserne på at højne det faglige niveau i uddannelserne.
Det foreslås derfor som noget nyt, at der lovfæstes et krav til lærernes formelle kvalifikationer.
En læreruddannelse med linjefag i de fag, læreren underviser i, bør derfor være et minimumskrav i de fag, hvor der findes en linjefagsuddannelse.
Uddannelsen til underviser i dansk som andetsprog for unge og voksne bør være et krav til lærerne i dansk som andetsprog.
 I det omfang uddannelsesinstitutionen vurderer, at en persons samlede viden, færdigheder og kvalifikationer reelt kan sidestilles med de formelle kvalifikationskrav, vil den pågældende kunne varetage undervisningsopgaver inden for almen voksenuddannelse.
3.5 Indholdsmæssig fornyelse 3.5.1 Selvstændige læreplaner for hvert niveau med klare faglige krav Regeringen ønsker at styrke fagligheden overalt i uddannelsessystemet.
Det skal blandt andet ske gennem forbedret sammenhæng og progression i de faglige krav på langs af hele uddannelsessystemet og ved at sikre høj faglig standard og relevans på alle niveauer.
Gennem klare beskrivelser af de faglige mål kan uddannelsernes faglige identitet indkredses, og det faglige niveau sikres.
Danmarks Pædagogiske Instituts undersøgelse fra 2002 om årsager til frafald fra undervisningen og fravalg af prøver på avu pegede på tre hovedårsager til kursisternes afbrud af undervisningen.
Heraf relaterede de to sig til undervisningen.
For det første: vanskeligheder med at forene undervisningsaktiviteter på VUC med øvrige aktiviteter, familie og arbejde.
Den øgede fleksibilitet, som det er hensigten at opnå med reformen, forventes at kunne imødegå en del af det frafald, der finder sted af disse årsager.
For det andet: utilfredshed med forskellige forhold i undervisningen, herunder især udbyttet af undervisningen. 35 pct. af de kursister, der afbrød undervisningen på undersøgelsestidspunktet, begrundede deres afbrud med utilfredshed med forskellige forhold i undervisningen.
Omkring en femtedel af disse kursister angav, at de ikke syntes, de lærte nok.
Utilfredshed med undervisningens form eller indhold blev angivet af næsten lige så mange.
Styrket indholdsmæssig og faglig sammenhæng mellem FVU, avu og hf er en del af reformen af avu.
Der er findes ingen opgørelse for overgangsfrekvensen mellem FVU og avu, mens overgangsfrekvensen mellem avu og hf-enkeltfag er ca. 10 pct. (2000-tal).
Større sammenhæng mellem avu og hf opnås blandt andet ved indførelse af en almen forberedelseseksamen og ved at benytte samme tilgang til fagene, det vil sige læreplaner med vægt på faglig målstyring og kompetencetænkning.
Ved fornyelsen af avu vil der blive lagt vægt på klare mål for de enkelte fag og niveauer, og der udarbejdes nye selvstændige læreplaner for hvert fag på hvert niveau.
Indholdsmæssigt skal et nyt avu basere sig på resultaterne fra kernekompetence-projekterne, som blev gennemført i Undervisningsministeriet i perioden 2000-2001 med deltagelse af eksterne personer med faglig indsigt samt ministeriets fagkonsulenter.
Arbejdet havde til formål at undersøge og indkredse fagenes centrale kerne samt mål med faget med henblik på dels at beskrive, hvordan der kan skabes større sammenhæng mellem fagene på langs i uddannelsessystemet, dels at beskrive de erhvervede kompetencer frem for det faglige indhold.
Der er afgivet rapport i fagene dansk, matematik, fremmedsprog og naturvidenskab.
3.5.2 Revision af fagrækken Avu-fagene vil fortsat være opdelt i kernefag og tilbudsfag.
Som efter de gældende regler skal kernefagene mindst én gang om året udbydes ved hver institution.
Herudover skal der regionalt tilbydes undervisning i fag inden for rækken af tilbudsfag, så alle tilbudsfag inden for det forpligtende samarbejde udbydes inden for en passende geografisk afstand fra de voksne uddannelsessøgendes bopæl.
Institutionen skal desuden tilbyde supplerende, differentieret undervisning i de enkelte fag, og den kan tilbyde introducerende undervisning.
 Under hensyn til reformens overordnede sigte i forhold til unge voksnes og tosprogede voksnes behov for effektiv faglig progression samt modne voksnes behov for faglig substans og relevans foreslås følgende ændringer:
a) Faget naturfag vil blive benævnt naturvidenskab.
Naturvidenskab vil i højere grad end det nuværende naturfag dels afgrænse niveauerne i forhold til hinanden, dels tydeliggøre progressionen mellem niveauerne.
Endvidere vil naturvidenskabs almendannende potentiale blive fremhævet, og faget vil synliggøre naturvidenskaberne som grundlag for den moderne teknologiske kultur.
Naturvidenskab vil således åbne sig mod det omgivende samfundsliv, hvor den voksne borger i sin hverdag møder en mangfoldighed af naturvidenskabsstof og teknologi.
Fremover vil faget blive beskrevet på niveauerne G til D.
Erfaringerne har vist, at der ikke er behov for at opretholde det nuværende basisniveau i faget.
 b) Faget samfundsfag beskrives fremover på niveauerne G og D mod ét niveau i dag, jf. evalueringen af avu, der påviste behovet for nye tilbud på lave niveauer.
c) Edb-faget udbydes i dag på tre niveauer, hvor basisniveauet og niveau G giver en grundlæggende indføring i at betjene en computer.
Niveau E indeholder tre moduler med vægt på anvendelse af edb til løsning af opgaver med tal, tekst, billeder og lyd (Edb:Informatik), formidling af informationer (Edb:Layout) samt redigering af tekst (Edb:Tekstbehandling). Med reformen ændres faget til generel og grundlæggende indføring i it.
Faget vil blive beskrevet på to niveauer: basisniveau og niveau G under betegnelsen grundlæggende it.
Begrundelsen for denne ændring er dels, at mange kursister møder med utilstrækkelige forudsætninger for anvendelse af it i de øvrige fag, dels at undersøgelser har vist, at ca. 40 pct. af Danmarks borgere ikke besidder de grundlæggende it-færdigheder.
Regeringen ønsker at fremme anvendelsen af e-læring for at styrke kompetenceudviklingen i Danmark.
Mange borgere har adgang til computer med in­ter­net­ad­gang både i hjemmet og på arbejdspladsen, og danskerne har således unikke forudsætninger for at anvende e-læring i kompetenceudviklingsøjemed.
En forudsætning herfor er, at borgerne har mulighed for at tilegne sig de grundlæggende it-færdigheder.
d) Faget filosofi har i de seneste år været mindre søgt end tidligere.
Beskrivelser af de gennemførte undervisningsforløb viser, at interessen hovedsageligt retter sig mod fagets praktiske dimension (etik, politisk filosofi, værdier) og i mindre grad mod den teoretiske (erkendelsesteori, metafysik, videnskabsfilosofi). Dette sammenholdt med den stigende interesse for kulturreligiøse forhold betyder, at faget tones i retning af et praktisk funderet fag, betegnet livsanskuelse.
Det fag vil være værdiorienteret og kan indeholde såvel ateistiske som religiøse livsanskuelser.
Mangfoldigheden vil være bærende i fagsynet.
Livsanskuelse udbydes på niveau D.
e) Faget formidling, der i øjeblikket udbydes som forsøg, optages i fagrækken på niveau D.
Faget har været udbudt på de fleste institutioner, og de formidlingsmæssige kompetencer, som kursisterne tilegner sig, har et bredt anvendelsesperspektiv.
f) Faget idræt, som flere institutioner gennem flere år har udbudt som et særligt fagtilbud, optages i fagrækken af tilbudsfag på niveau D.
Under hensyn til lokale muligheder for at udbyde idræt gives der med lovforslaget institutionerne mulighed for at udbyde faget.
Faget optages i fagrækken ikke mindst af hensyn til de mange unge voksne, som gennem idrætsundervisning kan opnå grundlæggende idrætslige færdigheder og indsigt i kroppens funktioner.
Undervisningen giver kursisterne mulighed for at udvikle evnen til at kombinere praktiske erfaringer med basal viden i relation til træning og sundhedsfremmende livsstil og derved at opnå en forståelse af idrættens bidrag til udvikling af personlig identitet og sociale kompetencer.
Det forventes, at idræt vil blive udbudt på institutioner, der har den fornødne lokalemæssige kapacitet.
 g) Samarbejde og kommunikation, der i dag udbydes på niveau E og som forsøg på niveau G, optages i fagrækken alene på G niveau.
 h) Faget mediefag udgår, da søgningen til dette fag gennem flere år har været minimal.
Efter de gældende regler kan særlige fagtilbud baseret på lokale fagbeskrivelser godkendes centralt.
Med lov nr. 260 af 12. april 2000 om ændring af lov om almen voksenuddannelse og lov om kursus til højere forberedelseseksamen og om studieforberedende enkeltfagsundervisning for voksne m.v. (udbud og centerstruktur mv.) blev en hidtidig praksis udtrykkeligt nævnt i loven.
Af lovforslagets bemærkninger fremgår blandt andet., at der bør tages hensyn til fagenes landsdækkende kompetence, idet lokale varianter af eller elementer fra eksisterende fag ikke bør godkendes.
Det var desuden en forudsætning, at der var tale om midlertidige tilbud.
Det har imidlertid vist sig, at flere af de særlige fagtilbud, som institutionerne har søgt godkendt i Undervisningsministeriet, reelt har haft karakter af tekniske og færdighedsmæssige fag, samt at den generelle karakteristik af beskrivelsen af et avu-fag ikke altid er fulgt.
Det foreslås derfor, at adgangen til at få godkendt særlige fagtilbud, baseret på lokalt udarbejdede fagbeskrivelser, ikke videreføres.
Ministeriets bemyndigelse til at føje nye fag til fag­ræk­ken opretholdes, ligesom der er mulighed for at tilføje nye niveauer til eksisterende fag.
 Fagrækken ser efter reformen således ud:
 Billedkunst, dansk, dansk som andetsprog, engelsk, formidling, fransk, grundlæggende it, historie, idræt, latin, livsanskuelse, matematik, psykologi, samarbejde og kommunikation, samfundsfag, naturvidenskab og tysk.
 3.5.3 Prøver og prøveformer mm.
 Ved prøverne dokumenteres, i hvilken grad de faglige mål for fagene er nået, og i hvilken grad kursisterne har erhvervet de kompetencer, som undervisningsforløbet har sigtet imod.
I dag går kun ca. 40 pct. af de tilmeldte kursister på avu til prøve.
Dermed forpasser en stor del af kursisterne chancen for at få en afsluttende evaluering på deres indsats og resultater.
Det er et af målene med reformen at øge antallet af kursister, der anser prøve som en naturlig afslutning på et undervisningsforløb.
Den nye mulighed for at erhverve en almen forberedelseseksamen med krav på optagelse i det 2-årige hf forventes i sig selv at ville motivere en del kursister til at aflægge prøver.
Derudover vil en modernisering af prøveområdet med mere varierede prøveformer medvirke til, at kursisterne i højere grad oplever prøven som en naturlig afslutning på undervisningsforløbet.
Det skal være muligt at aflægge prøve efter niveau G og niveau D.
De skriftlige prøver på avu kan aflægges to gange om året (maj og december), mens den enkelte institution kan afholde mundtlige prøver løbende gennem året.
På niveauerne F og E, der ikke afsluttes med prøve, er det hensigten at indføre et krav om, at kursisten i uddannelsestiden skal udarbejde et produkt som afslutning på forløbet.
Produktet kan fx være et mindre projekt, en synopsis eller lignende, som efterfølgende fremlægges og evalueres.
Tilsvarende gælder undervisningen på basisniveau.
Kursister, der har opfyldt kravet til aktiv deltagelse i undervisningen, herunder udarbejdet det omtalte produkt, vil kunne få et deltagerbevis for det gennemførte forløb.
Deltagerbevis kan herefter kun udstedes i fag, der efter reglerne ikke afsluttes med prøve.
Kursister, der ikke opfylder kravet til aktiv deltagelse i hele forløbet, kan efter anmodning få attestation for den undervisning, de har fulgt.
Det gælder for samtlige fag og niveauer.
Regeringen ønsker at modernisere prøve- og eksamensområdet og har med dette formål nedsat en arbejdsgruppe vedr. prøver og eksamener, som skal foreslå udvikling og fornyelse af området.
Arbejdsgruppen skal blandt andet se på prøveformer og undersøge, hvordan it kan være med til at udvikle prøverne.
Det forventes, at arbejdsgruppens forslag kan indgå konkret i overvejelserne om modernisering af prøverne inden for almen voksenuddannelse (avu).
3.5.4 Aktiv deltagelse og orden I EVA´s evaluering af avu fra juni 2005 er spørgsmålet om fravær og gennemførelse behandlet indgående.
Flere anbefalinger vedrører fravær, eftersom kursisternes fremmøde generelt har været meget svingende.
For den enkelte kursist kan stort fravær betyde mangelfuldt udbytte af undervisningen, og fraværet kan i sidste ende føre til frafald.
Evalueringen anbefaler, at der opstilles præcise krav til gennemførelse, og at institutionen analyserer og følger op på mønstre i fravær og frafald.
Kursisternes fremmøde og aktive deltagelse i undervisningen er en forudsætning for, at der kan etableres et konstruktivt undervisningsmiljø, der vægter den faglige indsats og bestræbelserne på at nå de faglige mål.
En række arbejdsformer som fx projektarbejdsformer, der bygger på kursisternes selvstændige fordybelse og tilegnelse af faget, forudsætter ligeledes en aktiv indsats.
Det foreslås derfor som noget nyt, at der stilles krav om kursistens aktive deltagelse i undervisningen.
Kursisternes ansvar for at tilegne sig det faglige stof skal styrkes.
Det vil dog fortsat være institutionens ansvar, at tilrettelæggelsen af undervisningen er fagligt og pædagogisk forsvarlig.
Registrering af aktiv deltagelse i undervisningen er ikke knyttet til en ganske bestemt måde at tilrettelægge undervisningen på.
I fortsættelse heraf skal institutionen som noget nyt udarbejde et sæt regler om aktiv deltagelse og orden.
I forbindelse med fastsættelsen af regler om aktiv deltagelse vil institutionen kunne fastsætte regler om mødepligt og om konsekvenser for kursister, der ikke overholder reglerne om aktiv deltagelse og orden.
3.5.5 Uddannelsestid som afløsning af de vejledende timetal I dag angives fagenes timetal alene som vejledende timetal.
Institutionen har således haft mulighed for at tilrettelægge undervisningen med et mindre eller et højere timetal.
En vejledende time er ikke defineret nærmere, men i praksis har en vejledende time svaret til 45 minutters undervisning.
Det vejledende timetal for hvert fag og niveau er beskrevet i den gældende bekendtgørelse nr. 1480 af 15. december 2005 (avu-bekendtgørelsen).
Det foreslås, at reformen indfører begrebet uddannelsestid til afløsning af begrebet vejledende timetal.
Uddannelsestidsbegrebet, som allerede anvendes i de gymnasiale uddannelser, er et udtryk for den samlede lærerstyrede kursistaktivitet.
Uddannelsestiden er den tid, en kursist deltager i forskellige former for lærerstyret undervisning og øvrige aktiviteter, der er organiseret af institutionen til realisering af det enkelte fags mål, herunder faglig og metodisk vejledning.
Uddannelsestiden opgøres i timer á 60 minutter.
 Institutionen vil kunne tildele den enkelte kursist reduceret uddannelsestid på baggrund af en meritvurdering eller på baggrund af, at institutionen efter en konkret vurdering skønner, at den pågældende kursist har særlige faglige og studiemæssige forudsætninger.
3.6 Kvalitetsudvikling og resultatvurdering Som led i kvalitetsudviklingen og resultatvurderingen foreslås det pålagt den enkelte institution at have et system til kvalitetsudvikling og resultatvurdering i forbindelse med uddannelsen og undervisningen, som det er tilfældet fx på det gymnasiale område.
Sådanne krav skal ses i sammenhæng med det styringskoncept, der blandt andet er beskrevet i Styringsanalysen  analyse af uddannelsesområdets styringssystem.
Kvalitetssystemet skal fastlægge en procedure for selvevalueringer og løbende kvalitetsudvikling blandt andet med henblik på at sikre, at undervisningen er i overensstemmelse med de fastlagte mål, at der er sammenhæng mellem undervisningsudbuddet og de faktiske behov, og at lærernes kvalifikationer er ajourført fagligt og pædagogisk.
Det foreslås endvidere, at ministeren bemyndiges til at fastsætte regler for institutionernes selvevalueringer, jf. lovforslagets § 21 og bemærkningerne hertil.
3.7 Institutionel forankring Lovforslaget omfatter undervisning, der udbydes på institutioner, der i henhold til lov nr. 575 af 9. juni 2006 om institutioner for almengymnasiale uddannelser og almen voksenuddannelse m.v. samt institutioner, der i henhold til lovforslagets § 3, stk. 2, af undervisningsministeren er godkendt til at udbyde og varetage almen voksenuddannelse.
I henhold til kapitel 6 i lov nr. 575 af 9. juni 2006 om institutioner for almengymnasiale uddannelser og almen voksenuddannelse m.v. skal kursisterne betale for at deltage i undervisningen med dertilhørende prøver, og selvstuderende skal betale for at aflægge prøve efter reglerne herom.
Institutionen stiller efter de gældende regler vederlagsfrit alle de undervisningsmidler, der er nødvendige i undervisningen, til rådighed for kursisterne.
3.8 Implementering og evaluering Som led i gennemførelsen af reformen er det hensigten at iværksætte udviklingsarbejder, der kan understøtte fornyelsen og udviklingen af uddannelsen.
Udviklingsarbejderne vil blandt andet omhandle:
 a) Overgang til faglig målstyring.
 b) Udvikling af strategier til at sikre øget gennemførelse, herunder øget brug af teamsamarbejde mellem lærerne, og øget målretning af vejledning i forhold til den enkelte kursists behov.
 c) Udvikling af metoder til løbende evaluering af kursisternes fremskridt.
 d) Anvendelse af løbende evaluering af undervisningen.
 Med henblik på at vurdere effekten af reformen vil følgende blive evalueret:
 a) Gennemførelses- og prøvefrekvens, herunder afslutning af fag og niveauer uden prøve.
 b) Institutionernes anvendelse af de nye niveauer og adgangen til at udbyde fagelementer.
 c) Overgang fra avu til hf som følge af indførelsen af en almen forberedelseseksamen.
 d) Indførelse af krav om kvalitetsudvikling og resultatvurdering.
3.9 Individuel kompetencevurdering Lovforslagets kapitel 13 om individuel kompetencevurdering er en videreførelse af § 1 i lov nr. 556 af 6. juni 2007 om ændring af forskellige love på Undervisningsministeriets område (Udbygning af anerkendelse af realkompetence på voksen- og efteruddannelsesområdet m.v.), der bygger på regeringens redegørelse til Folketinget Anerkendelse af realkompetencer i uddannelserne, november 2004, på Aftale om fremtidens velstand og velfærd og investeringer i fremtiden (velfærdsaftalen), juni 2006, og på Aftale om udmøntning af globaliseringspuljen og Opfølgning på velfærdsaftalen, november 2006.
 Reglerne om individuel kompetencevurdering træder, for så vidt angår avu-loven, i kraft den 1. august 2008.
 Kapitlet dækker adgang til individuel kompetencevurdering alene med henblik på udstedelse af kompetencebevis i forhold til faglige niveauer inden for almen voksenuddannelse og almengymnasiale uddannelser, der udbydes på VUC.
Realkompetence omfatter en persons samlede kvalifikationer, viden, færdigheder og kompetencer, uanset hvor og hvordan de er erhvervet.
Vurdering og anerkendelse af realkompetence vil ske i forhold til et konkret fagligt niveau, som indgår i den pågældende uddannelse.
Den enkelte skal bidrage til at dokumentere sine realkompetencer.
Resultatet af kompetencevurderingen dokumenteres gennem udstedelse af bevis.
Der ydes offentligt tilskud i form af taxametertilskud til realkompetencevurdering.
Realkompetencevurdering efter denne lov er vederlagsfri for ansøgeren.
4. De økonomiske og administrative konsekvenser for det offentlige Forslaget medfører øgede udgifter for Undervisningsministeriet på 0,4 mio. kr. årligt til fremstilling af nye centralt stillede skriftlige prøver.
Udgiften afholdes inden for Undervisningsministeriets samlede ramme.
Med lovforslaget gives unge under 18 år mulighed for at blive optaget på avu på visse betingelser.
Udgifterne til undervisning af unge under 18 år inklusive deltagerbetaling afholdes af kommunen.
Der er forudsat et årligt optag på 1.000 unge under 18 år på avu.
De kommunale merudgifter, der er forbundet med optagelse af unge under 18 år, skønnes til 16,4 mio. kr. årligt.
Staten skønnes at få en tilsvarende mindreudgift på 16,4 mio. kr. årligt.
I kursusåret 2008-2009 betaler staten for de unge under 18 år, som er optaget før den 1. august 2008, jf. afsnit 3.2.4.
Udgifter til realkompetencevurdering af unge under 18 år i forhold til fag på avu afholdes ligeledes af kommunen.
Aktiviteten forventes at være af så begrænset omfang, at de økonomiske virkninger anses for omfattet af de ovenfor anførte skøn.
Der vil blive optaget forhandlinger med de kommunale parter med henblik på en afklaring af de økonomiske konsekvenser.
Skønnede provenuvirkninger vedrørende undervisning af unge under 18 år.
Mio. kr. 2007-pl Nettovirkningen af eventuelle ændringer med hensyn til tilgang og fuldførelse som følge af den reviderede fagrække og de nye niveauer, jf. lovforslagets §§ 4-6, forventes at være aktivitetsneutral.
 Nettovirkningen af eventuelle ændringer med hensyn til tilgang og fuldførelse som følge af muligheden for en samlet eksamen forventes at være aktivitetsneutral, ligesom eventuelle merudgifter, der er forbundet med udstedelse af eksamensbeviser, anses for at være marginale.
 Den løbende evaluering, jf. lovforslagets § 13, er en systematisering af den hidtil eksisterende praksis, hvorfor forslaget ikke skønnes at indebære merudgifter.
Med lovforslagets kapitel 9 lægges en struktur og en ramme for kvalitetsudviklingen og resultatvurderingen.
Det er et arbejde, der i vidt omfang allerede foregår på institutionerne, hvorfor forslaget ikke skønnes at indebære merudgifter.
 Udgifterne til de under afsnit 3.8 nævnte udviklingsarbejder og evalueringer afholdes inden for Undervisningsministeriets samlede ramme til forsøgs- og udviklingsarbejder.
 5. De økonomiske konsekvenser for erhvervslivet mv.
 Lovforslaget indebærer ingen økonomiske konsekvenser for erhvervslivet mv.
 6. De administrative konsekvenser for erhvervslivet m.v.
 Lovforslaget indebærer ingen administrative konsekvenser for erhvervslivet mv.
7. De administrative konsekvenser for borgerne Lovforslaget har ikke administrative konsekvenser for borgerne.
8. De miljømæssige konsekvenser Lovforslaget indebærer ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
10. Hørte myndigheder og organisationer Lovforslaget har forud for fremsættelsen for Folketinget været til høring hos følgende:
 Finansministeriet, Indenrigs- og Sundhedsministeriet, Kulturministeriet, Ministeriet for Flygtninge, Indvandrere og Integration, Økonomi- og Erhvervsministeriet, Beskæftigelsesministeriet, Cirius, SUstyrelsen, UNI*C, Styrelsen for Evaluering og Kvalitetsudvikling af grundskolen, Dansk Center for Undervisningsmiljø, Akademikernes Centralorganisation, Danmarks Erhvervspædagogiske Læreruddannelse, Danmarks Erhvervsskoleforening, Danmarks Evalueringsinstitut, Danmarks Jurist- og Økonomforbund, Danmarks Lærerforening, Danmarks Vejlederforening, Dansk Arbejdsgiverforening, Dansk Industri, Dansk Magisterforening, Dansk Teknisk Landsforbund, Danske Regioner, De Samvirkende Invalideorganisationer, Det Centrale Handicapråd, Direktoratet for Kriminalforsorgen, Folkehøjskolernes Forening i Danmark, Foreningen af skoleledere ved tekniske skoler (FS), Foreningen af Uddannelses- og erhvervsvejledere, Forstanderkredsen for Produktionsskoler og produktionshøjskoler, Funktionærernes og Tjenestemændenes Fællesråd, Gymnasiernes Bestyrelsesforening (GBF), Gymnasieskolernes Lærerforening, Gymnasieskolernes Rektorforening, Erhvervsskolernes Bestyrelsesforening, Handelsskolernes Forstander- og Inspektørforening (HFI), Handelsskolernes Lærerforening (HL), Indvandrenet - Landsforeningen for Indvandrere og Flygtninge, KL, Landsforbundet af Voksen- og Ungdomsundervisere, Landsorganisationen af Handelsskoleelever, Landssammenslutningen af Kursusstuderende, Lederforeningen for VUC, Lærernes Centralorganisation, Private Gymnasie- og studenterkurser, Produktionsskoleforeningen, Rådet for de grundlæggende erhvervsrettede uddannelser, Rådet for de Gymnasiale Uddannelser, Rådet for Etniske Minoriteter, Studievalg, VUC Bestyrelsesforening.
11. Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til § 2 Til stk. 1 Til stk. 2 Til stk. 3 Til § 3 Til stk. 1 Til stk. 2 Til § 4 Til § 5 Til § 6 Til § 7 Til § 8 Til § 9 Til § 10 Til § 11 Til § 12 Til § 13 Til stk. 1 Til stk. 2 Til stk. 3.
