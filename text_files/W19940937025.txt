Ankestyrelsens principafgørelse O-96-94 om udskiftning - hjælpemiddel - vaskemaskine Resume:
 Ankestyrelsen fandt en kvinde berettiget til støtte til udskiftning af en vaskemaskine, som hun 13 år tidligere havde anskaffet for egne midler.
Der blev ved afgørelsen lagt vægt på, at den nuværende vaskemaskine ikke kunne repareres, og at ansøgerens helbredstilstand medførte et særligt stort behov for tøjvask, som ikke kunne afhjælpes på anden måde.
Det var derfor nødvendigt, at hun havde en vaskemaskine til rådighed.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 58, stk. 1 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - pkt. 2.1 Sagsfremstilling:
En 41-årig enlig mor til en datter på 11 år søgte om hjælp efter bistandslovens § 58 til udskiftning af en vaskemaskine, hun selv havde anskaffet 13 år tidligere.
Ansøgeren led af dissemineret sklerose og var som følge af sygdommen kørestolsbruger og inkontinent for både afføring og urin.
Inkontinensen medførte et stort behov for tøjvask.
 Ansøgeren boede i en etageejendom uden fælles vaskeri, og kvinden kunne ikke benytte møntvaskeri.
Ankenævnet fandt efter en konkret vurdering ansøgeren berettiget til hjælp efter bistandslovens § 58 til udskiftning af vaskemaskine.
Nævnet lagde ved afgørelsen vægt på, at ansøgeren var gangbesværet, at hun var alene med et 11 årigt barn, og at hun havde et særlig stort vaskebehov.
Kommunen, som indankede det sociale ankenævns afgørelse, bestred ikke kvindens handicap, men gjorde gældende, at udskiftning af almindeligt bohave/forbrugsgode ikke var omfattet af bistandslovens § 58, uanset at der forelå et handicap.
Kommunen henviste til hjælpemiddelbekendtgørelsens § 2 samt punkt 2 i Socialstyrelsens vejledning af 14. juni 1988. Det var kommunens opfattelse, at der til begrebet "almindeligt forbrugsgode" kunne henregnes en vaskemaskine i det omfang en sådan tidligere havde været indkøbt af ansøgeren selv.
I den konkrete sag fandt kommunen, at der var tale om udskiftning af en privat anskaffet vaskemaskine, som i 13 år havde været et almindeligt forbrugsgode for ansøgeren.
Sagen blev behandlet i principielt møde med henblik på afklaring af, om det forhold, at der ikke er tale om en nyanskaffelse for ansøger, i alle tilfælde udelukker støtte til et hjælpemiddel, hvis betingelserne i øvrigt er opfyldt.
 Afgørelse:
 Ankestyrelsen fandt ansøgeren berettiget til støtte til vaskemaskine i henhold til bistandslovens § 58.
Der blev ved afgørelsen lagt vægt på det oplyste om, at ansøgerensnuværende vaskemaskine ikke kunne repareres, og at hendes helbreds tilstand medførte et særlig stort behov for tøjvask, som ikke kunne afhjælpes på anden måde.
Det var derfor nødvendigt, at ansøgeren havde en vaskemaskine til sin rådighed.
 Ansøgeren opfyldte således betingelserne i hjælpemiddelbekendt gørelsens § 1, da en vaskemaskine måtte antages i væsentlig grad at kunne afhjælpe de varige følger af den nedsatte funktionsevne og lette den daglige tilværelse.
 Ankestyrelsen fandt herefter ansøgeren berettiget til det ansøgte, uanset bestemmelsen i hjælpemiddelbekendtgørelsens § 2, om at der normalt ikke kan ydes hjælp til anskaffelse af hjælpemidler, som anses for at være almindelige forbrugsgoder, og uanset at der vartale om udskiftning af en af ansøgeren tidligere anskaffet vaskema skine.
 Ankestyrelsen tiltrådte således ankenævnets afgørelse.
