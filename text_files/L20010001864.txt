Bekendtgørelse  

 af  

 aftale af 21. marts 2000 med Sverige om betalings- og afgiftsvilkår for  

 jernbanetrafikken på den faste forbindelse over Øresund Danmark har den 21. marts 2000 i København  

 undertegnet en aftale mellem Danmarks regering og Sveriges regering om  

 betalings- og afgiftsvilkår for jernbanetrafikken på den faste  

 forbindelse over Øresund.
 Aftalen har følgende ordlyd:
 Aftale mellem Danmarks regering og Sveriges regering om  

 betalings- og afgiftsvilkår for jernbanetrafikken på den faste  

 forbindelse over Øresund.
 I overensstemmelse med artikel 16 i aftalen af den  

 23. marts 1991 mellem Danmarks regering og Sveriges regering om en fast  

 forbindelse over Øresund indgås nedenstående aftale mellem  

 de to landes regeringer om betalings- og afgiftsvilkår for  

 jernbanetrafikken over den faste forbindelse over Øresund.
 1. Danmarks og Sveriges regeringer er enige om at ophæve punkt 4 i  

 tillægsprotokollen til aftalen mellem Danmarks regering og Sveriges  

 regering om en fast forbindelse over Øresund.
2. Danmarks og Sveriges regeringer er enige om, at Danmark gennem  

 Banestyrelsen og Sverige gennem Banverket hver skal betale årligt 187,4  

 mio. danske kroner eksklusive moms (i 1/1 2000-prisniveau svarende til 150  

 mio. danske kroner i 1/1 1991-prisniveau) til Øresundsbro Konsortiet  

 for benyttelse af jernbaneforbindelsen over Øresund.
Beløbet  

 reguleres årligt med udviklingen i det danske forbrugerprisindeks.  

 Betalingerne afregnes månedligt i lige store rater fra ibrugtagningen  

 af jernbaneforbindelsen.
Betalingen skal ske senest den sidste hverdag i  

 måneden.
 3. Danmarks og Sveriges regeringer er enige om, at de to lande mod  

 ovennævnte betaling til Øresundsbro Konsortiet får ret til  

 hver for sig på det respektive lands område at opkræve  

 afgift fra togoperatørernes brug af den faste  

 Øresundsforbindelse.
 4. Danmarks og Sveriges regeringer er enige om følgende afgifter  

 for tog, som passerer den faste forbindelse over Øresund og som  

 reguleres årligt i takt med den almindelige prisudvikling i de  

 respektive lande (i Danmark finanslovens prisreguleringsindeks og  

 forbrugerprisindekset i Sverige):
 Godstog:
 1 938 danske kroner (1/1 2000-priser eksklusive moms) på  

 den danske del.
 2 325 svenske kroner (1/1 2000-priser eksklusive moms) på  

 den svenske del.
 Persontog:
1 000 danske kroner pr. tog i 2000 og i 2001, 1 125 danske  

 kroner i 2002 og 1 266 danske kroner i 2003 (1/1 2 000-priser eksklusive  

 moms) på den danske del.
Tomme persontog og lokomotiver uden vogne  

 betaler ikke afgift, såfremt de ikke optager plads for andre tog.
 På svensk del af Øresundsforbindelsen opkræves  

 ordinær svensk baneafgift i overensstemmelse med forordningen  

 (1998:1827) om banavgifter på statens  

 spåranläggningar.
 5. Betaling for køb af andre ydelser end banekapacitet på  

 Øresundsforbindelsens kyst til kyst del, f.eks.  

 kørestrøm, fastsættes af Øresundsbro  

 Konsortiet.
 6. Danmarks og Sveriges regeringer er enige om, at  

 Øresundstogtrafikken, som drives i fællesskab af DSB og  

 SJ/Skånetrafik, ikke påvirkes af forskellige forudsætninger  

 på den danske henholdsvis svenske del af  

 Øresundsforbindelsen.
7. Danmarks og Sveriges regeringer er enige om, at provenuet af afgifter  

 fra anden persontrafik end Øresundstogtrafikken og DSB s trafik mellem  

 København og Ystad (såkaldt fri trafik), som betales for passage  

 af Øresundsforbindelsen, skal deles ligeligt mellem de to stater.  

 Banestyrelsen og Banverket opgør én gang årligt provenuet  

 fra denne type trafik på den del af forbindelsen som tilhører  

 Øresundsbro Konsortiet.
Nettoforskellen udlignes ved en  

 overførsel mellem de to parter.
8. Danmarks og Sveriges regeringer er enige om, at denne aftale kan  

 genforhandles, hvis forudsætningerne for jernbanetrafikken i et af de  

 to lande forandres væsentligt.
Aftalen skal dog senest revideres i 2003  

 med virkning fra 2004.
 9. Det anses for en væsentlig forandring, hvis der sker en  

 ændring i forudsætningerne for Øresundstogtrafikken, som  

 medfører, at de forskellige forudsætninger for de to  

 operatører ikke længere kan elimineres samt hvis den  

 anslåede gennemsnitsafgift pr. passager på den danske del af  

 forbindelsen bliver væsentligt ændret.
 10. Hvis der opstår uoverensstemmelse om fortolkning eller  

 anvendelse af denne aftale, skal spørgsmålet afgøres i  

 overensstemmelse med artikel 22 i aftalen af den 23. marts 1991 mellem  

 Danmarks regering og Sveriges regering om en fast forbindelse over  

 Øresund.
 11. Denne aftale træder i kraft tredive (30) dage efter at  

 aftalepartnerne skriftligt har underrettet hinanden om, at de interne  

 forfatningsmæssige procedurer, der er nødvendige for, at aftalen  

 kan træde i kraft, har fundet sted.
 Denne aftale er indgået i København og Stockholm den 21.  

 marts 2000 i to eksemplarer på dansk og svensk, hvilke tekster har  

 samme gyldighed.
For Danmarks regering Jacob Buksti For Sveriges regering Björn Rosengren Aftalen trådte i medfør af artikel 11 i kraft  

 den 30. juni 2000.
