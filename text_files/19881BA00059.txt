Nr BSF 59 Forslag til folketingsbeslutning om ophævelse af lov om »Danske  

 Søfarendes Mindefond af 1945« Fremsat af Tommy Dinesen (SF) Carsten Andersen (SF) Birthe Hansen (SF) Ole  

 Henriksen (SF) Rahbæk Møller (SF) Ebba Strange (SF) den 3. februar 1989 Vedtaget ved anden (sidste) behandling den 26. maj 1989 Folketinget pålægger regeringen at fremsætte et lovforslag, der ophæver lov nr. 480 af 1. oktober 1945 om oprettelse af »Danske Søfarendes Mindefond af 1945«.
Fondens formue på ca. 5 mio. kr.
 udbetales til personer, der er omfattet af lovens § 2, stk. 1.
 Ved udbetaling af midlerne skal der, så vidt det er muligt, tages hensyn  

 til den tid, den enkelte har været påmønstret et skib (fartstid), og  

 dokumentation herfor.
 Endvidere skal der tages hensyn til eventuelle afgivne bindende tilsagn om  

 udbetalinger.
Der skal annonceres i dagspressen eller på anden måde om mulighederne for  

 ansøgning om økonomisk støtte.
Annonceringen betales af staten.
 Fonden ophæves, så hurtigt det er muligt efter de gældende regler.
Folketingsbeslutning fremsat den 3. februar 1989 Folketinget pålægger regeringen at fremsætte et lovforslag, der ophæver lov nr. 480 af 1. oktober 1945 om oprettelse af »Danske Søfarendes Mindefond af 1945«.
Fondens formue på ca. 5 mio. kr.
 udbetales til personer, der er omfattet af lovens § 2, stk. 1.
 Ved udbetaling af midlerne skal der tages hensyn til den tid, den enkelte  

 har været påmønstret et skib (fartstid), og dokumentation herfor.
 Endvidere skal der tages hensyn til eventuelle afgivne bindende tilsagn om  

 udbetalinger.
Der skal annonceres i dagspressen eller på anden måde om mulighederne for  

 ansøgning om økonomisk støtte.
Annonceringen betales af staten.
 Fonden ophæves pr. 1. december 1989, på hvilket tidspunkt fondens midler  

 udbetales.
Bemærkninger til forslaget Betydningen af, at Danmark under 2. verdenskrig efterhånden blev betragtet  

 som allieret i kampen mod nazisterne, skyldtes vel især de danske skibe med  

 danske søfolk, som søgte allierede, neutrale havne, da det blev almindeligt  

 kendt, at Danmark var besat af den tyske besættelsesmagt.
Enhver kan vel sige sig selv, at det var et afsavn ikke at kunne komme  

 hjem i de fem år, som krigen varede.
Adskillelsen fra familien og den daglige  

 fare for angreb fra fly eller ubåde eller for minesprængning har forårsaget  

 eftervirkninger, som har mærket disse søfolk resten af livet.
Efter krigens afslutning vendte de overlevende hjem til Danmark og fik et  

 beløb på 10.000 kr. af den danske stat.
De søfolk, som var gift, og hvis kone  

 og børn havde »ligget samfundet til byrde«, forstået således, at de  

 havde modtaget penge fra staten eller kommunen til opretholdelse af livets  

 almindelige fornødenheder, fik fratrukket disse udgifter i de 10.000 kr.
Når Folketinget var så gavmild at bevilge en på daværende tidspunkt så  

 stor pengesum, hang det ganske givet sammen med et udslag af dårlig  

 samvittighed over for en gruppe mennesker, som havde kæmpet i forreste linje  

 for Danmark, en gruppe mennesker, som normalt ikke har lovgivernes store  

 bevågenhed - og slet ikke, hvis det koster noget.
Det kan tydeligt ses i  

 Folketingets forhandlinger fra 30'erne, ligesom det kan ses i dag.
Folketinget har for to år siden rettet op på en urimelighed over for nogle  

 af søfolkene, nemlig overfor de såkaldte »Shanghaisøfolk«.
Det var  

 ca. 80 danske søfolk, som, på grund af at de danske skibe blev oplagt,  

 mineret eller torpedosprængt eller ad skæbnens uransagelige veje endte i  

 Shanghai, som på dette tidspunkt havde status som internationalt  

 »settlement«, hvor også andre skandinaver, som af en eller anden  

 grund ikke kunne komme hjem, strandede.
Det danske generalkonsulat på stedet udbetalte modvilligt en ugentlig  

 almisse til søfolkene, men tolv søfolk døde af underernæring, og mange flere  

 var nær ved at dø på grund af tuberkulose, og hvad der fulgte deraf.
Det  

 danske generalkonsulats rolle i denne sag er ikke flatterende.
 Denne sag har været behandlet i Folketinget, og de overlevende søfolk har  

 fået en erstatning og er blevet ligestillet med de søfolk, som sejlede for de  

 allierede, jf. det af Socialistisk Folkeparti den 29. oktober 1986 fremsatte  

 forslag til lov om ændring af lov om erstatning til besættelsestidens ofre,  

 Folketingstidende 1986-87, forhandlingerne sp. 1205, 3087, 10546 og 10884  

 samt tillæg A sp. 1325, tillæg B sp. 825 og tillæg C sp. 451. Lovforslaget  

 blev vedtaget med støtte fra Socialdemokratiet, Det Radikale Venstre og VS.
Allerede før Danmark blev besat, blev mange danske søfolk dræbt under  

 sejlads.
England og Tyskland var i krig, men danske landbrugsprodukter skulle  

 til England.
Vores eksport var lige så nødvendig, som den er det i dag, og  

 Danmarks forbrug af især kul skulle også dækkes.
Især den såkaldte »blodige påske« huskes vel endnu af nogle.
Det  

 var påsken i marts 1940, hvor 3 danske skibe blev sænket og 98 søfolk dræbt  

 af tyskerne.
I alt blev 362 danske søfolk dræbt ud af en samlet besætning på  

 725, og 29 danske skibe blev sænket i tiden fra 30. september 1939 til 25.  

 marts 1940.
 Skibene kunne komme i den situation, at englænderne satte dem til at sejle  

 nogle såkaldte tvangsrejser, fordi englænderne manglede skibstonnage ved  

 krigens udbrud.
Som allerede beskrevet fik de søfolk, der havde sejlet i allieret  

 tjeneste, en »gave« på 10.000 kr. ved hjemkomsten, men alle de  

 søfolk, der sejlede før 9. april, og de, der sejlede i den såkaldte  

 hjemmeflåde under krigen, havde åbenbart ikke gjort sig fortjent til nogen  

 gave eller hæder, selv om deres job var særdeles betydningsfuldt for det  

 danske samfund.
Det kunne netop fungere ved, at sejladserne fortsatte.
Det  

 var især til Østersølandene, men også til Holland, Belgien og Norge.
De  

 sidste var ofte meget farlige ture, da skibene kunne blive udsat for  

 bombning, miner eller torpedering - oven i købet også af englænderne.
Men da  

 tyskerne forlangte, at der skulle kanoner om bord i hjemmeflåden, nægtede de  

 danske søfolk at sejle.
Eet var, at man på det nærmeste blev tvunget til at  

 sejle, og at man blev angrebet af allierede, i nogle tilfælde af danskere,  

 som var i udeflåden og således sejlede for de allierede, men at skulle være  

 med til at skyde på dem, det var for meget for de danske søfolk.
Risikoen for at blive minesprængt eller at blive udsat for luftangreb og  

 lignende var lige så stor som for dem, der sejlede i allieret tjeneste, måske  

 større.
Det giver store psykiske eftervirkninger, uanset om det er en engelsk  

 eller en tysk mine, man ramler ind i.
Især slutningen af krigen, hvor de  

 allieredes bombninger intensiveredes over især havnebyerne, må have været en  

 forfærdelig belastning for de danske søfolk.
Mange af de nu ældre søfolk, som sejlede i hjemmeflåden, føler i dag stor  

 bitterhed over, at det, de risikerede livet for dengang, aldrig er blevet  

 værdsat af befolkningen.
Det, der er gjort for at hædre disse søfolk, er at  

 anbringe et »mindeanker« i Nyhavn mellem to pissoirer samt et  

 ramponeret mindehotel.
 Hvad kunne man gøre? Et forslag i Folketinget om en hædersgave til de  

 tiloversblevne søfolk, som jo risikerede livet og helbredet, vil sikkert  

 blive nedstemt med argumentation i rigets almindelige økonomiske situation.
 Der er derfor den mulighed at ophæve lov nr. 480 af 1. oktober 1945. I  

 fonden er der ifølge de oplysninger, som forslagsstillerne er i besiddelse  

 af, 4-5 mio. kr. på nuværende tidspunkt.
Det er forslagsstillernes opfattelse, at disse penge bør udbetales, mens  

 der er overlevende.
Der skal naturligvis tages hensyn til de ansøgninger, der  

 er indgået, men herudover skal fondens midler udbetales efter § 2, stk. 1,  

 efter at der har været annonceret i dagspressen.
Der bør ved udbetalingen af  

 fondens midler tages hensyn til fartstid og dokumentation deraf.
 Udbetalingen og fondens ophævelse skal ske den 1. december 1989.
Skriftlig fremsættelse Tommy Dinesen (SF):
 Som ordfører for forslagsstillerne skal jeg hermed tillade mig at  

 fremsætte:
 Forslag til folketingsbeslutning om ophævelse af lov om »Danske  

 Søfarendes Mindefond af 1945«.
(Beslutningsforslag nr.
B 59).
 Jeg skal i øvrigt henvise til beslutningsforslagets tekst og de  

 bemærkninger, som ledsager dette.
