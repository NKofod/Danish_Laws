Betænkning afgivet af Retsudvalget den 3. maj 2012 Betænkning over Forslag til folketingsbeslutning om opløsning af rocker- og indvandrerbander [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 27. oktober 2011 og var til 1. behandling den 3. februar 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til justitsministeren til skriftlig besvarelse.
Spørgsmålene forventes besvaret inden 2. behandling.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget ønsker, at regeringen skal søge at opløse de rocker- og indvandrerbander, der i de seneste år har deltaget i bandekrigen, ved dom på grundlag af et foreløbigt forbud, der meddeles af justitsministeren eller af en anden myndighed, der er bemyndiget hertil af justitsministeren, jf. grundlovens § 78, stk. 2. Forslagsstillerne henholder sig bl.a. til, at Københavns Byret den 19. september 2011 afgjorde, at Hells Angels har været i krig med en række indvandrerbander i København.
Der har været mange eksempler på rockerbander, der virker ved vold.
I 2008 skød og sårede bandemedlemmer fra Hells Angels' støtteklub AK81 et medlem af den såkaldte Trillegårdsbande.
Det skete på en McDonald's restaurant i det nordlige Aarhus.
Det var rent ud sagt et mirakel, at ingen andre af de tilstedeværende, hvoraf mange var børn, kom til skade.
Efterfølgende valgte det ene af AK81-medlemmerne at vidne imod AK81 og Hells Angels.
Vidnet fortalte om organisationens virke.
Vidnet fortalte om, at penge fra salg af narko går til en såkaldt slikkasse, som igen betaler for indkøb af våben.
Med andre ord er det altså i klubbens regi, at kriminaliteten finder sted.
Der er ikke tale om enkeltstående individer, der begår kriminaliteten hver for sig.
Der er tale om, at de pågældende alle sammen var medlemmer af Hells Angels eller af støtteklubben, og at man på forskellig vis i klubbens regi var sammen om den pågældende kriminalitet.
Der kan nævnes mange andre eksempler.
Den meget roste bog »Kronvidnet« bekræfter ovenstående forhold.
Sagen er, at der har været en bandekrig i gang på større eller mindre niveau igennem de seneste år.
Det er således kun et spørgsmål om tid, før krigen blusser op igen.
Hvilket vil medføre flere drab og drabsforsøg og brug af vold.
De seneste år er det lykkedes flere tidligere medlemmer af rocker- og indvandrerbanderne at træde ud af kriminaliteten.
De fortæller samstemmende om, at det er i bandernes og klubbernes regi, at kriminaliteten planlægges og foregår, hvorfor alle forudsætninger for at opfylde det, der skal til, jf. grundloven, nemlig at en forening virker ved vold eller opfordrer til vold, er til stede, så der er ikke noget at betænke sig på.
Dansk Folkeparti indstiller således forslaget til vedtagelse.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Christian Juhl (EL) Nikolaj Villumsen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
