Nr LSF 163 Forslag til Lov om udfærdigelse af koncessioner på anlæg og drift  

 vedrørende visse telekommunikationstjenester Fremsat af ministeren for offentlige arbejder § 1. Ministeren for offentlige arbejder bemyndiges til på de i denne lov anførte vilkår at udfærdige koncessioner på anlæg og drift vedrørende de i stk. 2 nævnte telekommunikationstjenester, herunder at overdrage de til tjenesterne hørende statslige anlæg til koncessionshaverne.
For koncessionerne gælder i øvrigt lov nr.
84 af 11. maj 1897 om telegrafer og telefoner med senere ændringer, lov nr. 377 af 30. juni 1919 om udfærdigelse af nye telefonkoncessioner med senere ændringer samt lov nr. 77 af 13.
marts 1922 om udfærdigelse af koncession på anlæg og drift af telefoner i Jylland m.m.
Stk. 2. Følgende indenlandske telekommunikationstjenester er omfattet af denne lov: telefontjenester ud over det enkelte telefonselskabs koncessionsområde, datakommunikationstjenester, tekstkommunikationstjenester, den offentlige personsøgetjeneste samt mobiltelefon- og videotjenester.
Stk. 3. Ministeren for offentlige arbejder fastsætter nærmere forskrifter for udøvelsen af koncessioner udfærdiget i medfør af denne lov.
Herunder kan der fastsættes nærmere bestemmelser om samarbejde mellem de koncessionerede telefonselskaber indbyrdes og mellem disse og staten til sikring af landsdækkende tjenesters og udlandstjenesters funktion.
§ 2. Når der udfærdiges koncessioner i medfør af § 1, fastsættes en årlig ydelse, som koncessionshaveren betaler til staten.
Stk. 2. Den årlige ydelse fastsættes som en andel af koncessionshaverens årlige nettoindtægter med fradrag af nettoindtægterne fra forretningsområder, hvor koncessionshaveren konkurrerer med private (liberaliserede områder) samt radio- og TV-delen af hybridnettet.
Stk. 3. Den i stk. 2 nævnte andel er ens for alle koncessionshavere og fastsættes som statens overskud på rigstelefontjenesten indland i perioden fra 1983 til og med 1985 målt i procent af samme periodes samlede nettoindtægter med fradrag som nævnt i stk.
 2.
Stk. 4. De nærmere regler for ydelsens beregning og betaling fastsættes af ministeren for offentlige arbejder.
Stk. 5. Anlæg, der overgår fra staten til koncessionshaveren i forbindelse med koncessioner udfærdiget i medfør af denne lov, overdrages i øvrigt vederlagsfrit.
§ 3. Ved udbetaling af pension til de tjenestemænd, som i forbindelse med ikrafttrædelsen af de i medfør af § 1, stk. 1, udfærdigede koncessioner overgår fra staten til beskæftigelse hos koncessionshaverne, fordeles udgifterne hertil mellem staten og den respektive koncessionshaver i forhold til den del af pensionsalderen, der er optjent ved beskæftigelse henholdsvis i staten og hos koncessionshaveren.
 § 4. Loven gælder ikke for Færøerne og Grønland.
Oprindeligt fremsat lovforslag Blad nr 463 § 1. Ministeren for offentlige arbejder bemyndiges til på de i denne lov anførte vilkår at udfærdige koncessioner på anlæg og drift vedrørende de i stk. 2 nævnte telekommunikationstjenester, herunder at overdrage de til tjenesterne hørende statslige anlæg til koncessionshaverne.
For koncessionerne gælder i øvrigt lov nr.
84 af 11. maj 1897 om telegrafer og telefoner med senere ændringer, lov nr. 377 af 30. juni 1919 om udfærdigelse af nye telefonkoncessioner med senere ændringer samt lov nr. 77 af 13.
marts 1922 om udfærdigelse af koncession på anlæg og drift af telefoner i Jylland m.m.
Stk. 2. Følgende indenlandske telekommunikationstjenester er omfattet af denne lov: Telefontjenester udover det enkelte telefonselskabs koncessionsområde, datakommunikationstjenester, tekstkommunikationstjenester, den offentlige personsøgetjeneste samt mobiltelefon- og videotjenester.
Stk. 3. Ministeren for offentlige arbejder fastsætter nærmere forskrifter for udøvelsen af koncessioner udfærdiget i medfør af denne lov.
Herunder kan der fastsættes nærmere bestemmelser om samarbejde mellem de koncessionerede telefonselskaber indbyrdes og mellem disse og staten til sikring af landsdækkende tjenesters og udlandstjenesters funktion.
§ 2. Når der udfærdiges koncessioner i medfør af § 1, fastsættes en årlig ydelse, som koncessionshaveren betaler til staten.
Stk. 2. Den årlige ydelse fastsættes som en andel af koncessionshaverens årlige nettoindtægter med fradrag af nettoindtægterne fra forretningsområder, hvor koncessionshaveren konkurrerer med private (liberaliserede områder) samt radio- og TV-delen af hybridnettet.
Stk. 3. Den i stk. 2 nævnte andel er ens for alle koncessionshavere og fastsættes som statens overskud på rigstelefontjenesten indland i perioden fra 1983 til og med 1985 målt i procent af samme periodes samlede nettoindtægter med fradrag som nævnt i stk.
 2.
Stk. 4. De nærmere regler for ydelsens beregning og betaling fastsættes af ministeren for offentlige arbejder.
Stk. 5. Anlæg, der overgår fra staten til koncessionshaveren i forbindelse med koncessioner udfærdiget i medfør af denne lov, overdrages i øvrigt vederlagsfrit.
§ 3. Ved udbetaling af pension til de tjenestemænd, som i forbindelse med ikrafttrædelsen af de i medfør af § 1, stk. 1 udfærdigede koncessioner overgår fra staten til beskæftigelse hos koncessionshaverne, fordeles udgifterne hertil mellem staten og den respektive koncessionshaver i forhold til den del af pensionsalderen, der er optjent ved beskæftigelse henholdsvis i staten og hos koncessionshaveren.
 § 4. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger A.
De gældende regler Lovgrundlaget for den offentlige virksomhed på telekommunikationsområdet udgøres af lov nr. 84 af 11. maj 1897 om telegrafer og telefoner med senere ændringer samt af de såkaldte koncessionslove, lov nr. 377 af 30. juni 1919 som ændret og lov nr. 77 af 13. marts 1922. Hovedprincippet er, at staten har eneret på offentlig telekommunikationsvirksomhed, men at ministeren for offentlige arbejder kan meddele koncession til andre til varetagelse af de forskellige telekommunikationstjenester.
Der er i overensstemmelse hermed på grundlag af de nævnte koncessionslove meddelt koncessioner til tre telefonselskaber, Kjøbenhavns Telefon Aktieselskab (KTAS), Fyns Kommunale Telefonselskab (FKT) og Jydsk Telefon-Aktieselskab (JTAS).
I den udstrækning, der i det offentlige telekommunikationsnet anvendes radio (f.eks. radiokæder), indgår tillige lov nr. 574 af 19. december 1969 om radiokommunikation med senere ændringer i det lovgrundlag, som regulerer området.
De koncessionerede telefonselskaber har i henhold til koncessionerne eneret på at varetage lokaltelefontjenesten inden for deres respektive geografiske områder.
P & T har til opgave at varetage lokaltelefontjenesten i de geografiske områder, for hvilke der ikke er meddelt koncession (statstelefonområderne Sønderjylland og Møn). Dertil kommer, at rigs- og udlandstrafikken, det vil sige afvikling af den landsdækkende telefontrafik mellem lokaltelefonområderne og af trafikken til og fra udlandet, også varetages af P & T.
P & T varetager derudover på landsplan en række øvrige teletjenester inden for områder som data-, tekst- og radiokommunikation.
Visse teletjenester varetages dog allerede i dag på samarbejdsbasis af de tre telefonselskaber og P & T.
Det gælder f.eks. teledata.
B.
Baggrunden for lovforslaget Den interne arbejdsdeling på teleområdet har fra tid til anden givet anledning til strukturelle overvejelser i form af forskellige udvalgsarbejder, som imidlertid ikke hidtil har ført til markante ændringer på området.
 Kernen i telefonselskabernes arbejdsområde har hidtil været telefoni.
Bl.a. den teknologiske udvikling og de deraf følgende muligheder for i stigende omfang at udnytte det offentlige telenet til andre teletjenester end telefoni har medført et ønske hos telefonselskaberne om en udvidelse af selskabernes arbejdsopgaver til også at omfatte andre teletjenester.
En imødekommelse af dette ønske ville imidlertid forudsætte gennemførelsen af en ændring af den nuværende arbejdsdeling på telekommunikationsområdet mellem staten (P & T) og de koncessionerede telefonselskaber.
Regeringen nedsatte på den baggrund den 12. juli 1984 et hurtigtarbejdende udvalg, som fik til opgave at udarbejde et forslag til principbeslutning i regeringen om en ændret arbejdsdeling på telekommunikationsområdet.
Det var en forudsætning for udvalgets arbejde, at statens direkte engagement på telekommunikationsområdet skulle indskrænkes ved en overførsel af statsopgaver og dertil hørende personale til telefonselskaberne, samtidig med at den administrative struktur inden for ministeriet for offentlige arbejder på dette område skulle forenkles gennem en samling af alle ministeriets sager vedrørende telekommunikation i generaldirektoratet for P & T.
Opgaveomlægningen forudsattes at være neutral i statsfinansiel henseende.
Udvalget fik på den baggrund for det første til opgave at stille forslag til en ændret arbejdsdeling på telekommunikationsområdet, som indebærer, at kundeansvaret i forhold til abonnenterne (markedsføring, salg af tjenester, terminaludstyr m.v.), hvor dette hidtil har påhvilet P & T, overføres til vedkommende telefonselskab.
De anlægs- og driftsfunktioner, som er nødvendige af hensyn til sammenhængen i det interne telesystem og mellem dette og udlandet, forudsattes opretholdt som statslige.
Udvalget fik herunder til opgave at overveje grænsedragningen mellem staten og telefonselskaberne med hensyn til ledninger, centraler og knudepunkter i øvrigt inden for de forskellige net, samt afregningen mellem telefonselskaberne og staten inden for de forskellige tjenester.
Tilsvarende grænsedragninger med hensyn til anvendelsen af radiokæder til telekommunikation skulle også overvejes.
Det samme gjaldt spørgsmålet om en eventuel overtagelse af statstelefonområderne (Møn og Sønderjylland) af de telefonselskaber, disse områder er geografisk sammenhørende med.
Udvalget fik for det andet til opgave at beskrive de økonomiske, administrative og personalemæssige konsekvenser af sine forslag samt at stille forslag om vilkårene for overdragelse af opgaver og aktiver mellem P & T og telefonselskaberne i konsekvens af en ændret arbejdsdeling.
De berørte personaleorganisationer har været inddraget i udvalgets arbejde, dels gennem en skriftlig høring på grundlag af udvalgets kommissorium, dels gennem et møde med udvalget den 14. december 1984, hvor udvalget forelagde organisationerne hovedtrækkene af de 2 modeller for den fremtidige arbejdsdeling, som udvalget agtede at fremlægge.
 Udvalget afgav betænkning den 28. februar 1985 (Betænkning nr. 1030:
 Arbejdsdelingen på telekommunikationsområdet).
Der var i udvalget enighed om at anbefale, at P & T bevarer kundekontakten for så vidt angår de radiobaserede tjenester, for hvilke staten bevarer tjenesteansvaret, det vil sige de maritime tjenester og de rundspredende tjenester.
Der var endvidere enighed om, at telegramtjenesten burde forblive i P & T-regie, jfr.
 telegramekspeditionens nære tilknytning til postvæsenet.
Dertil kommer, at der var enighed om, at tjenesteansvaret for telekommunikation til og fra udlandet bør forblive i statsligt regie.
Udvalget fremlagde 2 modeller for arbejdsdelingen for de øvrige teletjenester.
Begge modeller indebærer en omfattende overførsel af opgaver fra staten til telefonselskaberne og opfylder den i kommissoriet for udvalget angivne forudsætning om forenkling af kontakten til televirksomhedernes kunder.
Desuden medfører begge modeller en enklere arbejdsdeling mellem staten og de regionale televirksomheder.
Efter den ene model overdrager staten store dele af telenettet til telefonselskaberne, der endvidere overtager al kundekontakt for de fleste teletjenester.
Herefter vil staten udover radioområdet og tjenesteansvaret for udlandstrafikken alene varetage forbindelserne mellem landsdelene og i tilknytning hertil de landsdækkende specialcentraler (model I). Ifølge den anden model forudsættes yderligere forbindelserne mellem landsdelene og de landsdækkende specialcentraler overdraget til telefonselskaberne (model II).
Model I medfører, at ca. 1200 heltidsansatte skal tilbydes at overgå fra ansættelse hos staten til telefonselskaberne, medens det tilsvarende tal for model II er ca. 1700.
Med hensyn til statstelefonområderne var der i udvalget enighed om at anbefale, at statstelefonområde Møn overføres til KTAS.
Hvad angår statstelefonområde Sønderjylland gik en del af udvalget ind for at anbefale, at dette blev sammenlagt med et af de koncessionerede telefonselskaber.
Heraf anbefalede nogle en sammenlægning med JTAS, medens et medlem af udvalget pegede på, at muligheden for en sammenlægning med FKT burde undersøges nærmere.
Andre anbefalede, at Sønderjylland forbliver statsligt, udskilt som en særlig statsvirksomhed med opgaver svarende til telefonselskabernes.
Med hensyn til opgaveomlægningens økonomiske konsekvenser anbefalede udvalget, at det nettoprovenutab, som staten måtte lide ved en ændret opgavefordeling, kompenseredes gennem erlæggelsen af en årlig ydelse til staten.
Udvalget forudsatte i denne forbindelse, at telefonselskaberne ikke samtidig på anden vis skulle betale for de aktiver, der overføres fra P & T.
På grundlag af udvalgets betænkning besluttede regeringen i april 1985 ud fra en samlet vurdering at søge gennemført en opgaveomlægning i overensstemmelse med model I i udvalgets betænkning.
Ministeren for offentlige arbejder bemyndigedes til at indlede forhandlinger med telefonselskaberne, det involverede personale og personaleorganisationerne med henblik herpå.
Udover den samling af ministeriet for offentlige arbejders sager vedrørende telekommunikation i generaldirektoratet for P & T, som var forudsat i udvalgets kommissorium, og som er gennemført pr. 1.
juni 1985, tilsluttede regeringen sig, at ministeren for offentlige arbejder tager skridt til gennemførelse af en organisatorisk ændring af P & T's teleside gennem udskillelse af de opgaver, som forbliver statslige, i særskilte statsvirksomheder.
Samtidig tilsluttede regeringen sig, at ministeren for offentlige arbejder på længere sigt gennemfører en tilsvarende organisatorisk ændring på postsiden.
Med hensyn til statstelefonområderne tilsluttede regeringen sig udvalgets forslag om en sammenlægning af statstelefonområde Møn med KTAS.
Statstelefonområde Sønderjyllands fremtidige forhold blev der først truffet beslutning om senere, jfr. nedenfor.
Regeringen vedtog endelig at orientere personaleorganisationerne om sin beslutning, bl.a. med henblik på de i medfør af opgaveomlægningen forudsatte forhandlinger om overgang af personale fra P & T til telefonselskaberne.
De af regeringen forudsatte drøftelser med telefonselskaberne og personaleorganisationerne er nu gennemført.
Med hensyn til overdragelsen af opgaver og aktiver fra staten til telefonselskaberne foreligger der et mellem ministeriet for offentlige arbejder og telefonselskabernes direktioner aftalt forhandlingsresultat, som er godkendt af selskabernes bestyrelser og af regeringen.
Heri er udvalgets forslag til model I uddybet og suppleret på en række konkrete punkter.
Personaleorganisationerne på området har givet udtryk for divergerende opfattelser med hensyn til indholdet af en ændret arbejdsdeling.
Organisationer, der repræsenterer et stort flertal af de ansatte inden for den samlede telekommunikationssektor, har givet deres tilslutning til det foretagne valg af model I og til den med telefonselskaberne aftalte konkretisering af denne model.
Hvad angår statstelefonområde Sønderjylland har regeringen efterfølgende besluttet, at telefon-området bibeholdes som statsligt, men organiseret som en særskilt statsvirksomhed.
Samtidig er det besluttet at søge indgået en aftale mellem FKT og den kommende statsvirksomhed om et tæt virksomhedsmæssigt samarbejde med henblik på at opnå mulige stordriftsfordele.
Regeringen har med sine beslutninger lagt til grund, at overgangen af personale fra P & T til telefonselskaberne sker ved frivillige aftaler.
Med henblik herpå har der i sommeren 1985 været gennemført drøftelser mellem personaleorganisationerne og henholdsvis P & T og De Samvirkende Telefonselskaber.
I forbindelse med disse drøftelser er de generelle principper for overgang af personale fra staten til de koncessionerede telefonselskaber nærmere aftalt.
Det er herunder fastslået som en grundlæggende forudsætning for gennemførelsen af ændringer i arbejdsdelingen, at opgaver og medarbejdere følges ad.
Det er desuden en forudsætning, at den enkelte berørte medarbejder fra det pågældende telefonselskab modtager et ansættelsestilbud, som principielt ikke må betyde forringelser i forhold til hidtidige løn- og ansættelsesforhold.
Endelig forudsættes de pensionsmæssige spørgsmål løst ved, at staten og telefonselskaberne ved pensionstidspunktet for den enkelte deler en eventuel pensionsbyrde i forhold til optjent pensionsalder i henholdsvis statens og telefonselskabets tjeneste.
For overenskomstansat personale er forholdet det, at der udover de mellem organisationerne og telefonselskaberne aftalte generelle retningslinier for overgang til et telefonselskab vil gælde bestemmelserne i lov om virksomhedsoverdragelse.
Regeringen forudsætter, at opgaveomlægningen på teleområdet bliver statsfinansiel neutral gennem indførelsen af en særlig omsætningsafhængig ydelse.
Dette kræver, at der tilvejebringes den nødvendige lovhjemmel.
Ikke mindst hensynet til mindretalsaktionærerne i de to telefonselskaber, der er organiseret som aktieselskaber, gør det efter regeringens opfattelse ønskeligt gennem fremsættelsen af dette lovforslag at inddrage folketinget i fastsættelsen af de nærmere vilkår for en sådan ydelse.
Hermed vil der tillige blive lejlighed til at søge folketingets tilslutning til gennemførelsen af de foran omtalte ændringer i arbejdsdelingen mellem staten og de koncessionerede telefonselskaber gennem tilvejebringelse af udtrykkelig lovhjemmel for ministeren for offentlige arbejders overdragelse ved koncession af de af denne lov omfattede teletjenester til de koncessionerede telefonselskaber.
Med hensyn til ydelsens fastsættelse, beregning og opkrævning henvises til bemærkningerne til lovforslagets enkelte bestemmelser.
C.
Lovens økonomiske og administrative konsekvenser Den forudsatte interne organisationsændring af P & T indebærer, at den samlede overordnede styring af telekommunikationsområdet varetages af generaldirektoratet for P & T, hvis samlede bemanding på telesiden reduceres.
Bl.a. følgende af ministeriets opgaver på telekommunikationsområdet vil være henlagt til generaldirektoratet: ministerbetjening, forvaltningsopgaver, juridisk administrative opgaver vedrørende lovgivning, bekendtgørelser, koncessioner m.v., internationale forhold, økonomi- og finansforhold, godkendelse af takstniveau og -struktur, koordinering af den overordnede planlægning, normer og standards samt personaleforhold.
Under generaldirektoratet agtes etableret statens teleinspektion, hvori samles det personale, der varetager løbende myndighedsopgaver, herunder frekvensforvaltning, typegodkendelse, udstedelse af tilladelser, tilsyn og kontrol.
Til teleinspektionen knyttes en række udførende kontrolenheder.
Oprettelsen af en særlig enhed til varetagelse af de nævnte funktioner skal bl.a.
ses i lyset af regeringens planer om en liberalisering på terminalområdet.
De udførende statslige funktioner samles i Statens Teletjeneste (landsdækkende teleopgaver, herunder hele radiosiden) og Tele Sønderjylland.
Sidstnævnte varetager på linie med de koncessionerede telefonselskaber regionale teleopgaver i Sønderjylland.
Med henblik på gennemførelse af sammenlægningen af statstelefonområde Møn med KTAS vil KTAS' nuværende koncession efter aftale med selskabet blive udvidet til også at omfatte dette yderligere geografiske område.
Som følge af den allerede foretagne samling af ministeriet for offentlige arbejders sager på telekommunikationsområdet i generaldirektoratet for P & T vil statens teleråds administrative opgaver blive overført til generaldirektoratet.
Telerådet kunne for så vidt herefter nedlægges.
Der er imidlertid efter regeringens opfattelse fortsat behov for et rådgivende organ for ministeren for offentlige arbejder på teleområdet, hvorfor telerådet vil blive opretholdt, men således at rådets sammensætning ændres bl.a. gennem en udvidet repræsentation for forbrugerne.
 Opgaveomlægningen forudsættes at være statsfinansiel neutral.
Udgifter i forbindelse med den nævnte organisationsændring vil blive afholdt inden for det for P & T fastsatte nettotal på finansloven.
Bemærkninger til de enkelte bestemmelser Til § 1 Til stk. 1 De koncessionerede telefonselskaber, Kjøbenhavns Telefon Aktieselskab (KTAS), Fyns Kommunale Telefonselskab (FKT) og Jydsk Telefon-Aktieselskab (JTAS) har i henhold til deres koncessioner eneret på at varetage lokaltelefontjenesten inden for deres respektive geografiske områder.
Med den foreslåede bestemmelse bemyndiges ministeren for offentlige arbejder til at meddele telefonselskaberne koncessioner på anlæg og drift af telekommunikationstjenester, som hidtil har været varetaget af staten (P & T), herunder at overdrage eventuelle til tjenesterne hørende anlæg til koncessionshaverne.
Hvert 5. år har staten i henhold til de gældende koncessioner ret til helt eller delvist at indløse selskabets (JTAS og KTAS) aktiekapital eller at overtage selskabets (FKT) samlede aktiver og passiver - i begge tilfælde på nærmere i koncessionerne fastsatte vilkår.
Et tilsvarende vilkår vil være gældende for koncessioner udfærdiget i medfør af denne lov.
Statens ret til indløsning/ overtagelse forudsættes at indtræde på samme tidspunkter som for de allerede gældende koncessioner.
Adgangen til således at tage koncessionerne op til fornyet overvejelse forudsættes i givet fald tidligst at kunne udnyttes med henblik på indløsning/ overtagelse pr. 1.
 marts 1992.
Til stk. 2 I bestemmelsen er anført, hvilke indenlandske telekommunikationstjenester, som vil være genstand for den i stk.
1 forudsatte koncessionstildeling.
Disse tjenester er beskrevet så bredt, at også de fremtidige telekommunikationstjenester, der kan tænkes indført inden for en årrække, og som benytter det offentlige telenet, vil være omfattet af denne lov.
Til stk. 3 Bestemmelsen indeholder en bemyndigelse til ministeren for offentlige arbejder til at fastsætte indholdet i og vilkårene i øvrigt for udøvelsen af koncessionerne.
Den forudsatte overdragelse af tjenesteansvaret fra P & T til telefonselskaberne for en række landsdækkende telekommunikationstjenester nødvendiggør et samarbejde og en koordinering mellem de fire regionale televirksomheder (telefonselskaberne og Tele Sønderjylland) samt et samarbejde mellem disse og Statens Teletjeneste, som vil have tjenesteansvaret for de telekommunikationstjenester, som forbliver i statsligt regie, herunder ansvaret for afviklingen af udlandstrafikken.
Dertil kommer, at Statens Teletjeneste på en række telekommunikationstjenester indgår som entreprenør for de regionale televirksomheder.
De nye koncessioner vil derfor skulle indeholde bestemmelser, som sikrer den nødvendige koordinering (planlægnings- og driftsmæssigt) televirksomhederne imellem.
Til § 2 Til stk. 1 Ydelsen skal sikre opfyldelsen af forudsætningen om, at opgaveomlægningen bliver statsfinansiel neutral.
For at sikre en ligestilling mellem de fire regionale televirksomheder, vil Tele Sønderjylland regnskabsmæssigt blive pålagt en tilsvarende ydelse.
Ydelserne vil indgå i nettotallet for generaldirektoratet for P & T og blive optaget på en særlig indtægtskonto.
I den udstrækning de koncessionshavere, som er organiseret som aktieselskaber, får adgang til at foretage skattemæssige afskrivninger på aktiver, som overdrages til disse koncessionshavere i forbindelse med opgaveomlægningen, er det en forudsætning, at der ikke hermed finder en nedbringelse sted af den del af selskabernes skattepligtige indkomst, som kan henføres til aktivitetsområder, som falder ind under de i dag gældende koncessioner.
Ministeriet for offentlige arbejder vil påse denne forudsætnings opfyldelse.
Til stk. 2 Sammenkædningen med nettoindtægterne fra samtlige betydende indenlandske teletjenester vil sikre, at der sker en rimelig vækst i den årlige ydelse i takt med telesektorens indtjeningsevne, og som modsvarer den indtægtsforøgelse, staten ville have haft, såfremt de overdragne teletjenester var forblevet statslige.
For at sikre, at televirksomhederne ikke stilles i en ugunstig konkurrencesituation over for andre leverandører, er indtægterne fra de liberaliserede områder holdt uden for beregningsgrundlaget.
Der tænkes her på de områder, hvor televirksomhederne i konkurrence med private firmaer leverer terminaler, der kan tilsluttes det offentlige telenet.
Det er usikkert, i hvilken udstrækning der herudover kan blive tale om andre ændringer af televirksomhedernes forretningsgrundlag.
I det omfang dette eventuelt måtte blive tilfældet, kan det vise sig påkrævet at tage den i lovforslaget indeholdte metode til sikring af statsfinansiel neutralitet op til revision.
For så vidt angår radio- og TV-delen af hybridnettet er det i forbindelse med den herom gældende lovgivning fastsat, at televirksomhederne skal holde dette område økonomisk adskilt fra øvrige aktivitetsområder.
Indtægterne for dette område holdes derfor også uden for den årlige ydelses beregningsgrundlag.
Heller ikke betalinger mellem televirksomhederne indgår i beregningsgrundlaget.
 I udgangsåret påregnes den årlige ydelse at andrage 250-300 mill. kr.
Til stk. 3 Statens direkte likviditetsmæssige provenu på de aktivitetsområder, der påregnes udstedt koncessioner på i henhold til denne lov, hidrører overvejende fra rigstelefontjenesten indland.
De øvrige aktivitetsområder udviser mindre over- og underskud, der stort set opvejer hinanden.
Under hensyn til, at der netop i disse år er tale om ret kraftige udsving i såvel investeringer som i afsætning inden for de omhandlede aktivitetsområder, findes det rimeligt at lade beregningerne af den årlige ydelse tage udgangspunkt i et 3-års gennemsnit.
Ved den endelige beregning af overskuddet på rigstelefon indland - og dermed den årlige ydelse - vil der i øvrigt blive taget følgende forhold i betragtning:
a.
Den fremtidige pensionsoptjening som staten frigøres for ved overførsel af personale til telefonselskaberne.
b.
Indførelsen af en betaling til de regionale televirksomheder i forbindelse med deres fremføring af udlandstrafik.
c.
En forlods udligning af den i dag gældende relative skævhed med hensyn til den geografiske fordeling af rigstelefonens overskud.
På grund af områdernes mindre geografiske udstrækning yder abonnenterne under FKT og i Sønderjylland således i dag et relativt større bidrag til rigstelefonens overskud end abonnenterne i det øvrige land.
De samlede nettoindtægter, som indgår i beregningen af den i stk. 2 nævnte andel, omfatter summen af telefonselskabernes samlede nettoindtægter, statens nettoindtægter fra lokaltelefontjenesten i statstelefonområderne og statens samlede nettoindtægter fra de tjenester, som på grundlag af dette lovforslag forudsættes overført til telefonselskaberne, i den nævnte periode med fradrag som nævnt i stk. 2. Andelen skønnes at udgøre mellem 4,5 pct. og 5 pct.
Den endelige fastsættelse af den procentvise andel, som skal lægges til grund for ydelsens beregning, kan først finde sted efter afslutningen af P & T's og telefonselskabernes regnskaber for 1985.
Til § 3 Det er forudsat, at de berørte statstjenestemænd overgår til ansættelse med tjenestemandsstatus i telefonselskaberne, således at pensioneringen finder sted ved selskabernes foranstaltning.
I de tilfælde, hvor statstjenestemænd i stedet måtte blive udlånt til tjeneste i selskaberne, vil pensioneringen dog fortsat ske ved P & T's foranstaltning.
Pensionsudgifterne foreslås på pensioneringstidspunktet fordelt mellem staten og telefonselskaberne i overensstemmelse med principperne i finansministeriets cirkulære af 30. november 1977 om deling og refusion af udgifter til efterindtægt og pension m.v.
til tjenestemænd i staten m.v. i forbindelse med opgaveomlægninger mellem stat og kommuner.
For så vidt angår udlånte statstjenestemænd, der vender tilbage til beskæftigelse i P & T, forudsættes i stedet anvendt principperne i finansministeriets cirkulære af 15. februar 1977 om overførsel af beløb i forbindelse med individuel overgang af tjenestemænd m.v.
mellem staten m.v. og kommuner m.v., idet der på tilbagegangstidspunktet vil skulle overføres et beløb fra det respektive telefonselskab til staten, beregnet på grundlag af den periode, hvor den pågældende statstjenestemand har været beskæftiget i telefonselskabet.
