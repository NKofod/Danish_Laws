Bekendtgørelse om grundkøbslån I medfør af § 119 a, stk. 11,  i lov om almene boliger m.v., jf. lovbekendtgørelse nr. 1877 af 27. september 2021, som ændret ved lov nr. 888 af 21. juni 2022, fastsættes efter bemyndigelse:
Kapitel 1 Anvendelsesområde § 1. Landsbyggefonden kan i perioden 2022-2031 inden for en bevilling fastsat på den årlige finanslov give tilsagn om grundkøbslån til etablering af almene boliger.
 Stk. 2. Ikkeanvendte midler overføres til næste års bevilling.
 § 2. Ved de samlede grundudgifter forstås grundens købesum og udgifter til byggemodning, jordbundsundersøgelser, ekstrafundering og pilotering, fjernelse af forurenet jord, stikledninger til vand, el og kloak, anlæg af interne veje og andre interne arealer, renter af grundkøbesummen og skatter for grunden frem til byggeriets påbegyndelse m.v.
Kapitel 2 Ansøgning § 3. Ansøgning om grundkøbslån kan indsendes af en almen boligorganisation til Landsbyggefonden.
 Stk. 2. Ansøgning skal fremsendes elektronisk ved anvendelse af det ansøgningsskema, der findes på Landsbyggefondens hjemmeside.
 Stk. 3. Kommunalbestyrelsen og boligorganisationen skal på ansøgningstidspunktet have indberettet byggeprojektet i Bolig- og Planstyrelsens system til støttet byggeri BOSSINF-STB på kladde status 10.
 Stk. 4. En ansøgning om grundkøbslån skal vedlægges følgende:
 1) En beskrivelse af de almene boliger, der ønskes etableret.
 2) Oplysning om de forhold, som nævnes i § 5.
 § 4. Landsbyggefonden giver afslag på ansøgninger om grundkøbslån, når bevillingen fastsat på den årlige finanslov er opbrugt.
 § 5. Landsbyggefonden påser endvidere, at følgende betingelser er opfyldt, før det vurderes, om der kan gives tilsagn om grundkøbslån:
 1) De samlede grundudgifter muliggør ikke byggeri inden for maksimumsbeløbet, jf. almenboliglovens § 115, stk. 10.
 2) Kommunalbestyrelsen giver tilsagn om at yde 28 pct. af grundkøbslånet.
 3) Boligledigheden i kommunen opgjort efter almenboliglovens § 115, stk. 7, 2. pkt., overstiger ikke 2 pct.
 4) Ansøgningen er i overensstemmelse med kravene til lokalplan efter almenboliglovens § 119 a, stk. 3 og 4.
Kapitel 3 Tilsagn § 6. Landsbyggefonden foretager en vurdering af de indsendte ansøgninger og træffer beslutning om, hvorvidt der kan meddeles tilsagn om grundkøbslån, idet der lægges vægt på disse forhold:
 1) Grundpriser i den pågældende by eller bydel.
 2) Byggemuligheder i den pågældende by eller bydel.
 3) Andelen af almene boliger i den pågældende by eller bydel.
 § 7. Tilsagn om grundkøbslån kan for alle almene boliger højst udgøre forskellen mellem 20 pct. af det maksimumsbeløb, der er gældende for almene familieboliger, og de samlede grundudgifter.
 Stk. 2. Hvis Bolig- og Planstyrelsen meddeler tilsagn efter stk. 1, skal kommunalbestyrelsen og boligorganisationen indberette byggeprojektet i Bolig- og Planstyrelsens system til støttet byggeri BOSSINF-STB på kladde med status 10.
 § 8. Senest 6 måneder efter at Landsbyggefonden har givet tilsagn om grundkøbslån, skal kommunalbestyrelsen have godkendt skema A i Bolig- og Planstyrelsens system til støttet byggeri BOSSINF-STB for de boliger, der etableres i medfør af grundkøbslånet.
 Stk. 2. Såfremt kommunalbestyrelsen ikke har godkendt skema A inden fristen efter stk. 1, bortfalder tilsagnet.
 Stk. 3. Landsbyggefonden kan på baggrund af en begrundet ansøgning i særlige tilfælde dispensere fra fristen i stk. 1.
Kapitel 4 Annullering af tilsagn og tilbagebetaling af grundkøbslån § 9. Landsbyggefonden annullerer tilsagn om grundkøbslån i følgende tilfælde:
 1) Tilsagnsmodtager har givet vildledende eller urigtige oplysninger eller fortiet oplysninger af betydning for ansøgningen om grundkøbslån.
 2) De almene boliger, der er givet tilsagn om grundkøbslån til, udføres ikke i overensstemmelse med ansøgningen.
 Stk. 2. Når tilsagn annulleres efter stk. 1, skal boligafdelingen tilbagebetale udbetalt grundkøbslån.
Kapitel 5 Kontrol § 10. Enhver, der modtager grundkøbslån efter denne bekendtgørelse, er forpligtet til efter anmodning fra Landsbyggefonden at afgive enhver oplysning, der har betydning for Landsbyggefondens kontrol med, at vilkår for lånet overholdes.
Kapitel 6 Ikrafttræden § 11. Bekendtgørelsen træder i kraft den 1. juli 2022.
