Nr BSF 74 Forslag til folketingsbeslutning om indførelse af MFR-vaccination Fremsat af Dagmar Mørk Jensen (RV) Ole Vig Jensen (RV) Aase Olesen (RV)  

 Niels Helveg Petersen (RV) Folketinget pålægger regeringen senest i efteråret 1986 at gennemføre kombineret vaccination af børn og modtagelige kvinder mod mæslinger, fåresyge og røde hunde (MFR-vaccine) i overensstemmelse med sundhedsstyrelsens anbefaling.
BEMÆRKNINGER TIL FORSLAGET Der findes sikre effektive vacciner mod mæslinger, fåresyge og røde hunde.
Sundhedsstyrelsen har over for indenrigsministeriet anbefalet indførelse af MFR-vaccine til alle børn i 15 måneders alderen og i 12 års alderen samt i en overgangsperiode til modtagelige kvinder og børn mellem 2 og 10 år.
Man har kunnet vaccinere mod mæslinger i mere end 20 år.
Den anvendte vaccine er særdeles effektiv.
WHO anbefaler, at børn vaccineres mod mæslinger, og i de allerfleste lande, Danmark og Indien dog undtaget, vaccineres børn mod mæslinger.
Danmark er gennem Danida involveret i store mæslingevaccinationsprojekter i flere u-lande.
 Mæslinger er en alvorlig børnesygdom, der i nogle tilfælde (10-15 pr.
år) kompliceres af hjernebetændelse, som kan medføre død eller varige men i form af psykiske og fysiske handicap.
Røde hunde er sjældent nogen alvorlig sygdom for det enkelte barn, men mange får ikke røde hunde i barndommen.
Omkring 20 pct. af unge voksne - og dermed kvinder i den fødedygtige alder - har derfor ikke modstandskraft mod røde hunde.
Såfremt de smittes under graviditeten, kan de føde børn med svære fosterskader i form af døvhed, forskellige grader af åndssvaghed og medfødte misdannelser som f.eks. hjertefejl.
Mellem 5 og 10 børn fødes årligt med svære misdannelser, og adskilligt flere har forskellige grader af døvhed på grund af smitte med røde hunde i fostertilstanden.
Det er således for pigernes vedkommende specielt vigtigt, at de vaccineres mod røde hunde.
Fåresyge er i nogle tilfælde hos børn kompliceret af meningitis med mulighed for blivende hørenedsættelse.
Hos voksne mænd kan sygdommen ramme testiklerne og føre til nedsat eller manglende evne til at avle børn.
Gennem vaccination kan disse sygdomme og deres komplikationer forebygges effektivt.
Vaccinationen skal tilbydes alle børn i 15 måneders alderen samt også alle børn i 12 års alderen.
I en overgangsperiode bør endvidere modtagelige kvinder i den fødedygtige alder vaccineres.
De offentlige udgifter til den samlede sygelighed for disse 3 sygdommes vedkommende er meget betydelige.
Der er ca. 30.000 lægetilkald for mæslinger årligt.
Ifølge landspatientregisteret indlægges ca. 1 pct. af mæslingetilfældene på sygehus med en gennemsnitlig liggetid på 4,7 dage, det vil sige 18.800 sengedage a ca. 1.900 kr. pr. stk. lig 35.720.000 kr.
Endvidere er der medicinudgifter og udgifter i forbindelse med forældres fravær fra arbejde ved pasning af syge børn.
Der er udgifter forbundet med vaccination i form af udgift til vaccine samt til lægehonorar i forbindelse med vaccination.
Det er beregnet, at der efter ca. 10 års forløb er 40.000 færre sygebesøg årligt for de 3 børnesygdomme.
Der er væsentlige sundhedsmæssige gevinster såsom undgåede psykiske handicap som følge af mæslingehjernebetændelse (enkelte tilfælde pr. år). Det skal bemærkes, at sådanne børn har behov for specialundervisning, særlige institutioner og andre omkostningskrævende sociale foranstaltninger.
Der vil være adskillige undgåede tilfælde årligt af medfødte misdannelser på grund af røde hunde.
Dette er også en gruppe, der har behov for forskellige sociale, uddannelsesmæssige og medicinske ydelser gennem mange år.
Sundhedsstyrelsen og indenrigsministeriet er i besiddelse af beregninger vedrørende de budgetmæssige konsekvenser af indførelsen af MFR-vaccination over en 20 års periode.
Indførelse af MFR-vaccination menes stort set at få neutrale virkninger for de offentlige kasser i forhold til dagens situation, idet udgiften til sengedage, medicin og lægetilkald flyttes til udgifter til forebyggelse af sygdom ved vaccination.
Det radikale venstre har noteret sig, at amtskommunerne planlægger at indføre MFR-vaccinationer.
Amtskommunernes tilbud om vaccination omfatter ikke vaccination mod røde hunde af modtagelige kvinder.
Dette vil bevirke, at nedsættelsen i forekomsten af medfødte misdannelser og høreskader på grund af røde hunde under en graviditet indtræder langsommere.
Det forekommer endvidere unødvendigt, at MFR-vaccination introduceres under en anden administration end den, der gælder for det øvrige børnevaccinationsprogram.
Man kan befrygte, at et decentralt vaccinationsprogram bliver mindre effektivt, især vedrørende de 12-årige børn.
En høj tilslutning i 12 års alderen er en forudsætning for, at de positive virkninger optræder hurtigt.
Fra et sundhedsmæssigt synspunkt forekommer det indlysende at prioritere forebyggelsen af alvorlige børnesygdomme og deres komplikationer højt, og MFR-vaccination er et naturligt led til fremme af verdenssundhedsorganisationens mål om sundhed for alle år 2000.
