Pressenævnets kendelse i sag nr. 16-70-00954 Klage over omtale af albanere afvist En person klagede over udsagnet albanere er stærkt overrepræsenteret i tyske kriminalitets-statistikker bragt på ekstrabladet.dk.
Ifølge klager var artiklen stigmatiserende og med til at fremme racisme mod albanere i Danmark.
Uanset, om klager måtte være albaner, fandt Pressenævnet ikke grundlag for at behandle klagen, da han ikke selv var omtalt i artiklen og derfor ikke var klageberettiget.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Uanset, om [Klager] er albaner, finder Pressenævnet ikke, at han personligt har en sådan direkte, væsentlig og individuel retlig interesse, at han er klageberettiget.
 Klagen afvises herefter, jf. medieansvarsloven § 43, stk. 2, nr. 2.
 [Klager] har klaget over artiklen Balkan-flygtning fra tysk lejr: Vi vil have del i jeres velstand bragt på ekstrabladet.dk den 12. januar 2016, idet han mener, at god presseskik er tilsidesat.
 [Klager] har til støtte for klagen bl.a. anført, at Ekstra Bladet er med til at fremme racisme mod albanere i Danmark og sætte en hel minoritetsgruppe i dårligt lys ved at fortælle om nogle tyske kriminalitets-statistikker, som ikke findes.
Ekstra Bladet skriver: albanere er stærkt overrepræsenteret i tyske kriminalitets-statistikker.  [Klager] betegner sig selv som fortaler for denne minoritetsgruppe.
Han har været i Albanien og Kosovo mange gange og har ikke oplevet den kriminalitet, der beskrives i artiklen.
 [Klager] klagede til Ekstra Bladet den 20. marts 2016. Ekstra Bladet har afvist at ændre artiklen, og klagen er sendt ved mail af 13. april 2016 til Pressenævnet.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Uanset, om [Klager] er albaner, finder Pressenævnet ikke, at han personligt har en sådan direkte, væsentlig og individuel retlig interesse, at han er klageberettiget.
 Klagen afvises herefter, jf. medieansvarsloven § 43, stk. 2, nr. 2.
 Afgjort den 15. april 2016.
