 Antaget, at et kreditoplysningsbureaus månedlige udsendelse af  

 summariske oplysninger i form af printerlister til småabonnenter ikke kunne  

 antages at være i strid med lovens § 12, stk. 1 og 2.
 Det forudsattes i den forbindelse, at det blev indskærpet  

 abonnenterne, at der skulle træffes de fornødne foranstaltninger mod, at  

 oplysningerne misbruges eller kommer til uvedkommendes kendskab, samt at  

 abonnenterne ved tilsendelse af nyt materiale straks destruerer det tidligere  

 modtagne materiale eller indsender det til bureauet.
Et kreditoplysningsbureau rettede henvendelse til Registertilsynet i  

 anledning af, at bureauet ved ophøret af bureauets udsendelse af mikrofilm,  

 se ovenfor i afsnit 5.4.1., havde erfaret, at der fandtes virksomheder og  

 forretninger, som kunne betegnes som småabonnenter, for hvem en  

 online-løsning ville være økonomisk dårligt rentabel at håndtere.
Disse  

 småabonnenter, som typisk var detailforretninger, der havde en meget  

 afgrænset kundekreds, og som på trods af deres størrelse havde et relativt  

 stort forespørgselsbehov, var således fortsat meget interesseret i at kunne  

 få oplysninger på mikrofilm eller papir.
Bureauet påtænkte derfor til  

 afløsning af mikrofilmløsningen månedsvis at tilsende disse småabonnenter  

 oplysninger på papir enten i form at printerliste eller i bogform.
 Bureauet oplyste i den forbindelse, at oplysningerne til den enkelte  

 abonnent ville være meget afgrænsede, f.eks. som værende indenfor et mindre  

 antal postnumre, samt at der udover den geografiske afgrænsning kunne tænkes  

 afgrænsning i form af opdeling af, hvorvidt oplysningerne drejede sig om en  

 privatpersoner eller firmaer.
 Endelig var det oplyst, at bureauet i tilfælde af berigtigelse ville  

 tilsende de abonnenter, der havde modtaget den pågældende oplysning, et  

 særskilt dementi-blad i forbindelse med udsendelsen af en ny printerliste.
Registertilsynet udtalte herefter, at efter lov om private registre § 12,  

 stk. 1, må oplysninger om økonomisk soliditet og kreditværdighed kun meddeles  

 skriftligt, jf. dog § 11, stk. 1 og 2. Det fremgår endvidere af § 12, stk. 2,  

 at kreditoplysningsbureauers publikationer kun må indeholde oplysninger i  

 summarisk form og kun udsendes til personer eller virksomheder, der abonnerer  

 på meddelelser fra bureauet.
Publikationerne må ikke indeholde oplysninger om  

 de registreredes personnummer.
 Registertilsynet fandt herefter på det foreliggende grundlag ikke at kunne  

 have indvendinger imod, at kreditoplysningsbureauet månedsvis tilsendte  

 småabonnenter summariske oplysninger fra bureauets registre i form af  

 printerlister.
 Registertilsynet forudsatte i den forbindelse, at bureauet over for de  

 abonnenter, der skulle modtage oplysningerne, indskærpede, at abonnenterne  

 traf de fornødne foranstaltninger mod, at oplysningerne misbruges eller  

 kommer til uvedkommendes kendskab, samt at abonnenterne ved tilsendelse at  

 nyt materiale straks destruerer det tidligere modtagne materiale eller  

 indsender det til bureauet med henblik på destruktion.
 Registertilsynet bemærkede dog, at tilsynet fandt det mest  

 hensigtsmæssigt, at abonnenterne ved modtagelse af nyt materiale indsendte  

 det gamle materiale til bureauet.
 Under henvisning til, at bureauet havde oplyst, at det ville være muligt  

 at udprinte oplysningerne på et stykke papir med stærk lilla baggrundsfarve,  

 som gør, at det ikke er muligt at fotokopiere, bemærkede Registertilsynet  

 yderligere, at tilsynet fandt en sådan udsendelsesform anbefalelsesværdig  

 under hensyn til muligheden for at mindske risikoen for misbrug.
 (* 1) Registertilsynets Årsberetning 1991 side 131.
