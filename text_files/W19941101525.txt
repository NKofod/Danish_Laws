Meddelt tilladelse til arkivering af Erhvervsministeriets register  

 over søfarende.
Samtidig udtalt, at det ikke vil kunne forventes, at  

 Registertilsynet giver samtykke i medfør af arkivlovens § 24, stk. 3, såfremt  

 Søfartsstyrelsen som den afleverende myndighed ønsker adgang til den  

 arkiverede statuskopi til administrativ brug.
Søfartsstyrelsen anmodede Registertilsynet om tilladelse til arkivering af  

 Erhvervsministeriets register over søfarende.
Der er ved Søfartsstyrelsens  

 bekendtgørelse af 18. juli 1988 fastsat forskrifter for registeret.
Som begrundelse for anmodningen henviste Søfartsstyrelsen til hensynet til  

 den arbejdsmedicinske forskning inden for søfartsområdet, hvor det vil være  

 væsentligt, at data bevares ud over de 8 år, som er angivet som  

 sletningsfrist i registerforskrifterne.
Desuden vil registeret have stor  

 betydning for søfartshistorien, da det omfatter samtlige danske søfarende og  

 rummer en stor mængde data om deres uddannelse, mønstring og karriere på de  

 forskellige skibstyper, arbejds- og helbredsforhold m.m.
 Arkiveringen skulle omfatte samtlige datafiler, med undtagelse af fil om  

 lægehonorar, for hvert 5. år, begyndende med 1993.
 Registertilsynet indhentede under henvisning til lov om offentlige arkiver  

 m.v. § 14, stk. 1, 2. pkt., jf. lov om offentlige myndigheders registre § 9,  

 stk. 4, 2. pkt., en udtalelse fra Rigsarkivet, hvoraf det fremgik, at  

 Rigsarkivets begrundelse for arkivering svarede til den af Søfartsstyrelsen  

 anførte.
 Desuden præciserede Rigsarkivet, at opbevaringen ønskedes af hensyn til  

 udførelsen af videnskabelige undersøgelser af væsentlig samfundsmæssig  

 interesse, ligesom det var oplyst, at aflevering af registeret skulle ske i  

 »statuskopi«, hvilket ville medføre, at afleveringen hvert 5. år  

 skulle omfatte det dataindhold, som registeret måtte have på  

 afleveringstidspunktet.
 Sagen blev behandlet på et møde i Registerrådet.
Herefter udtalte Registertilsynet bl.a., at det fremgår af §§ 32, 33 og 35  

 i forskrifterne for registeret, at der ikke er adgang til at videregive  

 helbredsoplysninger til brug i konkrete retsforhold, medmindre disse er  

 omfattet af en særlig tavshedsforskrift.
Der er endvidere ikke adgang til at  

 videregive helbredsoplysninger til forskningsprojekter.
Registertilsynet meddelte herefter tilladelse til arkivering af registeret  

 på en række vilkår.
Tilsynet udtalte samtidig, at det ikke vil kunne  

 forventes, at Registertilsynet vil give samtykke i medfør af arkivlovens §  

 24, stk. 3, såfremt Søfartsstyrelsen som den afleverende myndighed ønsker  

 adgang til den arkiverede statuskopi til administrativ brug.
Baggrunden  

 herfor var, at registeret over søfarende fortsat er i brug som et  

 administrativt register, hvori oplysningerne ifølge forskrifterne skal  

 slettes efter 8 år.
Oplysningerne i den arkiverede statuskopi burde således  

 ikke kunne anvendes administrativt ud over det tidspunkt, hvorefter  

 oplysningerne skal slettes af Søfartsstyrelsens register.
 Registertilsynet bemærkede endvidere, at tilsynet ved behandling af en  

 eventuel anmodning om tilladelse til adgang til det arkiverede register med  

 henblik på medicinsk forskning vil tage udgangspunkt i registerforskrifternes  

 regler i §§ 32, 33 og 35 om videregivelse af helbredsoplysninger.
 (*1) Registertilsynets Årsberetning 1994 side 55.
