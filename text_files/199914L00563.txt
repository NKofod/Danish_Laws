Betænkning afgivet af Retsudvalget den  

 11. maj 2000 Betænkning over Forslag til lov om ændring af lov om  

 strafforfølgning ved det internationale tribunal til  

 pådømmelse af krigsforbrydelser i det tidligere Jugoslavien (Fuldbyrdelse i Danmark af tribunalets  

 afgørelser) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Herefter indstiller et  

flertal (udvalget med undtagelse af Dansk Folkepartis medlem)  

 lovforslaget til vedtagelse uændret.
 Et mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
 Dansk Folkeparti støtter oprettelsen af  

 krigsforbryderdomstole og arbejdet med at få domfældt  

 krigsforbrydere fra f.eks. det tidligere Jugoslavien, Rwanda og andre lande  

 og støtter naturligvis, at dømte skal afsone deres straf.
 Dansk Folkeparti finder det forkert og uheldigt, at  

 Jugoslavien-tribunalet ikke   som Den Internationale Straffedomstol   er  

 oprettet med hjemmel i en international traktat, og at det derfor ikke har  

 været muligt at oprette særlige fængsler i FN-regi.
 Dansk Folkeparti havde hellere set, at både  

 Jugoslavien-tribunalet og Rwanda-tribunalet var oprettet med hjemmel i en  

 international traktat, der muliggjorde, at man i tilknytning til domstolen  

 kunne etablere et eller nogle få centrale fængsler, hvor  

 dømte krigsforbrydere kunne indsættes.
Dansk Folkeparti finder det helt forkert, at enkelte lande  

 rundt omkring i verden skal påtage sig straffuldbyrdelsen.
Ved at lade  

 krigsforbrydere afsone i forskellige lande rundt omkring i verden kan man  

 risikere, at vilkårene bliver meget forskellige, ligesom sikkerheden  

 næppe er den samme alle steder.
Politisk pression og trusler om  

 befrielsesaktioner vil kunne stille et land, der har påtaget sig  

 straffuldbyrdelsen af en krigsforbryder, i en højst vanskelig  

 situation.
Dansk Folkeparti havde gerne set, at man i lighed med  

 krigsforbryderdomstolen efter Anden Verdenskrig i Nürnberg havde et  

 særligt fængsel, hvor forbryderne kunne indsættes.  

 Bevogtningen, forvaltningen og omkostningerne ved fængslet skulle  

 være et fællesanliggende under FN, og personalet ved  

 fængslet skulle være internationalt sammensat.
Det er Dansk  

 Folkepartis opfattelse, at man med en sådan konstruktion havde  

 fået den bedste, mest holdbare og sikreste løsning på  

 problemerne med at finde fængsler til krigsforbryderne.
