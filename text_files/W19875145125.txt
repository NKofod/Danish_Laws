 En ansøger M havde modtaget støtte fra 1. december 1971 til  

 gennemførelse af ingeniørstudiet og siden september 1975 under lægestudiet.  

 Hjælpen ophørte i januar 1977. M afsluttede sin uddannelse i februar 1983.
Ankestyrelsen fandt det godtgjort, at M under hele uddannelsesforløbet  

 i tilstrækkeligt omfang havde været gjort bekendt med, at en del af den ydede  

 støtte var ydet med tilbagebetalingspligt.
Betingelserne for tilbagebetaling  

 fandtes herefter opfyldt.
 Ankestyrelsen fandt, at tilbagebetalingspligten først indtræder ved  

 uddannelsens afslutning, uanset at M i 1975 ophørte med ingeniørstudiet og  

 uanset om der var ydet støtte helt frem til uddannelsens afslutning.
 Ankestyrelsen fandt derimod, at hjælpen i det første år af lægestudiet  

 burde være ydet som fuldt tilskud, uanset at M tidligere havde fået  

 bevilliget hjælp som fuldt tilskud under ingeniørstudiet.
 REDEGØRELSE FOR SAGEN:
 En ansøger M modtog fra 1. december 1971 støtte i henhold til  

 revalideringlovens § 6 til færdiggørelse af studentereksamen og derefter fra  

 september 1972 til en ingeniøruddannelse.
M afbrød studiet i sommeren 1975 og påbegyndte i september 1975  

 lægestudiet.
Han modtog støtte til denne uddannelse indtil januar 1977. Fra  

 1. april l976 blev støtten ydet i henhold til bistandslovens § 42, stk. 1. M  

 afsluttede uddannelsen i februar 1983.
 Støtten blev fra 1. december 1971 og indtil 1. september 1973 ydet som  

 fuldt tilskud og herefter som halvt tilskud og halvt lån.
 M underskrev den 4. september 1973 en lånedeklaration, hvorefter han  

 erkendte, at halvdelen af den hjælp, der blev ydet fra 1. september 1973,  

 blev ydet som lån.
 M fik den 10. september 1975 meddelelse fra revalideringscentret om, at  

 der fra l. september 1975 var bevilget hjælp til lægestudiet, og at hjælpen  

 blev ydet som halvt tilskud og halvt lån.
 M underskrev den 26. oktober 1976 en erklæring, hvorefter han erkendte, at  

 halvdelen af den hjælp, som han fra 1. september 1976 modtog i henhold til  

 bistandslovens § 42, stk. 1, blev ydet som lån.
Efter uddannelsens afslutning gjorde M indsigelse mod det rejste  

 tilbagebetalingskrav.
Han henviste til, at han, da han underskrev  

 lånedeklarationen den 4. september 1973, endnu ikke var myndig, og at  

 lånedelen vedrørende ingeniørstudiet måtte være forældet.
 AFGØRELSEN, DER KLAGES OVER:
 Socialforvaltningen frafaldt kravet om tilbagebetaling af hjælp ydet inden  

 M fyldte 20 år (myndighedsalderen var dengang 20 år).
 Socialforvaltningen fastholdt tilbagebetalingen vedrørende den hjælp, der  

 var ydet efter det 20. år, idet det ikke fandtes afgørende på hvilket  

 tidspunkt M havde underskrevet lånedokumentet, men at han var blevet  

 orienteret om, at hjælpen skulle tilbagebetales.
 Socialforvaltningen fandt endvidere, at M's uddannelser måtte betragtes  

 som et fortløbende uddannelsesforløb, hvorefter tilbagebetalingen vedrørende  

 den støtte, der var ydet til ingeniørstudiet først, var indtrådt ved  

 lægeuddannelsens afslutning, fra hvilket tidspunkt forældelsesfristen skulle  

 regnes.
 KLAGEN TIL ANKESTYRELSEN:
Sagen blev anket af M, der fastholdt, at han på tidspunktet for  

 underskrivelsen af aftalen med revalideringscentret var umyndig, og at han  

 ikke havde indgået tilbagebetalingsaftale for så vidt angik ydelser i henhold  

 til bistandsloven.
M mente sig derfor ikke forpligtet til at tilbagebetale  

 nogen del af ydelserne.
 LOVGRUNDLAG:
 Bistandslovens § 42.
 ANKESTYRELSENS AFGØRELSE:
Ankestyrelsen finder det efter de foreliggende oplysninger godtgjort, at M  

 under hele uddannelsesforløbet i tilstrækkeligt omfang har været gjort  

 bekendt med, at en del af den ydede støtte var ydet med  

 tilbagebetalingspligt.
Betingelserne for at kræve tilbagebetaling findes  

 herefter opfyldt.
 Ankestyrelsen finder endvidere, at tilbagebetalingspligten først indtræder  

 ved uddannelsens afslutning, uanset at M i 1975 ophørte med ingeniørstudiet,  

 og uanset om der er ydet støtte helt frem til uddannelsens afslutning.
 Ankestyrelsen har herved lagt vægt på, at det generelt må formodes, at  

 lånemodtageren tidligst vil være i stand til at påbegynde tilbagebetalingen  

 af lånet efter dette tidspunkt, samt på, at M ifølge lånedeklarationen af 4.  

 september 1973 og erklæring af 26. oktober 1976, først kunne forvente, at  

 tilbagebetalingskravet blev rejst efter uddannelsens afslutning.
 Ankestyrelsen tiltræder således denne del af socialforvaltningens  

 afgørelse.
 Ankestyrelsen finder derimod - udfra M's behov for revalidering efter et  

 ikke gennemført ingeniørstudium - at hjælpen i det første år af lægestudiet  

 burde være ydet som fuldt tilskud, uanset at M tidligere havde fået bevilget  

 hjælp som fuldt tilskud under ingeniørstudiet.
 Ankestyrelsen hjemviser derfor sagen til socialforvaltningen til  

 omberegning af den tilbagebetalingspligtige del af den ydede hjælp samt til  

 fastsættelse af afdragsordning.
