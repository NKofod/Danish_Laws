Nr LSF 173 Forslag til Lov om Center for Forbrugerinformation Fremsat af erhvervsministeren (Jan Trøjborg) den 4. februar 1998 Formål § 1. Center for Forbrugerinformation er en selvejende institution,  

 som har til formål at drive uvildig forbrugeroplysning.
 Stk. 2. Centeret skal, gennem egne undersøgelser og ved indsamling  

 og bearbejdelse af viden om forbrugerrelevante forhold, formidle information  

 til forbrugerne, som giver dem et bedre grundlag for køb og anvendelse af  

 varer og tjenesteydelser m.v.
Ledelse § 2. Centeret ledes af et repræsentantskab og en bestyrelse.
Stk. 2 . Repræsentantskabet består af medlemmer, som for en 4-årig  

 periode udpeges af erhvervsministeren efter indstilling fra organisationer og  

 myndigheder m.v.
Antal medlemmer og indstillingsberettigede fastsættes i  

 vedtægterne, jf. § 3.
Stk. 3. Bestyrelsen består af 12 medlemmer.
Formanden udpeges af  

 erhvervsministeren.
Syv medlemmer vælges af og blandt de medlemmer i  

 repræsentantskabet, som repræsenterer de i stk. 2 nævnte organisationer.
To  

 medlemmer udpeges af erhvervsministeren blandt de medlemmer i  

 repræsentantskabet, som repræsenterer de i stk. 2 nævnte myndigheder.
To  

 medlemmer vælges af og blandt Centerets medarbejdere.
Bestyrelsen udpeges for  

 en 4-årig periode.
 Stk. 4. Bestyrelsen ansætter Centerets daglige ledelse.
Vedtægter § 3. Repræsentantskabet fastsætter Centerets vedtægter, som skal  

 godkendes af erhvervsministeren.
Vedtægterne kan ændres med to tredjedeles  

 flertal.
Stk. 2. Vedtægterne fastsætter nærmere regler om valg til  

 bestyrelsen, jf. § 2, stk. 3, 2. pkt.
Reglerne fastsættes således, at  

 mindretal i repræsentantskabet sikres repræsentation i bestyrelsen.
 Stk. 3. Bestyrelsen fastsætter selv sin forretningsorden.
Økonomi, regnskab, revision, årsberetning og personale § 4. Der ydes et statstilskud til Centeret, som fastsættes på de  

 årlige finanslove.
Centeret kan tillige oppebære indtægter ved salg af  

 informationsmateriale og ydelse af informationsbistand.
Centeret kan modtage  

 gaver og søge offentlige og private tilskud.
Stk. 2. Centeret er omfattet af reglerne om Statens  

 Regnskabsvæsen.
Finansministeriets bestemmelser om aflæggelse af  

 virksomhedsregnskab finder tilsvarende anvendelse.
Regnskabsåret følger  

 kalenderåret.
 Stk. 3. Centeret afgiver en årlig beretning om dets aktiviteter  

 til erhvervsministeren.
§ 5. De statstjenestemænd, der ved Centerets oprettelse gør  

 tjeneste i Forbrugerstyrelsen, er i forbindelse med Centerets overtagelse af  

 dele af Forbrugerstyrelsens arbejdsopgaver forpligtet til at lade sig udlåne  

 til centret.
De pågældende tjenestemænd bevarer under udlånet deres  

 ansættelsesforhold til staten.
 Stk. 2. Centeret tilbyder de i stk. 1 nævnte tjenestemænd overgang  

 til ansættelse i Centeret.
 Stk. 3. Til de tjenestemænd, som ikke ønsker at overgå til  

 ansættelse efter stk. 2, udbetaler staten løn m.v. og afholder udgifter til  

 pension i overensstemmelse med reglerne i tjenestemandslovgivningen.
 Stk. 4. Centeret refunderer fra det tidspunkt, hvor de i stk. 1  

 omhandlede tjenestemænd overgår til tjeneste i Centeret, de lønninger m.v.,  

 der udbetales i henhold til stk. 3, og indbetaler løbende pensionsbidrag til  

 staten for den pensionsalder, tjenestemændene optjener fra overgangen.  

 Pensionsbidrag fastsættes af finansministeren.
Ophør § 6. Ved Centerets ophør tilfalder en eventuel nettoformue  

 statskassen.
 Ikrafttræden m.v.
 § 7. Loven træder i kraft den 1. januar 1999, jf. dog stk. 2.
 Stk. 2. Lovens §§ 2 og 3 træder i kraft dagen efter  

 bekendtgørelsen i Lovtidende.
 Stk. 3. Erhvervsministeren fastsætter en midlertidig vedtægt for  

 Centeret med henblik på konstitution af Centerets bestyrelse og  

 repræsentantskab.
 Stk. 4. Lov om Statens Husholdningsråd, jf. lovbekendtgørelse nr.  

 232 af 13. april 1988, ophæves den 1. januar 1999.
Bemærkninger til lovforslaget Almindelige bemærkninger 1. Lovforslagets indhold Lovforslaget er en opfølgning af regeringens forbrugerpolitiske strategi,  

 som blev præsenteret for Folketinget den 30. april 1997.
 Et hovedelement i strategien er en opprioritering af  

 forbrugeroplysningsindsatsen.
Den generelle forbrugeroplysning har hidtil været udført af Statens  

 Husholdningsråd og Forbrugerrådet.
Med den løbende teknologiske udvikling er  

 flere komplicerede produkter kommet på markedet, og erhvervslivets  

 markedsføring er blevet mere avanceret.
I takt hermed har andre myndigheder  

 og organisationer sat flere kræfter ind på at levere oplysning til  

 forbrugerne på deres specielle felter.
Dansk forbrugerinformation er i dag karakteriseret ved høj faglig  

 kvalitet.
Fx giver Forbrugerstyrelsen, Forbrugerrådet, Miljøstyrelsen,  

 Energistyrelsen og Veterinær- og Fødevaredirektoratet information til  

 forbrugerne af høj standard.
Det er vigtigt, at denne direkte form for  

 forbrugerinformation videreføres.
 De forskellige kilder til forbrugeroplysning kan imidlertid gøre det  

 samlede udbud af informationer svært at overskue for forbrugerne, og det kan  

 gøre det sværere at nå helt ud til den enkelte forbruger.
 Det foreslås derfor, at der oprettes et nyt informationscenter til at  

 formidle information, der kan give forbrugerne bedre grundlag for køb,  

 anvendelse og bortskaffelse af varer og tjenesteydelser.
Den informationsvirksomhed, som varetages af andre offentlige myndigheder,  

 skal ikke omfattes af Centerets virksomhed.
Derimod skal Centeret samarbejde  

 med disse myndigheder og kunne supplere med professionel  

 informationsformidling, fx hvor myndighederne ønsker at give en bredere eller  

 mere overordnet information.
I det omfang, der er behov for tværgående  

 informationskampagner fx om spørgsmål, der dækkes af flere offentlige  

 myndigheder, er det en mulighed, at Centeret varetager informationsopgaven  

 mod betaling.
Der er behov for en bedre koordinering af forbrugerinformationen.
Det er  

 fortsat vigtigt, at eksperter og myndigheder bidrager med  

 forbrugerinformation på de enkelte faglige områder.
Samtidig er der brug for  

 at samarbejde på tværs, for at informationen kan komme helt ud til  

 forbrugerne.
Det er vigtigt at fastholde, at informationen skal bygge på det  

 bedst mulige vidensgrundlag, være troværdig og letforståelig.
I det omfang  

 Centeret påtager sig formidlingsopgaver fra andre myndigheder skal Centeret  

 sikre sig, at den information, der videreformidles, er uvildig og på et højt  

 fagligt niveau.
Endvidere skal Centeret vejlede forbrugerne om, hvor de kan  

 få svar på spørgsmål, som Centeret ikke fagligt selv er i stand til at oplyse  

 om.
Den overordnede målsætning for Centerets informationsvirksomhed skal være,  

 at den er uafhængig af erhvervshensyn og af specifikke politiske interesser.  

 Informationen skal være objektiv og troværdig.
Centerets information skal  

 være aktuel, markedsorienteret, anvendelig, baseret på efterprøvet viden og  

 baseret på efterspørgslen, d.v.s. forbrugernes behov for information.  

 Centeret kan tillige formidle information af mere forbrugerpolitisk art under  

 forudsætning af, at den klart og tydeligt holdes adskilt fra Centerets  

 uvildige information, og det af informationsmaterialet klart fremgår, hvem  

 der er ansvarlig for de pågældende synspunkter.
Centerets information skal rette sig imod en bred målgruppe af forbrugere,  

 den skal være let tilgængelig og økonomisk overkommelig.
Centerets bestyrelse  

 og direktion afgør i samarbejde, hvorledes og i hvilken form informationen  

 skal videregives til forbrugerne.
 Prioriteringen af Centerets opgaver skal søge at tilfredsstille såvel  

 forbrugernes efterspørgsel som det offentliges ønsker om forbrugeroplysning.
Centerets styrke skal være den brede information, der når ud til en stor  

 kreds af forbrugere.
Centerets formidling vil kunne ske i samarbejde fx med  

 regionale forbrugerkonsulenter eller lokale forbrugergrupper.  

 Informationsvirksomheden skal bygge på en høj faglig ekspertise inden for  

 formidling og kommunikation.
Centeret skal tage udgangspunkt i den informationsvirksomhed, der i dag  

 foregår i Statens Husholdningsråds og Forbrugerrådets regi.
Lov om Statens  

 Husholdningsråd ophæves derfor samtidig med denne lovs ikrafttræden.
Det er samtidig hensigten, at Centeret skal formidle information, som  

 indhentes fra andre myndigheder, laboratorier, analyseinstitutter m.v. efter  

 aftale og i samarbejde med disse.
I det omfang Centeret har behov for at  

 indhente oplysninger, som andre offentlige myndigheder er i besiddelse af,  

 forudsættes disse at blive stillet til rådighed for Centeret i  

 overensstemmelse med forvaltningslovens regler.
De undersøgelser og test, som  

 Centeret skal formidle, skal således bygge på materiale tilvejebragt af egne  

 medarbejdere, myndigheder, forskningsinstitutioner samt egne og eksterne  

 laboratorier i Danmark og i udlandet.
Det skal fortsat være eksperterne, der  

 indestår for oplysningernes rigtighed.
 Centeret skal udover den hidtidige oplysningsindsats imødekomme  

 forbrugernes behov for oplysninger om etiske forhold, menneskerettigheder,  

 sociale forhold, miljøspørgsmål og lignende, der kan have betydning for den  

 politiske forbruger.
Som led i Centerets informationsarbejde, herunder i et forbrugerblad  

 udgivet af Centeret, kan det være naturligt udover undersøgelser og test samt  

 anden uvildig oplysning også at videregive forbrugerpolitiske synspunkter,  

 eksempelvis for at sætte resultaterne af en prisundersøgelse ind i et større  

 perspektiv.
Dette vil være muligt under forudsætning af, at denne del holdes  

 klart adskilt fra den uvildige forbrugerinformation, og det klart fremgår,  

 hvem der er ansvarlig for disse synspunkter.
Dette vil typisk være  

 Forbrugerrådet, men der kan også være tale om andre organisationer, der  

 repræsenterer forbrugerne.
Centerets overordnede prioritering af opgaver fastsættes af  

 repræsentantskabet, der også tager stilling til under hvilke betingelser  

 forbrugerpolitiske synspunkter kan formidles gennem Centerets  

 informationsmateriale.
Repræsentantskabet sammensættes primært af  

 repræsentanter for organisationer, der i dag sidder i Forbrugerrådet og  

 Statens Husholdningsråd samt relevante sektorministerier.
2. Administrative og økonomiske konsekvenser Statens Husholdningsråds organisationer indgår i Centerets ledende  

 organer, hvorfor Rådet nedlægges ved ophævelse af lov om Statens  

 Husholdningsråd.
Forbrugerstyrelsens laboratorier og informationsafdeling  

 overføres til Centeret.
Tjenestemænd ansat i Forbrugerstyrelsen vil blive  

 udlånt til Centeret, såfremt disse ikke ønsker ansættelse i Centeret.  

 Lovforslagets økonomiske konsekvenser vil blive forelagt Folketingets  

 Finansudvalg ved aktstykke og vil blive afholdt indenfor Erhvervsministeriets  

 rammer.
3. Erhvervsøkonomiske konsekvenser og administrative konsekvenser for  

 virksomhederne En bedre, markedsorienteret forbrugerinformation vil medvirke til at øge  

 den kvalitetsbetonede efterspørgsel, øge gennemsigtigheden og bidrage til en  

 forbedret konkurrenceevne.
Det vil samtidig være en fordel for erhvervslivet,  

 at den generelle forbrugerinformation samles et sted, idet det vil være  

 lettere for erhvervslivet kun at skulle forholde sig til en  

 informationskilde.
4. Miljø Forslaget har ingen direkte indvirkning på miljøet, men det forventes, at  

 Centerets informationsvirksomhed vil bidrage til et mere miljørigtigt  

 forbrug.
5. Forhold til EU-retten Lovforslaget indeholder ikke EU-retlige aspekter.
6. Høring Lovforslaget har været sendt i høring hos Forskningsministeriet, Miljø- og  

 Energiministeriet, Sundhedsministeriet, Fødevareministeriet,  

 Justitsministeriet, Undervisningsministeriet,  

 Boligministeriet,Trafikministeriet, Kulturministeriet, Økonomiministeriet,  

 Finansministeriet, Forbrugerrådet, Statens Husholdningsråd, Akademikernes  

 Centralorganisation, Arbejdernes Oplysningsforbund, Danmarks Lærerforening,  

 Danmarks Aktive Forbrugere, Dansk Kvindesamfund, Dansk Familielandbrug,  

 Familieudvalget, Danske Kvinders Nationalråd, Danske Studerendes Fællesråd,  

 DDH Foreningen af Aktive Kvinder, De Samvirkende Købmandsforeninger, De  

 Samvirkende Invalideorganisationer, De Danske Landboforeninger, Ernærings- og Husholdningsøkonomforeningen, Familie og Samfund, FDB's  

 Forbruger- og Oplysningsudvalg, Forbundet af Offentligt Ansatte, Foreningen  

 af Dyrenes Beskyttelse i Danmark, Funktionærernes og Tjenestemændenes  

 Fællesråd (FTF), Grønne Familiers Landssekretariat,  

 Hjemkundskabslærerforeningen, Kvindeligt Arbejderforbund, Landsforeningen  

 Økologisk Jordbrug (LØJ), Landsorganisationen i Danmark, Ledernes  

 Hovedorganisation, Lejernes Landsorganisation, Liberalt Oplysningsforbund,  

 Ældremoblilseringen,Teknisk Landsforbund, Økonomaforeningen,  

 Forbrugerklagenævnet, forretningsudvalget, Forbrugerombudsmanden, Kommunernes  

 Landsforening, Amtsrådsforeningen, Dansk Varefakta Nævn, Dansk Industri,  

 Dansk Handel & Service, Finansrådet, Rådet for Dansk Forsikring og  

 Pension, Handelskammeret, S.P.T.
Brancheforening, Arbejderbevægelsens  

 Erhvervsråd, Håndværksraadet, Landbrugsraadet, Realkreditrådet, Dansk  

 Folkeoplysnings Samråd, Advokatrådet, Liberale Erhvervsråd og Rigsrevisionen.
Bemærkninger til lovforslagets enkelte bestemmelser Til § 1 Bestemmelsen fastlægger institutionens navn, dens status som en selvejende  

 institution og vigtigste formål.
 Det er et grundlæggende krav til forbrugeroplysning, at den ikke er  

 påvirket af bestemte økonomiske, erhvervsmæssige og politiske interesser.  

 Derfor oprettes Center for Forbrugerinformation som en selvejende  

 institution, der ledes af et repræsentantskab og en bestyrelse, jf.  

 lovforslagets § 2.
 Forbrugerne kan ikke have fuld tillid til forbrugeroplysning, som er under  

 indflydelse af særinteresser, det være sig politiske eller økonomiske.
 Idealet for forbrugerinformation er, at grundlaget for den er værdineutral  

 og dermed overlader til den enkelte forbruger at træffe sit valg på grundlag  

 af fuldstændige og relevante oplysninger.
 Dette er præciseret i stk. 1 , ved udtrykket »uvildig«.
 Dette indebærer dog ikke, at Centeret er afskåret fra at formidle  

 forbrugerpolitiske holdninger, der er relevante i forbindelse med Centerets  

 øvrige informationsarbejde under forudsætning af, at denne del holdes adskilt  

 fra den øvrige information, og at denne adskillelse er klar og tydelig for  

 forbrugerne .
Da Centeret oprettes ved lov, og dets aktiviteter overvejende finansieres  

 af statslige midler, får Centeret status som en offentligretlig institution.  

 Dette indebærer, at offentlighedsloven, forvaltningsloven og reglerne om  

 offentlige registre finder anvendelse.
Centeret indgår dog ikke i det  

 sædvanlige forvaltningshierarki.
I stk. 2 er angivet, hvilke midler Centeret skal anvende, og det  

 fremhæves, at Centerets oplysningsvirksomhed skal være markedsrettet.
D.v.s.,  

 at oplysningsindsatsen skal rettes mod en styrkelse af forbrugernes aktive  

 markedsunderstøttende og markedsudviklende rolle og herigennem medvirke til  

 opretholdelse af et gennemsigtigt og velfungerende marked, der udvikler sig  

 til gavn for forbrugere, samfund og erhvervsliv inden for miljømæssigt  

 forsvarlige rammer.
 Ved fastsættelse af Centerets vedtægter, jf. § 3, skal det sikres, at  

 Centerets initiativer, herunder information, er koordineret og  

 overensstemmende med de relevante myndigheder.
Til § 2 De to organisationer, Statens Husholdningsråd og Forbrugerrådet, har hver  

 for sig hidtil drevet forbrugeroplysningsvirksomhed.
Forslaget indebærer, at  

 Statens Husholdningsråds oplysningsaktiviteter lægges ind i Centeret.
Det  

 aftales endvidere med Forbrugerrådet, i hvilket omfang Forbrugerrådets  

 hidtidige oplysningsaktivitet lægges ind i Centeret.
Det er derfor naturligt  

 at lade de organisationer, som indgår i de to råd, udgøre majoriteten i  

 repræsentantskab og bestyrelse.
Erhvervsministeren fastsætter et midlertidigt sæt vedtægter, som  

 konstituerer Centeret.
Det er hensigten, at forbrugerrepræsentationen i  

 repræsentantskabet sammensættes af henholdsvis 10 af de organisationer, som  

 sidder i Statens Husholdningsråd og af 8 af de organisationer, som p.t. udgør  

 Forbrugerrådet.
Der er et vist organisationssammenfald mellem de to råd.
Alle  

 organisationerne i Statens Husholdningsråd er således samtidig medlemmer af  

 Forbrugerrådet.
Det understreges derfor, at der skal udpeges 18 forskellige  

 organisationer som indstillingsberettigede til repræsentantskabet.
 Herudover foreslås det, at Forbrugerrådet indstiller to repræsentanter, og  

 at Landsforeningen Økologisk Jordbrug og Dansk Ungdoms Fællesråd indstiller  

 hver en repræsentant.
Repræsentantskabet består herudover af 11 repræsentanter for offentlige  

 organisationer og myndigheder, således at repræsentantskabet i alt får 33  

 medlemmer.
De offentlige repræsentanter kommer fra ministerier, der inden for  

 deres særlige område udsender forbrugeroplysning.
Baggrunden for den  

 offentlige repræsentation i Centeret er det overordnede ønske om en mere  

 samlet og styrket forbrugerinformationsindsats og koordinering for at sikre,  

 at informationerne når forbrugerne.
 Formanden for bestyrelsen udpeges af erhvervsministeren og forudsættes at  

 være uafhængig og neutral i forhold til specifikke økonomiske,  

 erhvervsmæssige og politiske interesser.
 To medlemmer af bestyrelsen udpeges ligeledes af erhvervsministeren blandt  

 de 11 offentlige repræsentanter i repræsentantskabet.
 Medarbejderrepræsentanterne i bestyrelsen vælges efter principperne i  

 bekendtgørelse nr. 942 af 13. september 1993 om medarbejderes valg af  

 bestyrelsesmedlemmer i aktieselskaber.
Til § 3 Vedtægterne skal fastlægge retningslinierne for Centerets drift og skal  

 herunder indeholde regler for repræsentantskabets og bestyrelsens kompetencer  

 indbyrdes og i forhold til den daglige ledelse, samt om valg til bestyrelsen,  

 om antal repræsentanter og fastlægge indstillingsberettigede organisationer  

 og myndigheder m.v.
Det fastsættes i vedtægterne, hvilke organisationer og myndigheder m.v.,  

 som skal indgå i repræsentantskabet.
Det skal sammensættes af en bred vifte  

 af organisationer, som hidtil har dannet baggrund for henholdsvis Statens  

 Husholdningsråd og Forbrugerrådet.
Endvidere udpeges repræsentanter for de  

 ministerier m.v., som vil have interesse i forbrugeroplysning.
For at sikre en interessespredning i bestyrelsen - og dermed at også  

 mindretal repræsenteres - skal valget til bestyrelsen af  

 forbrugerrepræsentanterne ske efter en valgmetode, som sikrer dette.  

 Fastlæggelsen af, hvilken valgmetode som skal anvendes, forudsætter en høring  

 af organisationerne i repræsentantskabet.
Når valgmetoden er fastlagt, vil  

 den indgå i vedtægterne for Centeret.
 Af vedtægterne skal fremgå, at Centeret skal følge de for staten gældende  

 løn- og ansættelsesregler.
 Erhvervsministeren udarbejder en midlertidig vedtægt med henblik på  

 konstitution af Centerets ledende organer, jf. § 7.
 Repræsentantskabet kan med to tredjedeles flertal ændre vedtægterne.  

 Ændringer kræver ministerens godkendelse, jf. § 3, stk. 1.
Til § 4 Centeret er en selvejende institution og vil være omfattet af bl.a.  

 forvaltningsloven og offentlighedsloven.
Der ydes statstilskud til Centeret,  

 da ikke al forbrugerinformation kan eller bør drives på kommercielle vilkår.  

 Der kan - eventuelt i form af resultatkontrakter eller en driftsoverenskomst  

 - knyttes nærmere vilkår til statstilskuddet.
 Statstilskuddet opføres på finansloven som en driftsbevilling og opdeles  

 på særskilte underkonti til løn og udgifter til drift i øvrigt.
Centeret forventes at oppebære indtægter fra salg af  

 informationsmaterialer m.v. samt fra salg af informationsbistand til  

 offentlige institutioner, som benytter Centeret til  

 forbrugeroplysningsformål.
Centeret kan tillige oppebære indtægter i form af  

 gaver og offentlige og private tilskud.
 Rigsrevisionen reviderer Centerets regnskaber i overensstemmelse med  

 Rigsrevisorlovens § 2. Efter aftale mellem rigsrevisor og erhvervsministeren  

 efter Rigsrevisorlovens § 9 vil Centeret kunne anvende privat revisorbistand.
Til § 5 I forbindelse med Centerets oprettelse bevarer de statstjenestemænd, der  

 udlånes til Centeret, deres hidtidige ansættelsesmæssige status som  

 statstjenestemænd.
De pågældende stillinger opføres fortsat som årsværk i  

 anmærkningerne til finansloven.
Forfremmelser - bortset fra avancement som er  

 naturlig for den pågældende personalekategori - vil dog i intet tilfælde ske  

 på tjenestemandsvilkår, idet tjenestemandsstillingerne nedlægges ved  

 ledighed.
 De pågældende tjenestemænd er forpligtet til at gøre tjeneste i Centeret,  

 og de har som hidtil pligt til at tåle forandringer i stillingen, jf. herved  

 tjenestemandslovens §12.
 Bestemmelsen indebærer, at tjenestemændene ikke vil have krav på  

 ventepenge/rådighedsløn eller pension som følge af Centerets overtagelse af  

 dele af Forbrugerstyrelsens arbejdsopgaver.
Efter bestemmelsens stk. 2 skal Centeret til de tjenestemænd, som udlånes  

 til Centeret, fremkomme med tilbud til de enkelte tjenestemænd om overgang  

 til ansættelse i Centeret.
Accept af dette tilbud vil indebære, at den  

 pågældende herefter med det efter tjenestemandsloven gældende varsel bringer  

 sin ansættelse som tjenestemand til ophør og indtræder i ansættelsesforhold  

 til Centeret.
 Indtil et ansættelsestilbud fra Centeret måtte være accepteret og  

 tjenestemandsansættelsen bragt til ophør, eller hvis ansættelsestilbudet ikke  

 accepteres, opretholder de pågældende deres ansættelsesforhold til staten, og  

 staten udbetaler fortsat løn m.v. og afholder pension til de pågældende i  

 overensstemmelse med reglerne i tjenestemandslovgivningen.
Som nævnt i bestemmelsens stk. 4 refunderer Centeret staten de lønninger  

 m.v., der udbetales i henhold til stk. 3, og indbetaler løbende  

 pensionsbidrag til staten for den pensionsalder, tjenestemændene optjener fra  

 overgangen.
Det vil også gælde den rådighedsløn, som statstjenestemænd vil  

 have krav på i tilfælde af afskedigelse på grund af stillingsnedlæggelse,  

 såfremt staten ikke kan anvise de pågældende anden passende stilling.
 For de ikke tjenestemandsansatte medarbejdere, der overgår fra  

 Forbrugerstyrelsen til Centeret, vil bestemmelserne i lov om lønmodtageres  

 retsstilling ved virksomhedsoverdragelser finde umiddelbar anvendelse.
Til § 6 Centerets ophør kan vedtages ved lov.
Såfremt det efter likvidationen  

 viser sig, at aktiverne overstiger passiverne, tilfalder overskuddet  

 statskassen.
Det er ikke hensigten, at Centeret i forbindelse med dets drift  

 skal opbygge en formue.
Bestemmelsen er medtaget fordi det, som det fremgår  

 af bemærkningerne til lovforslagets administrative konsekvenser, foreslås, at  

 Forbrugerstyrelsens laboratorier overdrages til Centeret i forbindelse med  

 lovens vedtagelse.
Denne bestemmelse skal således sikre, at laboratorierne i  

 tilfælde af Centerets ophør igen tilfalder statskassen.
Til § 7 Etableringen af Centeret kræver en række forberedelser, hvor det er  

 nødvendigt, at Centerets ledende organer er konstitueret og har et  

 hjemmelsgrundlag for at indgå bindende aftaler, inden Centeret sættes i  

 drift.
Skriftlig fremsættelse (4. februar 1998) Erhvervsministeren (Jan Trøjborg) Jeg skal hermed meddele, at jeg ønsker at fremsætte nedenstående lovforlag  

 for Folketinget:
 Forslag til lov om Center for Forbrugerinformation.
(Lovforslag nr.
L 173).
Lovforslaget er en del af opfølgningen på Regeringens forbrugerpolitiske  

 strategi, der blev præsenteret for Folketinget den 30. april sidste år.
Et  

 hovedelement i strategien er en opprioritering af den generelle  

 forbrugeroplysning.
Det foreslår Regeringen sker gennem oprettelse af et nyt  

 informationscenter, der kan formidle information til forbrugerne, således at  

 de kan få et bedre og bredere grundlag for køb og anvendelse af varer og  

 tjenesteydelser.
Centeret skal først og fremmest formidle den generelle  

 forbrugerinformation, som Statens Husholdningsråd og Forbrugerrådet har stået  

 for, men Centeret skal også samarbejde med andre offentlige myndigheder, der  

 inden for deres område driver informationsvirksomhed, og efter aftale med  

 disse myndigheder kunne supplere med professionel informationsformidling.
Centerets styrke skal være den brede information, der når ud til en stor  

 kreds af forbrugere.
Informationen skal derfor rette sig mod en bred kreds af  

 forbrugere, være let tilgængelig og baseret på forbrugernes behov for  

 information.
Udover den hidtidige oplysningsindsats, skal centeret imødekomme  

 forbrugernes behov for oplysninger om etiske forhold, menneskerettigheder,  

 sociale forhold, miljøspørgsmål og lignende, der kan have betydning for den  

 bevidste forbruger.
Den overordnede målsætning for centerets informationen skal være, at den  

 er uvildig, d.v.s. uafhængig, objektiv og troværdig.
Centeret kan tillige  

 videreformidle forbrugerpolitiske synspunkter, eksempelvis for at sætte  

 resultatet af en prisundersøgelse i et bredere perspektiv.
Det er forudsætter  

 dog, at de forbrugerpolitiske synspunkter holdes klart adskilt fra den  

 uvildige information, og at det tydeligt fremgår, hvem der er ansvarlig for  

 de disse synspunkter.
Centeret etableres som en selvejende institution, der modtager et årligt  

 driftstilskud fra staten.
Centeret kan endvidere oppebære indtægter ved salg  

 af informationsmateriale og ydelse af informationsbistand.
Centeret foreslås ledet af et repræsentantskab og en bestyrelse.
Det  

 foreslås, at organisationer, der indgår i Statens Husholdningsråd og  

 Forbrugerrådet, kommer til at udgøre majoriteten i repræsentantskabet og  

 bestyrelsen.
Derudover vil en række offentlige myndigheder, der indenfor  

 deres område udsender forbrugeroplysning, også blive repræsenteret i  

 centerets ledelse.
 Det fastsættes i vedtægterne, hvilke organisationer og myndigheder, der  

 skal indgå i repræsentantskabet.
 Vedtægterne fastsættes af repræsentantskabet, dog således at  

 erhvervsministeren udarbejder et midlertidigt sæt vedtægter som konstituerer  

 centeret.
Centerets bestyrelse skal bestå af medlemmer valgt af organisationerne i  

 repræsentantskabet, samt repræsentanter fra offentlige myndigheder og  

 centerets medarbejdere.
Bestyrelsens formand, der skal være uafhængig,  

 udpeges af erhvervsministeren.
 Da Statens Husholdningsråds hidtidige oplysningsvirksomhed lægges ind i  

 centeret, og da organisationerne bag Husholdningsrådet foreslås repræsenteret  

 i centerets repræsentantskab, vil lov om Statens Husholdningsråd blive  

 ophævet i forbindelse med lovens vedtagelse.
 Idet jeg i øvrigt henviser til de udførlige bemærkninger til lovforslaget,  

 skal jeg anbefale lovforslaget til Folketingets velvillige behandling.
