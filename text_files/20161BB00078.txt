Fremsat den 3. marts 2017 af Kirsten Normann Andersen (SF), Jacob Mark (SF) og Trine Torp (SF) Forslag til folketingsbeslutning om krav til private aktørers soliditet og garantistillelse i den kommunale hjemmepleje Folketinget pålægger regeringen senest den 15. oktober 2017 at fremsætte lovforslag, der af hensyn til effektiv forvaltning af skatteborgernes penge sikrer, at kommuner stiller krav til private aktører/firmaer i den kommunale hjemmepleje om sikkerheds- og garantistillelse, således at kommunerne som minimum stiller krav om følgende:
 At den private leverandør stiller en bankgaranti, der svarer til, at kommunen kan opfylde leveringsforpligtelsen over for borgerne ved eventuel konkurs svarende til 3 måneders vikardrift af deres del af hjemmeplejen.
Garantien skal udbetales til kommunen i tilfælde af konkurs eller andet ophør fra leverandørerens side i utide.
Størrelsen af sikkerhedsstillelsen justeres årligt proportionalt med antallet af borgere over 65 år.
 At den private leverandør dokumenterer soliditet ved på forhånd at fremsende regnskaber for de seneste 5 år og oplysninger om skatteindbetalinger og resultatlister de seneste fem år og løbende statusopgørelser en gang i kvartalet over økonomien i firmaet.
Virksomheder, som generelt ikke synes rentable på grund af manglende overskud m.v., skal kunne udelukkes eller fravælges ud fra en konkret samlet vurdering.
Der kan dog i særlige tilfælde dispenseres fra disse forhold i helt nyoprettede firmaer, således at det er i overensstemmelse med udbudsreglerne.
Bemærkninger til forslaget Baggrund I dag går de stadig flere konkurser i ældreplejen ikke blot ud over de umiddelbart berørte borgere og de ansatte.
De går i høj grad også ud over skatteborgerne.
Hver gang en privat leverandør af velfærdsydelser i en eller flere kommuner går konkurs, koster det de involverede kommuner  og dermed skatteborgerne  dyrt.
Kommunerne har store udgifter til at sikre fortsat levering af velfærdsydelserne, og det koster typisk et millionbeløb at gennemføre et nyt udbud eller på anden måde få etableret en ny varig løsning for de berørte borgere.
Op til 43 firmaer i hjemmeplejen er gået konkurs siden 2006. Alene i 2015 gik 10 firmaer konkurs, i løbet af 2016 er 9 firmaer gået konkurs, og her i 2017 er de første to firmaer lukket.
FOA har vurderet, at det indtil nu har haft konsekvenser for over 11.000 ældre borgere.
Dette mener forslagsstillerne er en helt uholdbar situation.
Derfor skal kravene til private udbydere skærpes.
Udviklingen over antallet af private firmaers konkurser i ældreplejen kan følges på www.konkursindex.dk.
Den daværende VK-regering åbnede i 2003 op for private firmaer i ældreplejen, jf. lovforslag nr.
L 130, folketingsåret 2001-02, 2. samling.
Det har medført en række konkurser, leverandører uden ordnede arbejdsforhold for ansatte, ekstraregninger til kommunerne, usikkerhed hos borgerne og rod i skatteindbetalingerne.
En hjemmehjælpstime koster i snit 500 kr.
For hver million en kommune taber ved en konkurs vil man derfor kunne have fået ca. 2.000 hjemmehjælpstimer.
Hertil kommer kommunernes omkostninger ved et genudbud og/eller anden etablering af en ny løsning i plejen af de berørte borgere.
Udbudsomkostningerne udgør erfaringsmæssigt 1-2 pct. af kontraktsummen eller som hovedregel, ifølge KL, minimum 1 mio. kr., hvis der er tale om udbud af velfærdsservice.
Forslagsindhold Med forslaget stilles der krav om, at alle firmaer skal stille en bankgaranti, der dækker 3 måneders omsætning, og som udbetales til kommunen i tilfælde af firmaets konkurs eller andet ophør i utide.
Garantien skal dække kommunens udgifter til akutberedskab aflønning af personale og til at finde en anden leverandør eller tilbagekalde opgaven.
Det skal konstrueres således, at garantien går uden om konkursboet.
Branchen vil eventuelt kunne tilbyde tilsluttede virksomheder at stille en sådan garanti ved at oprette en garantifond, som vi bl.a. kender det i rejsebranchen, jf.
Rejsegarantifonden.
Firmaerne skal fremsende regnskaber for de seneste 5 år, oplysninger om skatteindbetalinger og resultatlister de seneste 5 år.
Der kan der dog i særlige tilfælde dispenseres fra disse forhold i helt nyoprettede firmaer.
Dette gælder dog ikke nyoprettede datterselskaber.
Kommunen skal have en kort finansiel status fra firmaet hvert kvartal.
For udenlandske koncerner skal kravet gælde det danske datterselskab.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om krav til private aktørers soliditet og garantistillelse i den kommunale hjemmepleje.
(Beslutningsforslag nr.
B 78) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
