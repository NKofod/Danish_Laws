 Udtalt, at Registertilsynet ikke havde indvendinger imod oprettelsen  

 af et lønstatistikregister vedrørende privatansatte funktionærer,  

 indeholdende bl.a. oplysninger om funktionærernes personnummer.
 Danmarks Statistik anmodede om en udtalelse vedrørende et fremsendt  

 udkast til forskrifter for Danmarks Statistiks Lønstatistikregister for den  

 private sektor.
Registeret havde til formål at danne grundlag for statistiske opgørelser  

 vedrørende lønforhold inden for den private sektor i Danmark.
Til registeret  

 skulle indgå oplysninger fra Erhvervsstatistikregisteret og  

 Uddannelsesklassifikationsmodulet i  Danmarks Statistik samt oplysninger  

 indhentet fra firmaer.
Oplysningerne fra firmaerne skulle bl.a. omfatte de  

 ansattes personnummer.
 Registertilsynet udtalte indledningsvis, at man intet havde at indvende  

 imod registerets oprettelse til varetagelse af de formål, der fremgik af  

 sagen.
 Med hensyn til spørgsmålet om at foretage registrering af personnummeret  

 til brug for udarbejdelse af lønstatistik for funktionærer havde  

 Registertilsynet modtaget en række konkrete klagesager, som vedrørte  

 spørgsmålet om, i hvilket omfang Danmarks  Statistik har hjemmel til at  

 afkræve private virksomheder m.v. oplysninger om de ansattes personnummer.
Danmarks Statistiks var af den opfattelse, at det var nødvendigt at være  

 i besiddelse af de ansattes personnumre, idet personnummeret var nøglen til  

 samkøringen mellem Lønstatistikregisteret og Uddannelsesmodulet.  

 Personnummeret var endvidere nødvendigt for at kunne sammenkæde oplysninger  

 fra flere år vedrørende enkeltpersoner.
Endelig var personnummeret nødvendigt  

 for at kunne overføre oplysninger om enkeltpersoner til  

 Arbejdsklassifikationsmodulet.
 Danmarks Statistik oplyste endvidere, at oplysningerne, herunder  

 oplysninger om personnummer, indhentes med hjemmel i lov om  

  Danmarks Statistik § 8, stk. 1, litra 1. Specielt med hensyn til anvendelse  

 af personnummeret som led i etableringen af det statistiske datagrundlag  

 henviste Danmarks Statistik til lov om  Danmarks Statistik § 3, stk. 2,  

 hvorefter Danmarks Statistiks styrelse træffer beslutning om omfang og  

 fremgangsmåde i forbindelse med indsamling af oplysninger  

 til Danmarks Statistik.
Styrelsen for Danmarks Statistik havde den 17. juni 1981 har truffet  

 beslutning om at etablere en lønstatistik for funktionærer.
Af  

 styrelsesmødereferatet fremgik endvidere, at det var blevet besluttet, at  

 personnummeret skulle indgå i grundoplysningerne til brug for statistikken.  

 Ordningen havde hidtil været administreret på frivillig basis, og spørgsmålet  

 om anvendelse af personnummeret havde hidtil været stillet i bero.
Imidlertid  

 fremgik det af arbejdsplanen for 1991, at det nu planlagdes at medtage  

 personnummeret i indberetningen til lønstatistikken for privatansatte  

 funktionærer.
 Under henvisning til Styrelsen for Danmarks Statistiks beslutning om, at  

 personnummeret skulle indgå i lønstatistikken, var Registertilsynet af den  

 opfattelse, at der ikke var adgang til med hjemmel i lov om offentlige  

 myndigheders registre at tilsidesætte  Danmarks Statistiks vurdering af, at  

 der i medfør af lov om  Danmarks Statistik kan træffes beslutning om, at  

 private virksomheder m.v. har pligt til at indberette også oplysninger om de  

 ansattes personnummer.
 På denne baggrund udtalte Registertilsynet, at man ingen indvendinger  

 havde imod, at der registreres oplysninger om personnummeret på ansatte i de  

 virksomheder m.v., der er omfattet af Lønstatistikregisteret.
 Der er efterfølgende fastsat forskrifter for registeret.
 (* 1) Registertilsynets Årsberetning 1991 side 63.
