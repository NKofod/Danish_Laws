Bekendtgørelse om undtagelse af anlæg og sideordnede aktiviteter fra elforsyningsloven1) I medfør af § 2, stk. 4, § 47, stk. 5, og § 85, stk. 3, i lov om elforsyning, jf. lovbekendtgørelse nr. 119 af 6. februar 2020, som ændret ved lov nr. 2196 af 29. december 2020, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
 § 1. Kommuner kan drive kraftvarmeanlæg med en eleffekt på 25 megawatt eller derunder, som er godkendt i henhold til lov om varmeforsyning, uden opfyldelse af selskabskravet i elforsyningslovens § 4, stk. 1.
 § 2. Netvirksomheder, der alene eller sammen med andre netvirksomheder inden for samme vertikalt integreret virksomhed har mindre end 100.000 tilsluttede elforbrugere, er undtaget fra kravet i § 47, stk. 4, i lov om elforsyning om, at mindre omfattende virksomhed, som har nær tilknytning til netvirksomhed (tilknyttet aktivitet), og som ligger uden for bevillingen til netvirksomhed, skal udøves i selvstændige selskaber med begrænset ansvar.
 Stk. 2. De samlede indtægter fra de tilknyttede aktiviteter efter stk. 1, skal udgøre mindre end 5 % af omsætningen i netvirksomheden alene eller sammen med andre netvirksomheder inden for samme vertikalt integreret virksomhed.
 § 3. Aktiviteterne efter § 2 skal holdes regnskabsmæssigt adskilt fra netvirksomhedens øvrige aktiviteter, jf. § 47, stk. 5, i lov om elforsyning.
 Stk. 2. Netvirksomheden skal føre konsoliderede regnskaber for de tilknyttede aktiviteter, der i medfør af § 2 kan udøves i netvirksomheden, som netvirksomheden ville skulle gøre, såfremt de pågældende aktiviteter blev udført af særskilte selskaber, jf. § 85, stk. 2, i lov om elforsyning.
 Stk. 3. Netvirksomhedens regnskaber, herunder de regnskaber, der er omtalt i stk. 2, skal omfatte en særskilt balance og en særskilt resultatopgørelse for hver aktivitet.
 § 4. Følgende aktiviteter udført af personale ansat i en netvirksomhed er undtaget fra elforsyningslovens § 47:
 1) Aflæsning af varmemålere for varmekunder i netvirksomhedens forsyningsområde.
 2) Udarbejdelse af datagrundlag for varmeafregning i netvirksomhedens forsyningsområde.
 § 5. Bekendtgørelsen træder i kraft den 31. december 2020, jf. dog stk. 2.
 Stk. 2. § 3, stk. 2 og 3, finder anvendelse fra regnskabsåret 2021.
 Stk. 3. Bekendtgørelse nr. 358 af 20. maj 2003 om undtagelse af anlæg og sideordnede aktiviteter fra elforsyningsloven ophæves.
Energistyrelsen, den 29. december 2020 Martin Hansen / Lars Nielsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/944/EU af 5. juni 2019 om fælles regler for det indre marked for elektricitet og om ændring af direktiv 2012/27/EU, EU-Tidende 2019, nr.
L 158, side 125.
