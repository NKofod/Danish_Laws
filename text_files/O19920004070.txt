Resumé  


  

 A anmodede efter  

 ferieårets udløb om udbetaling af feriepenge uden at holde ferie.
Under  

 sagens  

 behandling kontaktede A telefonisk Direktoratet for Arbejdstilsynet (AT). A  

 mente, at AT under denne samtale meddelte hende en bindende afgørelse.
Der  

 blev  

 ikke taget notat om samtalen i AT, der på den anden side heller ikke senere  

 bestred, at der var givet en "positiv tilkendegivelse". A modtog  

 senere skriftligt afslag, som Arbejdsministeriet (AM) stadfæstede.
Ombudsmanden udtalte,  

 at den førte telefonsamtale udgjorde en så væsentlig ekspedition i sagen, at  

 direktoratet på grundlag af den almindelige retsgrundsætning om notatpligt  

 havde pligt til at tage notat om samtalen og dens indhold.
Ombudsmanden  

 kritiserede derfor, at AT ikke havde taget notat om samtalen, og at AM ikke  

 påtalte fejlen.
Ombudsmanden lagde A's version om hændelsesforløbet til  

 grund,  

 men mente alligevel ikke, at der var tilstrækkeligt grundlag for at  

 kritisere,  

 at myndighederne ikke anså den omhandlede forhåndsbesked for bindende, og at  

 der således ikke - som hævdet af A - var tale om tilbageholdelse af en  

 begunstigende forvaltningsakt.
 Ombudsmanden  

 kritiserede, at AT og AM ikke havde meddelt A en fyldestgørende begrundelse.  

 (J. nr. 1990-1647-01).
Bindende  

 forhåndsbesked i feriepengesag? Notatpligt.
Utilstrækkelig begrundelse.
A klagede til mig over Arbejdsministeriets afgørelse af 17.  

 september 1990. Ministeriet stadfæstede da Direktoratet for Arbejdstilsynets,  

 Ferielovkontorets, afgørelse af 7. juni 1990, hvori A's ansøgning af 27.  

 april  

 1990 blev afslået.
A søgte om tilladelse til at få udbetalt feriegodtgørelse  

 for optjeningsåret 1988. Den 5. november 1990 anmodede jeg Arbejdsministeriet  

 og Direktoratet for Arbejdstilsynet om udtalelser i anledning af A's klage.  

 Sammen med sagens akter modtog jeg den 16. november 1990 myndighedernes  

 udtalelser, som A kommenterede i brev til mig af 28. december 1990.
Af sagens akter fremgik, at A den 27. april 1990 skrev til  

 Direktoratet for Arbejdstilsynet og ansøgte om at få udbetalt en vedlagt  

 ferie-giroanvisning på 5.310,32 kr. (svarende til 14 dages ferie) uden at  

 holde  

 ferie.
A oplyste, at hun delvis havde været afskåret fra at holde ferie i  

 ferieperioden på grund af barsel.
Dokumentation for barselsorlov fra den 6.  

 februar 1989 til den 7. august 1989 var vedlagt.
Feriegodtgørelsen, der var  

 optjent i 1988, var til brug ved ferie i ferieåret 2. maj 1989 - 1. maj 1990.
I sagen fandtes to notater om telefonsamtaler mellem A og  

 Direktoratet for Arbejdstilsynet, dateret 28. maj og 30. maj 1990. Notatet af  

 28. maj 1990 indeholdt oplysninger om, at A under telefonsamtalen meddelte,  

 at  

 hun efter kutyme på sin arbejdsplads var forpligtet til at holde ferie i  

 skolernes ferieperiode.
Notatet af 30. maj 1990 oplyste, at A under samtalen  

 fik  

 at vide, at udbetaling af feriegodtgørelse ikke kunne ske, når ferien ikke  

 var  

 afholdt.
Direktoratet mente ikke, A havde været forhindret i at holde ferie -  

 og notatet afsluttedes med: "Afslag på ansøgningen".
Under sagens behandling hos myndighederne og i klagen til  

 mig henviste A imidlertid til en telefonsamtale med en sagsbehandler i  

 Direktoratet for Arbejdstilsynet, som fandt sted før de to ovenfor nævnte  

 samtaler - efter A's oplysninger i midten af maj.
Der var ikke taget notat  

 til  

 sagen om denne samtale.
Om samtalen og dens indhold oplyste A, at hun tog kontakt  

 til Direktoratet for Arbejdstilsynet for at høre til sagen.
Under samtalen  

 fik  

 A følgende oplyst: "Ja, du får dine penge, men du er nødt til at vente  

 til  

 juni...." (citeret efter A's brev af 15. juni 1990). Direktoratet  

 bekræftede bl.a. i udtalelse af 11. juli 1990 til Arbejdsministeriet, at  

 samtalen fandt sted.
Direktoratet skrev:
 "....
 Den nærmere og præcise ordveksling kan ikke med sikkerhed  

 fastslås, men det kan bekræftes, at der under telefonsamtalen blev givet en  

 positiv tilkendegivelse.
...." I direktoratets udtalelse af 13. november 1990 til mig  

 henvistes til en fjerde telefonsamtale.
Der var ikke taget notat om denne  

 samtale.
Direktoratet skrev:
 "....
 Forud for indlevering af sagen havde klageren rettet  

 telefonisk henvendelse til en sagsbehandler i direktoratet, ferielovkontoret,  

 under kontorets daglige telefonekspedition, ved hvilken lejlighed hun - i  

 lighed med andre lønmodtagere - blev rådgivet om at indbringe sagen  

 skriftligt  

 for kontoret.
...." I brev af 7. juni 1990 afslog Direktoratet for  

 Arbejdstilsynet at godkende udbetalingen af feriegodtgørelsen.
Begrundelsen  

 lød:
 "Da Deres barselsorlov sluttede den 7. august 1989, har  

 De ikke på grund af barsel været forhindret i at holde ferie i perioden 8.  

 august 1989 til 1. maj 1990.
 .......
Begrundelsen for direktoratets afslag er, at De ikke har  

 været forhindret i at afholde ferien på grund af et af de i bekendtgørelsen  

 nævnte forhold og at arbejdsministeriets bekendtgørelses § 29 må anses for  

 udtømmende i opremsningen af grunde, som giver lønmodtagere ret til at få  

 feriegodtgørelsen udbetalt, uden at ferien holdes." Den 15. juni 1990 klagede A over afgørelsen til  

 Arbejdsministeriet.
Klagen vedrørte bl.a. direktoratets fortolkning af  

 bekendtgørelse  

 nr. 124, men især spørgsmålet om eventuelle retlige konsekvenser af  

 telefonsamtalen i midten af maj.
A mente, at der efter samtalen forelå en  

 begunstigende forvaltningsakt, som ikke kunne tilbagekaldes.
 I anledning af Arbejdsministeriets behandling af A's klage  

 afgav Direktoratet for Arbejdstilsynet den 11. juli 1990 en udtalelse om  

 sagen  

 til Arbejdsministeriet.
 I A's kommentar af 17. august 1990 til direktoratets  

 udtalelse gentog A oplysningen om, at A's arbejde var tilrettelagt således,  

 at  

 ferien ikke kunne afholdes uden for et semester, hvorfor A ikke kunne afholde  

 ferie i de af direktoratet omtalte resterende tre måneder.
Med hensyn til telefonsamtalen i midten af maj fastholdt A  

 sine oplysninger om samtalen og dens indhold.
Hvis A's oplysninger blev lagt  

 til grund, ville der efter A's mening være udstedt en for Direktoratet for  

 Arbejdstilsynet og Arbejdsministeriet bindende begunstigende forvaltningsakt.  

 Det forhold, at Direktoratet for Arbejdstilsynet på eget initiativ  

 efterfølgende kontaktede A telefonisk to gange, tog A til indtægt for, at  

 direktoratet da var klar over, at A måtte have en berettiget tillid til, at  

 der  

 var udstedt en begunstigende forvaltningsakt.
A afviste derfor direktoratets  

 forklaring om, at direktoratet under samtalen blot havde givet et  

 "uforpligtende bud på sagens udfald".
Den 17. september 1990 stadfæstede Arbejdsministeriet  

 Direktoratet for Arbejdstilsynets afgørelse.
Arbejdsministeriet skrev bl.a.:
 "....
 Vedrørende ferielovspørgsmålet skal Arbejdsministeriet  

 udtale, at man er enig med Direktoratet for Arbejdstilsynet i, at der ikke i  

 medfør af ferieloven kan udbetales feriegodtgørelse, da De ikke på grund af  

 barselorlov eller de andre forhold, der er omtalt i § 29 i  

 Arbejdsministeriets  

 bekendtgørelse nr. 124 af 29. marts 1984, har været forhindret i at holde  

 ferie  

 inden ferieårets udløb 1. maj 1990. Bekendtgørelsen vedlægges.
Vedrørende spørgsmålet om, hvorvidt direktoratets vejledende  

 telefoniske udtalelse om at feriegodtgørelse kunne udbetales, selv om ferie  

 ikke var afholdt, skal Arbejdsministeriet meddele, at direktoratets  

 vejledende  

 udtalelse efter ministeriets opfattelse  

  

 ikke  

  

 kan betragtes som en retsstiftende kendsgerning mellem en borger og en  

 forvaltningsmyndighed.
En telefonisk vejledning til en borger må betragtes  

 som  

 en serviceydelse, der ligger forud for afgørelsen af spørgsmålet.
At  

 vejledningen  

 i dette tilfælde ikke har været i overensstemmelse med ferieloven, skal  

 Arbejdsministeriet beklage.
Arbejdsministeriet finder imidlertid, at der  

 først  

 ved direktoratets brev af 7. juni 1990 er fremkommet bindende afgørelse, der  

 kan ankes og på hvilken De kan støtte ret.
Sagens endelige afgørelse henhører under domstolene." I klagen til mig lagde A især vægt på spørgsmålet om  

 telefonsamtalen i midten af maj og dens retlige karakter.
En accept af  

 Arbejdsministeriets og Direktoratet for Arbejdstilsynets synspunkter ville  

 efter A's mening medføre, at enhver telefonsamtale/mundtligt meddelt  

 begunstigende forvaltningsakt kan trækkes tilbage under henvisning til, at  

 der  

 er tale om en "vejledende udtalelse".
 I udtalelsen til mig af 13. november 1990 føjede  

 Direktoratet for Arbejdstilsynet til det allerede tidligere oplyste bl.a.  

 følgende  

 om ferieloven og bekendtgørelse nr. 124:
 "....
 I den konkrete sag var feriehindringen barselsorlov, en af  

 de grunde, som er opregnet i bekendtgørelsens § 29, jf. ferielovens § 20.  

 Eftersom barselsorloven, for så vidt angik ferieåret 1989/90, ophørte 7.  

 august  

 1989, var det tidsmæssige krav, således som det fortolkes efter fast  

 administrativ praksis, imidlertid ikke opfyldt.
Fra barselsorlovens ophør den 8. august og ferieåret ud 1.  

 maj 1990 var lønmodtageren i arbejde.
Eftersom der var mere end 7 uger fra  

 slutningen af barselsorloven til udløbet af ferieperioden den 30. september,  

 var der, set i lyset af direktoratets fortolkning af ordet "delvis"  

 i  

 ovennævnte bekendtgørelse § 29, rigelig tid til at afvikle de 14 dages  

 optjent  

 betalt ferie, som den omhandlede ferie-giroanvisning lød på.
For en god  

 ordens  

 skyld bemærkes, at arbejde ikke betragtes som en feriehindrende grund efter  

 ferieloven.
 Direktoratet skal i denne forbindelse bemærke, at man modtog  

 sagen ved klagerens henvendelse ultimo april 1990. På dette tidspunkt ville  

 klagerens henvendelse være at betragte som en ansøgning om udbetaling af ikke  

 forbrugt feriegodtgørelse "inden ferieårets udløb", jf. ovennævnte  

 bekendtgørelses § 29, stk. 2, som er udstedt med hjemmel i ferielovens § 20.  

 Forud for indlevering af sagen havde klageren rettet telefonisk henvendelse  

 til  

 en sagsbehandler i direktoratet, ferielovkontoret, under kontorets daglige  

 telefonekspedition, ved hvilken lejlighed hun - i lighed med andre  

 lønmodtagere  

 - blev rådgivet om at indbringe sagen skriftligt for kontoret.
 Da sagen blev behandlet ultimo maj måned 1990, var  

 spørgsmålet som følge af ferielovens regler om forældelse af uhævet  

 feriegodtgørelse, ændret til et spørgsmål om, hvorvidt direktoratet i medfør  

 af  

 ferielovens § 22, stk. 2, kunne godkende, at den uhævede feriegodtgørelse  

 kunne  

 bringes til udbetaling efter ferieårets udløb.
Eftersom de regler og retningslinjer, som anvendes ved  

 godkendelse af udbetaling af uhævet feriegodtgørelse er parallelle for de to  

 sagstyper (§ 20-sagerne og § 22, stk. 2-sagerne) for så vidt angår de grunde  

 og  

 de tidsmæssige krav, som stilles, kan det oplyses, at klagerens retlige  

 stilling var uændret, selv om sagen blev indbragt før, men behandlet efter  

 ferieårets udløb." Om telefonsamtalen fra midten af maj skrev Direktoratet for  

 Arbejdstilsynet:
"Ovennævnte samtale har ikke givet anledning til et  

 notat, idet sagsbehandleren ikke har ment, at en kundes henvendelse/rykker  

 indebar sådanne oplysninger til sagen, som nødvendiggjorde udarbejdelse af et  

 notat.
I sager af den omhandlede art vil sagsbehandlerne ofte forsøge at give  

 en umiddelbar vurdering ud fra et hurtigt jugement af sagen, og denne  

 vurdering  

 vil naturligvis kunne være mere eller mindre sikker afhængig af antallet og  

 kompleksiteten af sagens bilag samt kundens telefoniske oplysninger.  

 Sagsbehandlerens erfaring og rutine er naturligvis også af betydning, idet en  

 erfaren sagsbehandler ville have været særlig opmærksom på de tidsmæssige  

 aspekter i sagen.
Direktoratet vil endvidere gøre opmærksom på, at det  

 tidspunkt, hvor lønmodtageren rettede henvendelse, traditionelt er en af  

 direktoratets allertravleste med flere hundrede forespørgsler og skriftlige  

 henvendelser pr. dag.
Derfor er der under de telefonsamtaler, som føres med  

 kunder, ofte hurtige og umiddelbare, og næsten altid rimelige, bud på en sags  

 udfald eller et estimat af, hvor lang tid, der vil gå, før kunden vil modtage  

 svar eller en skriftlig orientering.
 Når klageren mener, at hun i henhold til den førte samtale  

 må have fået en berettiget formodning, der binder direktoratet, om at hun  

 ville  

 kunne få udbetalt sine forældede feriepenge, er direktoratet ikke enig i  

 denne  

 vurdering.
 For det første er det usikkert, hvorledes sagsbehandlerens  

 vurdering er blevet formuleret.
 Dernæst finder direktoratet, at der må bestå en vis margen  

 til at fremkomme med umiddelbare vejledninger og "hurtige" skøn af  

 omstændighederne i en sag, uden at en korrekt og juridisk holdbar subsumption  

 af jus og fakta efterfølgende skal være udelukket.
Direktoratet finder i denne forbindelse, at klageren burde  

 have præciseret over for direktoratet, at den umiddelbare vurdering, som hun  

 telefonisk udbad sig, var af vigtighed for hende, fordi udfaldet af denne var  

 afgørende for økonomiske dispositioner fra hendes side.
En sådan meddelelse  

 vil  

 enten kunne have ført til, at sagsbehandleren afviste at fremkomme med en  

 umiddelbar vurdering i telefonen, eller også ville pågældende have undersøgt  

 sagens detaljer nøjere, herunder have skabt klarhed over de tidsmæssige  

 forhold  

 i sagen.
Direktoratet kan ikke være enig med klageren i, at der ved  

 telefonsamtalen medio maj blev truffet en begunstigende og for klageren  

 bindende forvaltningsakt.
Hertil kommer, at direktoratet, så snart man  

 påbegyndte sagsbehandlingen af sagen og opdagede, at man havde bibragt  

 klageren  

 en fejlagtig forståelse, kontaktede vedkommende og bad om yderligere,  

 nødvendig  

 dokumentation.
Den indbragte klage rejser i øvrigt efter direktoratets  

 opfattelse et helt principielt problem om administrationens betjening af  

 borgerne.
En retstilstand, hvor administrative myndigheder kan risikere at  

 blive mødt med sanktioner, fordi borgeren forveksler en telefonisk umiddelbar  

 vejledning med en forvaltningsakt, vil medføre at myndighederne bliver  

 tvunget  

 til enten helt at afstå fra telefonisk vejledning eller må begrænse sig til  

 ren  

 gengivelse af regler og henvise enhver yderligere dialog i sagen til  

 skriftveksling.
Direktoratet - Ferielovkontoret - expederer ca. 30.000  

 telefonhenvendelser vedr. feriespørgsmål årligt.
Man mener således ikke, at en imødekommelse af klagerens  

 synspunkt om, at der kan stiftes ret på en telefonisk drøftelse, generelt vil  

 gavne de almindelige principper og ønsker om en optimal betjening af  

 borgerne,  

 en øget service over for disse samt fjernelse fra tidligere tiders meget  

 tunge  

 bureaukratiske behandling af enhver borgers henvendelse til  

 administrationen." A kommenterede udtalelsen den 28. december 1990. Om  

 Direktoratet for Arbejdstilsynets bemærkninger til sagens principielle  

 betydning, jf. de to sidste afsnit i det ovenfor citerede, skrev A, at  

 direktoratet burde have begrænset sin risiko ved at opfylde kravene om  

 notatpligt.
 I min afsluttende skrivelse til A udtalte jeg følgende:
"Direktoratet for Arbejdstilsynets afgørelse af 7. juni  

 1990 henviser i sin begrundelse til, at De ikke var afskåret fra at holde  

 ferie  

 inden ferieårets udløb den 1. maj 1990, og at De derfor, jf. § 29 i  

 bekendtgørelse nr. 124 af 29. marts 1984, ikke kunne få udbetalt  

 feriegodtgørelsen.
Bekendtgørelse nr. 124 er udstedt med hjemmel i  

 ferielovens  

 §§ 19,  

 19 a, 19 d, 20,  

 25 a  

 og 27, stk. 2, og bekendtgørelsens § 29  

 er sålydende:"Udbetaling af feriegodtgørelse i øvrigt uden atferie  

 holdes § 29.  

  

 Personer, der på grund af aftjening af  

 værnepligt, sygdom, fødsel, indsættelse i en af fængselsvæsenets  

 institutioner  

 eller anden tvangsanbringelse, overgang til selvstændigt arbejde eller til  

 arbejde i hjemmet helt eller delvis er afskåret fra at holde ferie i  

 ferieperioden, har ret til efter ferieperiodens udløb 30. september at få  

 udbetalt feriegodtgørelse for hovedferien, jfr. lovens § 9, stk. 1, uden at  

 holde ferie, jfr. lovens § 20.
Stk. 2. Inden ferieårets udløb kan  

 feriegodtgørelse udbetales, uden at ferien er holdt, hvis lønmodtageren på  

 grund af de i stk. 1 omhandlede forhold helt eller delvis har været afskåret  

 fra at holde ferie inden 1. maj i ferieåret." Direktoratet for Arbejdstilsynets afgørelse hviler  

 imidlertid ikke direkte på bekendtgørelse nr. 124, jf. lovens § 20, hvilket  

 fremgår af direktoratets senere udtalelser i sagen til Arbejdsministeriet og  

 mig.
Jeg går ud fra, at Arbejdsministeriet er enig med direktoratet og mig i,  

 at  

 den relevante lovbestemmelse er ferielovens § 22, stk. 2, der er sålydende:
"  

  

 Stk. 2.  

  

 Direktøren kan endvidere under særlige omstændigheder tillade, at indtjent  

 feriegodtgørelse udbetales til lønmodtageren efter ferieårets udløb." I henhold til de regler, der gælder for min virksomhed, kan  

 jeg kun kritisere skønsmæssigt prægede afgørelser som ferielovens § 22, stk.  

 2,  

 hvis der foreligger særlige omstændigheder.
Nedenfor vil jeg redegøre for de  

 særlige omstændigheder, jeg har fundet i sagen.
1. Udformningen af  

 afgørelsernes ledsagende begrundelser Det fremgår af Direktoratet for Arbejdstilsynets  

 telefonnotat af 28. maj 1990, at De under sagens behandling i Direktoratet  

 for  

 Arbejdstilsynet har fremhævet, at De på grund af kutymen på Deres  

 arbejdsplads  

 ikke kunne afholde ferien.
I klagen til mig fremhævede De på ny dette  

 forhold,  

 og i udtalelsen til mig forholdt Direktoratet for Arbejdstilsynet sig hertil,  

 idet direktoratet skrev: "For en god ordens skyld bemærkes, at arbejde  

 ikke betragtes som en feriehindrende grund efter ferieloven." Jeg finder grundlag for at kritisere, at Direktoratet for  

 Arbejdstilsynet i afgørelsen til Dem af 7. juni 1990 ikke henviste til lovens  

 §  

 22, stk. 2, og sammenhængen med lovens § 20 og bekendtgørelse nr. 124 - de  

 retlige sammenhænge, som Direktoratet for Arbejdstilsynet senere redegjorde  

 for, bl.a. i udtalelsen til mig.
Jeg finder endvidere, at Direktoratet for  

 Arbejdstilsynet allerede i afgørelsen af 7. juni 1990 burde have forholdt sig  

 til Deres anbringende om kutymen på Deres arbejdsplads og ikke blot henvist  

 til  

 bekendtgørelsens § 29 og den dér udtømmende opregning af situationer, hvor  

 feriegodtgørelse  

 kan udbetales inden ferieårets udløb, uden at ferie er holdt.
Jeg henviser i  

 denne sammenhæng til forvaltningslovens § 24, stk. 1 og 2, jf. § 22.
 Endvidere finder jeg grundlag for at kritisere, at  

 Arbejdsministeriet i sin afgørelse af 17. september 1990 blot gentog  

 direktoratets  

 mangelfulde begrundelse.
2. Telefonsamtalen medio  

 maj 1988 - forhåndsbesked? - notatpligt  

  

 ? I denne sag er der ikke tale om, at Direktoratet for  

 Arbejdstilsynet under telefonsamtalen i midten af maj traf en  

 forvaltningsafgørelse.  

 De har derimod under samtalen i midten af maj fået en forhåndsbesked om  

 indholdet af den afgørelse, De senere ville blive meddelt; jf.
Deres eget  

 anførte citat af udtalelsen fra sagsbehandleren i Direktoratet for  

 Arbejdstilsynet, hvorefter De ville få pengene, men måtte vente "indtil  

 juni".
Det er anerkendt i den forvaltningsretlige teori og praksis,  

 at forhåndsbesked, der er meddelt borgerne, kan få bindende virkning for  

 myndighederne, når særlige betingelser er opfyldt.
Det er imidlertid en  

 grundlæggende forudsætning, at indholdet af forhåndsbeskeden kan fastslås,  

 eller at der er enighed mellem myndigheden og den pågældende borger om  

 beskedens form og indhold.
Myndighederne har i denne sag bekræftet, at  

 samtalen  

 fandt sted, og at der var givet en "positiv tilkendegivelse" - men  

 herudover taget forbehold for en bindende virkning, især da samtalens nærmere  

 indhold og form ikke kan afdækkes.
 Offentlighedslovens § 6, stk. 1 (lov nr. 572 af 19. december  

 1985, som ændret ved lov nr. 347 af 6. juni 1991), indeholder følgende  

 bestemmelse:
 "  

  

 Notatpligt m.v.
§ 6.  

  

 I sager, hvor der vil blive truffet  

 afgørelse af en forvaltningsmyndighed, skal en myndighed, der mundtligt  

 modtager oplysninger vedrørende en sags faktiske omstændigheder, der er af  

 betydning  

 for sagens afgørelse, eller som på anden måde er bekendt med sådanne  

 oplysninger, gøre notat om indholdet af oplysningerne.
Det gælder dog ikke,  

 såfremt oplysningerne i øvrigt fremgår af sagens dokumenter." I Folketingets Ombudsmands beretning for året 1989, s. 138  

 ff., er omtalt en sag, hvor jeg bl.a. udtalte, at bestemmelsen må anses for  

 udslag af en almindelig retsgrundsætning om, at offentlige myndigheder har  

 pligt til at gøre notat om alle væsentlige ekspeditioner i en sag - herunder  

 telefonsamtaler, som ikke fremgår af brevveksling i sagen eller af sagens  

 øvrige dokumenter.
Notatpligtens overholdelse er en forudsætning for  

 gennemførelse af retten til aktindsigt, og normalt tillige en forudsætning  

 for  

 en effektiv kontrol med, om myndighederne har handlet korrekt, jf. her f.eks.  

 Niels Eilschou Holm i "Juristen og Økonomen", 1986, s. 242 ff., med  

 yderligere henvisninger.
Telefonsamtalen medio maj 1990 fandt sted under  

 direktoratets behandling af sagen, idet sagen var rejst ved direktoratets  

 modtagelse af Deres skrivelse af 27. april 1990. Da telefonsamtalen endvidere  

 indeholdt en "positiv tilkendegivelse" fra direktoratet, var der  

 efter min opfattelse utvivlsomt tale om en så væsentlig ekspedition i sagen,  

 at  

 direktoratet på grundlag af den almindelige retsgrundsætning om notatpligt  

 havde pligt til at foretage notat om samtalen.
Jeg henviser i den forbindelse  

 til, at det er af væsentlig betydning for en eventuel efterfølgende  

 bedømmelse  

 af en mundtligt meddelt forhåndsbeskeds bindende virkning, at der af  

 bevismæssige grunde er udarbejdet notat herom, idet spørgsmålet som nævnt  

 ovenfor afhænger af, hvad der nærmere blev meddelt i forbindelse med  

 forhåndsbeskeden.
 Jeg finder derfor grundlag for at kritisere, at Direktoratet  

 for Arbejdstilsynet ikke udarbejdede et notat om samtalen og dens indhold.  

 Endvidere finder jeg det kritisabelt, at Arbejdsministeriet ikke påtalte  

 fejlen.
Jeg har overvejet, om den manglende overholdelse af  

 notatpligten - hvorved Direktoratet for Arbejdstilsynet selv undlod at sikre  

 sig et bevismæssigt grundlag for, at samtalen midt i maj ikke kunne fortolkes  

 som en bindende forhåndsbesked - måtte medføre, at Deres version af  

 hændelsesforløbet  

 bør lægges til grund.
På grundlag af almindelige principper om bevisbyrde  

 m.v.  

 kunne noget tale for at anlægge en sådan vurdering.
Alligevel mener jeg ikke,  

 at jeg har tilstrækkeligt grundlag for at kritisere, at myndighederne ikke  

 har  

 anset den omhandlede forhåndsbesked for bindende.
Jeg har herved lagt vægt  

 på,  

 at der også efter Deres egen forklaring består en vis usikkerhed med hensyn  

 til, om samtlige betingelser for at anse forhåndsbeskeden for bindende er  

 opfyldt.
