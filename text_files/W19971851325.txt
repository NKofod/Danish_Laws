Et dansk holdingselskab A havde et svensk datterselskab B, der igen  

 havde et svensk datterselskab C.
De svenske selskaber B og C var ikke  

 sambeskattet med A.
B og C ønskede at anvende svenske skatteregler, hvorefter  

 der kunne overføres beløb mellem koncernselskaber med den virkning, at  

 beløbet var skattepligtigt for det selskab, der modtog bidraget henholdsvis  

 fradragsberettiget for det bidragsydende selskab.
Ligningsrådet fandt, at  

 overførsel af koncernbidrag mellem de svenske selskaber ikke var  

 skattepligtigt for det danske selskab A.
Der blev henset til, at overførslen  

 af koncernbidrag, således som sagen var oplyst, var i fuld overensstemmelse  

 med de svenske skatteregler.
Der fandtes ikke at foreligge forhold, der indicerede, at andre hensyn  

 - end anvendelse af de svenske skatteregler - lå til grund for ydelsen af  

 koncernbidragene.
Der blev ikke ved den bindende forhåndsbesked taget  

 stilling til, om resultatet ville være det samme, hvis koncernbidragene blev  

 overført mellem 2 søsterselskaber.
 Ligningsrådet blev spurgt om følgende:
 Spørgsmål:
1. Vil overførsel af koncernbidrag mellem 2 svenske selskaber B og C, der  

 begge er ejet af det danske holdingselskab A A/S, medføre, at A A/S til den  

 skattepligtige indkomst skal medregne et beløb svarende til koncernbidraget,  

 når hverken selskab B eller selskab C indgår i sambeskatning med A i Danmark? 2. Såfremt spørgsmål 1 besvares bekræftende, bedes der afgivet svar på, om  

 Ligningsrådet vil nå til samme resultat, såfremt A A/S har ejerskabet til  

 selskab B og selskab C gennem et svensk holdingselskab, når ingen af de  

 svenske selskaber indgår i dansk sambeskatning med moderselskabet i Danmark? Svar:
 1. Nej.
 2. Bortfalder.
 Sagsfremstilling og begrundelse:
Det var oplyst, at A A/S gennem flere år havde ejet aktiekapitalen i et  

 datterselskab B i Sverige.
Der var senere etableret endnu et selskab C i  

 Sverige.
Dette selskab ejedes 100% af det svenske selskab B.
 Det var videre oplyst, at efter svenske skatteregler kunne selskaber inden  

 for en koncern overføre koncernbidrag mellem selskaberne med den virkning, at  

 bidraget var skattepligtigt for det modtagende selskab henholdsvis  

 fradragsberettiget for det bidragsydende selskab.
 Det var yderligere oplyst, at der ved ydelse af koncernbidrag ikke ville  

 ske nogen overførsel af midler fra de svenske selskaber til A A/S i Danmark  

 eller andre koncernselskaber omfattet af dansk skattepligt.
Landsskatteretten havde i en bindende forhåndsbesked taget stilling til,  

 hvilke skattemæssige konsekvenser det havde for et dansk moderselskab, at der  

 skete overførsel af koncernbidrag mellem 2 svenske datterselskaber, hvor det  

 ene selskab var sambeskattet med sit danske moderselskab.
Sagen vedrørte  

 overførsel af koncernbidrag til det sambeskattede svenske datterselskab fra  

 dette selskabs ligeledes svenske datterselskab, jf.
TfS 1995.43.  

 Koncernbidraget kunne ikke i sambeskatningsindkomsten behandles som et  

 skattefrit udbytte efter selskabsskattelovens § 13 stk. 3, idet beskatningen  

 af den til grund for bidraget liggende selskabsindkomst i Sverige adskilte  

 sig væsentligt fra tilsvarende beskatning i Danmark.
Bidraget skulle således  

 medregnes ved opgørelsen af sambeskatningsindkomsten.
 Revisionsfirmaet gjorde gældende, at denne afgørelse ikke kunne  

 bruges her, hvor ingen af de nævnte svenske selskaber B og C var inddraget  

 under sambeskatningen med det danske selskab A.
 Ved ydelsen af koncernbidraget skete der ingen overførsel af midler fra de  

 svenske selskaber til A A/S eller til andre koncernselskaber omfattet af  

 dansk skattepligt.
Ved betalingen af koncernbidraget var der alene tale om overførsel af  

 midler mellem 2 svenske selskaber, der set under et ikke førte til nogen  

 likviditetsmæssige forskydninger inden for koncernen.
Der var således alene  

 tale om en udskydelse af beskatningstidspunktet for betaling af skatten i  

 Sverige i nøje overensstemmelse med gældende svenske skatteregler.
Reglerne om overførsel af koncernbidrag kunne derfor sidestilles med de  

 danske sambeskatningsregler.
Ifølge de danske sambeskatningsregler skete der  

 tilsvarende en udligning af de skattepligtige indkomster mellem de  

 sambeskattede selskaber, ligesom de til indkomsten knyttede skatter kunne  

 overføres mellem selskaberne uden skattemæssige konsekvenser.
 Den kommunale skatteforvaltning udtalte, at da der ikke forelå  

 sambeskatning mellem A A/S og de svenske datterselskaber B og C, ville  

 overførsel af koncernbidrag mellem de svenske selskaber være uden  

 skattemæssige konsekvenser for A A/S.
 Told- og skatteregionen var af den opfattelse, at i det omfang der  

 ikke blev udloddet udbytte fra det svenske datterselskab B til A A/S, ville  

 overførsel af koncernbidrag mellem de svenske selskaber ikke medføre, at A  

 A/S skulle medregne et tilsvarende beløb til den skattepligtige indkomst.
 Ved evt. udlodning af udbytte fra det svenske selskab B til A A/S, måtte  

 ligningsmyndigheden vurdere, om den til grund for udbyttet liggende  

 selskabsindkomst i Sverige var beskattet efter regler, der i væsentlig grad  

 afveg fra reglerne i Danmark, jf. § 6, jf. § 7 i bekg.nr. 98 af 1. december  

 1994, og om udbyttet som følge heraf ikke kunne anses for skattefrit for A  

 A/S.
Ligningsrådet var enig med de lokale skattemyndigheder i, at  

 overførsel af koncernbidrag udelukkende mellem de 2 nævnte svenske selskaber  

 ikke påvirkede A A/S's skattepligtige indkomst.
Der var herved henset til, at  

 overførslen af koncernbidrag, således som sagen var oplyst, var i fuld  

 overensstemmelse med de svenske skatteregler.
Der ansås således ikke at  

 foreligge forhold, der indicerede, at andre hensyn - end anvendelse af de  

 nævnte svenske skatteregler - lå til grund for ønsket om at overføre  

 koncernbidrag.
 Der blev ved den bindende forhåndsbesked ikke taget stilling til, om  

 udbytteudlodninger fra det svenske selskab B til A A/S vil være skattefrie.  

 Rådet var enig med regionen i, at der ved sådanne udbytteudlodninger konkret  

 måtte tages stilling til, om sådanne udbytteudlodninger kunne være skattefrie  

 efter selskabsskattelovens § 13, stk. 3.
