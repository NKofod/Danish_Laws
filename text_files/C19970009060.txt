1. januar 1996 trådte nye administrative regler i  

 kraft på stofmisbrugsområdet, som bl.a. betød, at amter og kommuner  

 forpligtedes til et tæt samarbejde om den samlede overordnede indsats og  

 indsatsen for den enkelte.
Ansvaret for visitation til behandling overgik  

 samtidig fra kommunerne til amterne, dog med mulighed for delegation af  

 ansvaret til kommunerne.
Endelig blev de private behandlingsinstitioner uden  

 driftsoverenskomst inddraget i den almindelige visitationsprocedure og  

 betalingen for en sådan behandling refusionsmæssigt ligestillet med  

 betalingen for andre tilbud.
1. juli 1997 træder en revideret lovgivning i kraft om  

 tilbageholdelse af stofmisbrugere i kraft.
Denne lovgivning, som  

 introduceredes 1. juli 1992 (Lov nr. 349 af 14. maj 1992 om tilbageholdelse  

 af stofmisbrugere i behandling) har, selvom 3 amter har truffet principiel  

 beslutning om at ville anvende ordningen, indtil lovændringen ikke været  

 anvendt i konkrete tilfælde.
 Den gennemgående begrundelse for den manglende anvendelse har været, at  

 man finder, at stofmisbrugsbehandling bør baseres på frivillighed og ikke på  

 tvang.
 Regeringen er enig i, at frivillighed og motivation bør være de bærende  

 principper i forbindelse med stofmisbrugsbehandling her i landet, men som  

 bl.a. erfaringer fra Norge har vist, kan det element af tvang, der trods alt  

 ligger i en tilbageholdelsessituation være en støtte for misbrugeren i nogle  

 af de krisesituationer, som især opstår i begyndelsen af et  

 behandlingsforløb, fx. afgiftningsfasen.
 Helt afgørende er imidlertid, at stofmisbrugeren før behandlingens start  

 selv ønsker, at der sættes ind med en tilbageholdelse, hvis pågældende i nøje  

 angivne situationer ønsker at forlade behandlingsinstitutionen.
 At have muligheden for at tilbageholde kan opfattes ikke alene som en  

 håndsrækning til misbrugeren, der i en krise kan have svært ved at overskue  

 konsekvenserne for sig selv og sin familie ved at trække sig ud af  

 behandlingen, men også som det yderste middel for behandlerne,når  

 »udlængslen« er ved at få overtaget, og de mere indirekte former  

 for tvang i form af psykologisk pres ikke slår til.
 De administrative krav, lovgivningen stiller op i forbindelse med  

 anvendelse af tilbageholdesesordningen, kan umiddelbart tage sig omstændelige  

 ud, men er nødvendige garantier for retssikkerheden ved behandlingen af sager  

 af denne art.
 Når regeringen valgte at foreslå tilbageholdelsesordningen videreført frem  

 til folketingsåret 1999-2000, hvor loven atter skal tages op til revision,  

 hænger det dels sammen med, at de nævnte muligheder for at hjælpe den enkelte  

 misbruger bør være et af instrumenterne i indsatsen, dels med at der med  

 amternes overtagelse af visitationsansvaret pr. 1. januar 1996 er bedre  

 sammenhæng mellem ansvaret for visitation og tilbud om behandlingskontrakt  

 med mulighed for tilbageholdelse.
 Ud over den nævnte forlængelse af ordningen indeholder ændringsloven (lov  

 nr. 191 af 12. marts 1997) tilpasninger til de ændringer af bistandsloven,  

 som er nævnt ovenfor.
For det første betyder det, at de - større - kommuner, som efter aftale  

 med amtet i overensstemmelse med bistandslovens § 68 a, stk. 4, har fået  

 overdraget visitationsansvaret til stofmisbrugsbehandling, efter  

 tilbageholdelseslovens § 1, stk. 2, også kan få overladt beføjelserne i  

 medfør af tilbageholdelsesloven.
Og ligesom socialministeren efter  

 bistandslovens § 138 e, stk. 2, kan overlade en kommune visitationsansvaret,  

 hvis amt og kommune ikke kan komme overens om spørgsmålet, kan ministeren  

 også give tilladelse til, at en kommune får tilbageholdesesbeføjelserne.
 For det andet er der med den ændrede tilbageholdelseslov sket den ændring,  

 at den selvstændige adgang, private behandingsinstitutioner uden  

 driftsoverenskomst havde til at tilbyde tilbageholdelseskontrakt, er ophævet.  

 Det skyldes, at disse institutioner (nu § 96, stk. 4-institutioner) er blevet  

 en del af det samlede udbud af behandlingspladser, hvortil der visiteres, og  

 at der bør være sammenhæng mellem visitationsproceduren (opstilling af  

 handleplan) og tilbuddet om tilbageholdelseskontrakt.
 Bortset fra en gennemgang af disse ændringer indeholder foreliggende  

 vejledning en nærmere redegørelse - ligesom den vejledning, den afløser  

 (vejledning nr. 10 af 8. december 1992) - om lovens anvendelsesområde,  

 herunder bestemmelserne omkring indgåelse af en behandlingskontrakt,  

 betingelserne for iværksættelse og opretholdelse af tilbageholdelse,  

 bestemmeserne om tilsyn med private behandlingsinstitutioner samt  

 bestemmelserne om indberetning til Socialministeriet.
Hvor der henvises til en paragraf uden nærmere angivelse, er der tale om  

 en bestemmelse i lov om tilbageholdelse af stofmisbrugere i behandling, og  

 ved henvisning til en bestemmelse i bekendtgørelse nr. 540 af 24. juni 1997  

 nævnes blot denne uden titel, mens titel er angivet ved henvisning til andre  

 forskrifter.
Vejledning af 14. december 1995 om bistandslovens bestemmelser  

 om social indsats for stofmisbrugere omtales dog som  

 stofmisbrugsvejledningen.
Ved omtale af amtskommunen/amtsrådet forstås for Københavns og  

 Frederiksberg komuners vedkommende kommunen/magistraten henholdsvis  

 kommunabestyrelsen.
Det samme er tilfældet for de kommuner, som efter lovens  

 § 1, stk. 2, har fået tillagt beføjelserne efter loven.
 Endelig omtales i vejledningen - for at lette læsningen - de i lovens § 2,  

 stk. 2, nævnte udvalg og magistratsmedlem som personsagsudvalget.
Lovens anvendelsesområde 1. Amtskommunal og kommunal kompetence Loven retter sig i første hånd til amtskommunerne, Københavns- og  

 Frederiksberg kommuner, men det kan aftales mellem et amtsråd og en  

 kommunalbestyrelse i forbindelse med delegation af visitationskompetencen til  

 stofmisbrugsbehandling efter bistandslovens § 68 a, stk. 4, at det er  

 kommunalbestyrelsen, som også får kompetencen til at anvende  

 tilbageholdelseslovens regler., jf. § 1, stk. 2, 1. pkt.
 Denne adgang kan socialministeren ligeledes overlade til en  

 kommunalbestyrelse i de tilfælde, hvor der meddeles tilladelse efter  

 bistandslovens § 138 e, stk. 2, om kommunal overtagelse af den almindelige  

 visitationskompetence til stofmisbrugsbehandling, jf. § 1, stk. 2, 2. pkt.
2. Politisk beslutning om at ville anvende loven En første betingelse for at anvende tilbageholdelsesordningen er at der er  

 truffet en beslutning herom af amtsrådet, jf. § 1, stk. 1.
Er der truffet beslutning om, at reglerne om tilbageholdelse skal kunne  

 finde anvendelse, er det den enkelte amtskommune selv, der fastlægger,  

 hvordan og på hvilke institutioner, reglerne kan anvendes.
Amtskommunen kan i  

 den forbindelse, eventuelt i samarbejde med behandlingsinstitutionerne,  

 vurdere, om det er mest hensigtsmæssigt at koncentrere denne form for  

 behandlingskontrakter på en bestemt institution eller på flere.
Vurderingen  

 heraf må bl.a. ske på baggrund af forholdene på den enkelte institution  

 (personale, normerede antal pladser, institutionens størrelse og fysiske  

 indretning mv.).
 I amtets planlægning kan indsatsen i forbindelse med anvendelse af  

 reglerne om tilbageholdelse tilrettelægges således, at den retter sig til en  

 gruppe stofmisbrugere med særlige problemer, fx. gravide stofmisbrugere eller  

 yngre stofmisbrugere.
3 Døgninstitutioner, hvor tilbageholdelse kan finde sted Reglerne om tilbageholdelse af stofmisbrugere i behandling kan kun finde  

 anvendelse på døgninstitutioner til behandling af stofmisbrugere i henhold  

 til bistandslovens § 96. Det vil sige såvel amtskommunale, kommunale og  

 selvejende institutioner, med hvilke amtsrådet har indgået overenskomst, jf.  

 bistandslovens § 96, stk. 2, som helt private institutioner, jf. samme  

 paragrafs stk. 4. Men der kan ikke efter loven ske tilbageholdelse på  

 opholdssteder efter bistandslovens § 66. Der henvises i denne forbindelse til  

 pkt. 22 og 23 i stofmisbrugsvejledningen.
 I det omfang institutionerne drives i samarbejde med andre amtskommune,  

 forudsætter anvendelse af reglerne om tilbageholdelse på institutionerne, at  

 de pågældende amtskommuner tillige har truffet beslutning om at anvende  

 lovens bestemmelser om tilbageholdelse mv..
 Det er imidlertid uden betydning, om den amtskommune, hvor en privat  

 institution efter bistandslovens § 96, stk. 4, er beliggende, eller om andre  

 amtskommuner, der også benytter den, har truffet beslutning om at anvende  

 lovens regler om tilbageholdelse.
 Selvom en amtskommune ikke har truffet beslutning om at anvende lovens  

 bestemmelser, kan reglerne om tilbageholdelse mv. godt finde anvendelse i  

 amtet i en institution, hvor et andet amt har driftsansvaret, og hvor dette  

 amt har besluttet at anvende lovens bestemmelser.
4. Særligt om private behandlingsinstitutioner efter  

 bistandslovens § 96, stk. 4 Lovens bestemmelser om tilbageholdelse kan efter vedkommende amtsråds  

 beslutning finde anvendelse på private døgninstitutioner uden overenskomst  

 med det offentlige, som benyttes efter bistandslovens § 96, stk. 4.
 Da der er tale om en privat døgninstitution uden driftsoverenskomst med  

 det offentlige, vil amtsrådet typisk have behov for at indhente nærmere  

 oplysninger om institutionen, før der træffes beslutning om at tilbyde en  

 stofmisbruger en kontrakt om behandling for stofmisbrug med mulighed for  

 tilbageholdelse på en sådan institution.
 Derfor kan amtsrådet indhente de oplysninger hos den private  

 døgninstitution, der måtte være nødvendige for personsagsudvalgets beslutning  

 om et sådant tilbud, jf. § 3, stk. 2.
 I forbindelse med beslutningen indgår en vurdering af, om den pågældende  

 institution fysisk og pædagogisk ligger på niveau med en institution efter  

 bistandslovens § 96, stk. 2, og navnlig en vurdering af, om den private  

 døgninstitution anses for egnet til denne særlige behandlingsform.
Eksempelvis kan en privat døgninstitution ændre sig, fx. ved ud skiftning  

 af medarbejdere, hvorved stedets pædagogiske ressourcer forøges eller  

 formindskes, hvilket kan få konsekvenser for fx det antal misbrugere, som  

 stedet anses for egnet til at modtage eller for institutionens egnethed som  

 sådan til at håndtere denne særlige behandlingsform.
Se endvidere under pkt.  

 30 om tilsyn.
5. Den konkrete beslutning om behandlingskontrakt Det er personsagsudvalget i amtet, der i det konkrete tilfælde skal træffe  

 beslutning, om der skal gives tilbud om behandling med mulighed for  

 tilbageholdelse på en given behandlingsinstitution.
Beslutningen træffes i  

 samarbejde med den visiterende myndighed og opholdskommunen.
Det vil være  

 naturligt at spørgsmålet om tilbud om en sådan behandlingskontrakt tages op  

 med misbrugeren i forbindelse med udarbejdelse af den handleplan, der er  

 omtalt i stofmisbrugsvejledningens pkt. 14.
 Det er vigtigt i forbindelse med den konkrete beslutning at se på  

 stofmisbrugerens egen motivation for netop denne type behandling.
6. Frivilligt for stofmisbrugeren Det er efter loven helt klart frivilligt for stofmisbrugeren, om  

 pågældende ønsker at indgå en kontrakt om behandling med mulighed for  

 tilbageholdelse på institutionen. Ønsker stofmisbrugeren ikke at indgå en  

 sådan aftale, må det ikke afskære vedkommendes adgang til øvrige eksisterende  

 behandlingstilbud, jf. § 3, stk. 1, sidste pkt.
Om aftaleindgåelse, mv. se  

 under afsnit II.
Bestemmelserne er primært sigtet på yngre stofmisbrugere over 18 år, men  

 ældre stofmisbrugere vil på tilsvarende måde også kunne indgå aftaler om  

 behandling med mulighed for tilbageholdelse.
Det afgørende er misbrugerens  

 motivation og ikke pågældendes alder.
Indgåelse af behandlingskontrakt 7. Tilbud om behandlingskontrakt Selvom der efter indgåelse af en behandlingskontrakt er hjemmel til at  

 anvende tvang overfor stofmisbrugeren i et vist omfang, så er  

 behandlingskontrakten et tilbud, som kan afslås af stofmisbrugeren, uden at  

 det må få betydning for pågældendes adgang til det øvrige behandlingssystem.
Det er vigtigt at sammenholde dette frivillighedsprincip med situationen  

 omkring aftaleindgåelsen.
Her tænkes især på, at der i forbindelse med en  

 aftaleindgåelse ikke lægges pres på stofmisbrugeren med henblik på at indgå  

 denne type kontrakter, eventuel under henvisning til, at det er det sidste  

 tilbud, der gives den pågældende.
Det er i den sammenhæng vigtigt at gøre stofmisbrugeren opmærksom på, hvad  

 det er for en form for behandlingskontrakt, der tilbydes, og hvilke  

 konsekvenser det kan få - nemlig at pågældende kan tilbageholdes mod sin  

 vilje.
Det er en klar forudsætning, at stofmisbrugeren i situationen omkring  

 aftaleindgåelsen skal befinde sig i en tilstand, hvori pågældende mentalt er  

 i stand til at forstå, hvad det er for en type behandlingstilbud, pågældende  

 går ind i, samt de konsekvenser, det kan indebære.
8. Kontrakten Når der er truffet beslutning om behandling i henhold til lovens  

 bestemmelser, jf. § 2, indgår stofmisbrugeren og behandlingsinstitutionen før  

 behandlingen påbegyndes en skriftlig kontrakt om behandlingsforløbet.
 En kontrakt om behandling med mulighed for tilbageholdelse af  

 stofmisbrugeren kan indgås for en periode af ikke over et halvt års varighed  

 fra indgåelsen, jf. § 4, stk. 1.
 Kontrakten bør som minimum indeholde klare oplysninger om en fastlagt plan  

 for behandlingen i forbindelse med institutionsopholdet samt oplysninger om,  

 at stofmisbrugeren ved indgåelsen af kontrakten giver  

 behandlingsinstitutionen adgang til at tilbageholde pågældende på  

 institutionen, såfremt betingelserne herfor er opfyldt.
Endvidere bør betingelserne for, hvornår tilbageholdelse kan ske, jf. § 5,  

 samt under hvilke former, jf. bekendtgørelsens §§ 2 - 4, oplyses i  

 forbindelse med kontrakten, eventuelt som bilag til kontrakten.
Det samme  

 gælder reglerne om klageadgang, jf. bekendtgørelsens § 7.
 Kontrakten bør også indeholde oplysninger om, at stofmisbrugeren til  

 enhver tid kan opsige en kontrakt, såfremt betingelserne for tilbageholdelse  

 i § 5 ikke er tilstede, jf. § 4, stk. 2.
 Endelig bør kontrakten indeholde oplysninger om retten til efter begæring  

 fra stofmisbrugeren at få beslutningen om tilbageholdelsen indbragt for  

 domstolene, jf. § 8.
Ovennævnte forhold skal opfattes som minimumskrav til en  

 behandlingskontrakt.
Denne kan således suppleres af individuelle aftaler  

 imellem institutionen og misbrugeren om regler for ophold på institutionen,  

 krav eller betingelser til stofmisbrugeren, eksempelvis om urin-kontrol mv.,  

 regler om udgang med følge af personalet i krisesituationer mv.
Endvidere kan  

 der på tilsvarende måde som i andre aftaleforhold omkring misbrugsbehandling  

 indgå elementer i aftalen omkring efterbehandling og opfølgning med hensyn  

 til tilbud om aktivering, revalidering, uddannelse, bolig o.lign., jf.  

 stofmisbrugsvejledningens pkt. 8 og 14 m.fl.
Uanset formuleringen af de individuelle aftaler i forbindelse med  

 indgåelse af en behandlingskontrakt efter lovens bestemmelser, er det alene i  

 de tilfælde, hvor lovens betingelser for at iværksætte en tilbageholdelse er  

 opfyldt, at der kan ske tilbageholdelse.
Hvis misbrugeren ikke overholder de  

 individuelle aftaler eller regler om exempelvis urinkontrol, metadon,  

 sidemisbrug mv., er det et problem der i første omgang må afklares mellem  

 institutionen og den pågældende misbruger.
Der er ikke hjemmel til, at det  

 alene kan udløse en tilbageholdelsessituation, medmindre at den samlede  

 situation bevirker, at betingelserne i lovens § 5 er opfyldt.
 Det er op til institutionen eller den visiterende myndighed at vurdere  

 behovet for at udfærdige en form for standard-kontrakt omkring denne særlige  

 form for behandlingstilbud, eventuel med mulighed for at supplere de enkelte  

 kontrakter med individuelle aftaler.
9. vidner Der er ikke fastsat bestemmelser om vidner i forbindelse med indgåelse af  

 en kontrakt.
Der er imidlertid ikke noget til hinder for, at man sikrer sig  

 ved tilstedeværelsen af vidner i forbindelse med kontraktindgåelsen, bla. til  

 at bekræfte, at misbrugeren er ved sin fornufts fulde brug, samt at  

 vedkommende frivilligt underskriver kontrakten.
 Om etablering af personlig rådgiver i forbindelse med tilbageholdelsen, se  

 pkt. 16.
10. Opsigelse Stofmisbrugeren kan til enhver tid og uden særlig begrundelse opsige  

 behandlingskontrakten, dog ikke i de situationer, hvor misbrugeren aktuelt er  

 tilbageholdt, eller hvor betingelserne for tilbageholdelse efter § 5 i øvrigt  

 er tilstede.
Opsigelse af kontrakten fra stofmisbrugerens side kan således  

 komme på tale, når det ikke må anses for uforsvarligt ud fra hensynene nævnt  

 i § 5. Det kan fx. være, hvor misbrugeren, eventuelt i samarbejde med  

 institutionspersonalet, vurderer, at denne form for behandling ikke er egnet  

 for pågældende, eller fx. hvor misbrugeren under et ikke-metadon understøttet  

 behandlingsforløb mener ikke at kunne gennemføre behandlingsforløbet, ligesom  

 det kan ske udfra familiemæssige eller andre personlige årsager.
Det er institutionen, der i det konkrete tilfælde vurderer, om  

 betingelserne for at opsige kontrakten er tilstede.
Der henvises i øvrigt til  

 afsnit III om betingelserne for iværksættelse af en  

 tilbageholdelsesbeslutning.
Tilbageholdelsen 11. Lempeligere indgreb fremfor tilbageholdelse Det er en forudsætning, at behandlingsinstitutionen forsøger sig med mere  

 lempelige indgreb, før end der iværksættes en tilbageholdelse af en  

 stofmisbruger.
Det vil bla. sige, at de socialpædagogiske tiltag,  

 institutionerne normalt griber til i forbindelse med en krisesituation,  

 intensiveres, således at der også ad den vej lægges pres på stofmisbrugeren  

 med henblik på at fortsætte den aftalte behandling.
Det er således en gennemgående forudsætning, at de forskellige former for  

 direkte og indirekte psykologisk og pædagogisk påvirkning, der allerede idag  

 anvendes i forbindelse med behandling af stofmisbrugere, udnyttes i videst  

 muligt omfang, inden tilbageholdelse iværksættes.
Det kan bla. være skærpet  

 urin-kontrol, forbud mod at forlade institutionen uden følge af en  

 medarbejder i vanskelige perioder af behandlingen, hvor der er fare for  

 tilbagefald, fx. i forbindelse med afgiftning.
Det kan være etablering af  

 gruppemøder i krisesituationer, eller i forbindelse hermed en tæt følge  

 (mandsopdækning) fra personalets side af den pågældende stofmisbruger i en  

 kortere eller længere periode, indtil situationen har stabiliseret sig.
Det kan ikke udelukkes, at indgåelse af et kontraktforhold mellem  

 behandlingsinstitutionen og stofmisbrugeren, der giver institutionen ret til  

 under visse betingelser at kunne tilbageholde misbrugeren, psykologisk set  

 kan have en positiv effekt, såvel på misbrugeren selv som på andre.
Det kan  

 eventuelt betyde, at selve tilbageholdelsessituationen ikke behøver at blive  

 realiseret.
12. Begrundet formodning om, at misbrugeren afbryder  

 behandlingen Betingelserne for tilbageholdelse findes i lovens § 5. Der er flere led i  

 betingelserne.
Der skal først og fremmest være en begrundet formodning om, at  

 stofmisbrugeren vil afbryde den aftalte behandling.
Det er i den forbindelse  

 ikke nok, at der er en generel formodning om, at stofmisbrugere  

 erfaringsmæssigt afbryder behandlingforløbet på et bestemt tidspunkt af  

 forløbet, ligesom det heller ikke er tilstrækkeligt, at der er en fjern  

 mistanke om, at den pågældende misbruger vil afbryde behandlingsforløbet.
Det forudsætter en aktuel formodning for, at stofmisbrugeren afbryder  

 behandlingsforløbet, begrundet i pågældendes adfærd indenfor et kortere  

 tidsrum.
En sådan vurdering forudsætter udover kendskab til misbrugeres  

 adfærd generelt tillige et kendskab til den pågældende misbruger selv og  

 dennes adfærd.
13. Uforsvarligt ikke at tilbageholde ud fra et  

 behandlings- eller et fareelement Dernæst er det en betingelse, at det vil være uforsvarligt ikke at  

 tilbageholde den pågældende, fordi:
14. Behandlingselementet Vurderingen af, om udsigten til ophøret af misbruget eller en betydelig og  

 afgørende bedring af tilstanden ellers vil blive væsentligt forringet, hvis  

 der ikke sker tilbageholdelse, er meget individuel i forhold til den enkelte  

 misbruger.
Den vil typisk være afhængig af, hvor langt i behandlingsforløbet  

 den pågældende misbruger er, samt pågældendes tilstand fysisk og psykisk.
Det kan endvidere afhænge af, hvor lang og massiv en misbrugskarriere, den  

 pågældende misbruger har haft.
Det må også tillægges betydning, hvilket miljø  

 stofmisbrugeren må forventes at vende tilbage til ved ophør af den aftalte  

 behandling, samt i hvilket omfang der eksisterer et socialt netværk, og  

 hvilken betydning disse forhold umiddelbart må forventes at få for  

 misbrugerens situation.
Det afgørende er vurderingen af den samlede situation  

 omkring den enkelte misbruger.
Således som lovens § 5 er formuleret, kan det ikke kræves, at der skal  

 være udsigt til et egentligt ophør af misbruget, forstået således, at  

 misbrugeren efter institutionsopholdet må forventes at være varigt ude af  

 misbruget, men det skal være sandsynligt, at behandlingen på institutionen  

 skal give en væsentlig bedring eller dog forebygge en betydelig akut  

 forringelse af misbrugerens tilstand.
En mærkbar lindring vil også være  

 tilstrækkelig til, at kravene til behandlingselementet kan anses for at være  

 opfyldt.
Hensigten med bestemmelserne i lovens § 5 har været at fastsætte nogle  

 betingelser for tilbageholdelse, der skal fortolkes forholdsvis restriktivt.  

 Den latente risiko for tilbagefald for alle stofmisbrugere med en tungere  

 misbrugskarriere bag sig i forbindelse med, at de forlader et  

 behandlingsforløb, kan således ikke alene anses for at være tilstrækkelig som  

 argument for at tilbageholde pågældende.
Der må være tale om en mere aktuel  

 risiko - eksempelvis viden om, at der i det miljø, misbrugeren må forventes  

 at opsøge, er et særligt farligt stof i omløb.
 Hensigten med betingelserne er, at tilbageholdelsen kun vil kunne finde  

 sted i tilfælde, hvor misbrugeren ellers vil befinde sig i en meget alvorlig  

 situation, og hvor pågældende uden tilbageholdelse med en høj grad af  

 sandsynlighed påny vil påbegynde eller fortsætte et misbrug, som vil fastlåse  

 vedkommende i misbrugssituationen med fare for liv eller helbred.
15. Fareelementet Tilbageholdelse kan endvidere ske i de tilfælde, hvor der foreligger en  

 situation, hvor stofmisbrugeren frembyder nærliggende og væsentlig fare for  

 sig selv eller andre, hvis der ikke sker en tilbageholdelse.
Det vil typisk dreje sig om få, men meget akut opståede krisesituationer,  

 hvor situationen er blevet tilspidset.
Det er således ikke tilstrækkeligt, at  

 der er en fjern og uvis risiko for, at faren vil manifestere sig.
 Situationen omkring indgrebet og karakteren og varigheden heraf afhænger i  

 høj grad af en socialpædagogisk vurdering af formålet med indgrebet, herunder  

 en vurdering af, om situationen vurderes til at kunne blive stabiliseret og  

 ikke yderligere tilspidset.
Fare for andre kan fx ytre sig i trusler om legemelig vold eller lignende,  

 som man med rimelighed må frygte, at stofmisbrugeren vil bringe i udførelse  

 når som helst.
Faren skal foreligge her og nu eller dog være overhængende, og  

 der skal foreligge en aktuel fare for vold, der truer liv og legeme eller som  

 eventuelt er af særlig farlig karakter.
Verbale forulempelser alene anses ikke for at være tilstrækkelig til at  

 betingelserne i § 5 er opfyldt.
Det anses fx. ikke for at være tilstrækkelig  

 begrundelse for tilbageholdelse, at trusler om vold eller lignende fremkommer  

 fra en stofmisbruger med en alvorlig smitsom sygdom, medmindre der trues med  

 at overføre smitten til personale eller øvrige beboere på døgninstitutionen.
 Fare for stofmisbrugeren selv foreligger fx, når stofmisbrugeren truer med  

 at begå selvmord, eller der er en overhængende fare for, at misbrugeren i  

 forbindelse med at pågældende forlader behandlingen vil indtage en overdosis,  

 der medfører alvorlig og overhængende fare for misbrugerens liv eller  

 helbred.
16. Personlig rådgiver Der er ikke fastsat bestemmelse om automatisk beskikkelse af en personlig  

 rådgiver til stofmisbrugere i forbindelse med iværksættelse af en  

 tilbageholdelse, således som det kendes fra lov om frihedsberøvelse og anden  

 tvang i psykiatrien, hvorefter der skal beskikkes en patientrådgiver for  

 enhver, der tvangsindlægges, tvangstilbageholdes eller undergives  

 tvangsbehandling.
 Der er imidlertid ikke noget til hinder for, at vedkommende amtskommune  

 selv etablerer en rådgiverordning på behandlingsinstitutionen, der kan  

 iværksættes efter anmodning fra en misbruger.
Iværksættelse og opretholdelse af  

 tilbageholdelsen 17. Beslutningsproceduren Den foreløbige beslutning om tilbageholdelse træffes af  

 behandlingsinstitutionens leder og skal snarest muligt meddeles til  

 stofmisbrugeren, jf. § 6, stk. 1. Der er ikke fastsat særlige formkrav i den  

 forbindelse, men hvis situationen tillader det, bør meddelelsen ske  

 skriftligt og med begrundelse.
Den foreløbige beslutning skal efter samme bestemmelses stk. 2 forelægges  

 personsagsudvalget, som senest 3 dage efter, at beslutningen er truffet,  

 træffer den endelige beslutning i et møde.
Beslutningen træffes enten af  

 vedkommende stående udvalg i et møde eller af udvalgets formand, jf. § 22,  

 stk. 2, 1. pkt., i den kommunale styrelseslov.
Da den endelige beslutning skal træffes senest 3 dage efter den foreløbige  

 beslutning, må det forventes, at beslutningen normalt vil blive truffet af  

 udvalgets formand.
For at undgå, at udvalget skal indkaldes for at træffe  

 beslutning om tilbageholdelse, vil det være hensigtsmæssigt, at udvalget  

 vælger en næstformand, der kan træffe beslutning i tilfælde af formandens  

 forfald.
 Tilbageholdelsen opretholdes, indtil den endelige beslutning er truffet,  

 medmindre betingelserne for tilbageholdelse efter § 5 ikke mere er tilstede,  

 jf. bekendtgørelsens § 1, stk. 3, sidste pkt.
Stofmisbrugeren skal straks have meddelelse om beslutningen, som skal være  

 skriftlig og med begrundelse, jf. § 6, stk. 2, sidste pkt.
Misbrugeren skal  

 samtidig orienteres om muligheden for at få beslutningen indbragt for retten,  

 jf. § 8, sidste pkt.
Se herom nærmere under afsnit VI.
Denne orientering bør,  

 selvom det ikke er nævnt som et krav i loven, også foreligge i skriftlig  

 form.
18. Selve tilbageholdelsen De nærmere regler omkring tilbageholdelsen er fastsat i bekendtgørelse nr.  

 . . . . om tilbageholdelse af stofmisbrugere i behandling.
 Udgangspunktet for, hvilke midler, der kan tages i anvendelse i  

 forbindelse med en tilbageholdelse, er taget i de regler der findes i  

 Socialministeriets bekendtgørelse nr. 1175 af 16. december 1992 om  

 magtanvendelse m.v. i døgninstitutioner for børn og unge og i opholdssteder  

 for børn og unge for flere end 4 personer, nærmere bestemt de regler der  

 gælder for institutioner, som ikke er godkendte som sikrede afdelinger.
 Bestemmelserne i bekendtgørelse om tilbageholdelse af stofmisbrugere i  

 behandling kan alene bringes i anvendelse på selve institutionen.
Har en stofmisbruger forladt institutionen, er der ikke hjemmel til,  

 hverken i henhold til loven eller bekendtgørelse at bringe pågældende tilbage  

 til behandling på institutionen - heller ikke med politiets hjælp.
Ligeledes  

 er der ikke hjemmel til at føre pågældende til et andet opholdssted.
 Behandlingen på døgninstitutioner efter bistandslovens § 96 foregår i  

 princippet i et åbent behandlingsmiljø, og de foranstaltninger, der kan  

 anvendes i forbindelse med iværksættelse og opretholdelse af en  

 tilbageholdelse må forsøges afpasset efter forholdene.
19. Fysisk magtanvendelse I forbindelse med, at en stofmisbruger tilbageholdes på institutionen, er  

 det efter bekendtgørelsens § 2, stk. 1, tilladt at anvende fysisk magt i det  

 omfang, det er nødvendigt for at afværge, at misbrugeren udsætter sig selv  

 eller andre for nærliggende fare for at lide skade på legeme eller helbred.
 Betingelserne for fysisk magtanvendelse er således i forhold til ovenfor  

 nævnte magtanvendelsesbekendtgørelse for børn og unge i højere grad relateret  

 til et farlighedsprincip svarende til betingelserne i lovens § 5 om  

 iværksættelse af tilbageholdelsen.
 Magtanvendelsen skal afpasses efter forholdene i den enkelte situation og  

 må ikke gå ud over det strengt nødvendige.
 Ved fysisk magtanvendelse forstås eksempelvis egentlig fysisk fastholdelse  

 af en person.
20. Nødværge Handlinger, der har været nødvendige for at modstå eller afværge et  

 påbegyndt eller overhængende uretmæssigt angreb og ikke åbenbart går ud over,  

 hvad der under hensyn til angrebets farlighed, angriberens person og det  

 angrebne retsgodes betydning er forsvarligt, omfattes af straffelovens  

 bestemmelser om nødværge, hvorefter der kan blive tale om at gå videre i  

 forsvaret end nævnt under afsnittet ovenfor om fysisk magtanvendelse.
En  

 medarbejder kan således også gribe ind og hjælpe i udøvelsen af nødværge, jf.  

 bekendtgørelsens § 2, stk. 2.
21. Isolation Isolation, hvorved forstås afsondring i aflåst rum i kortere eller længere  

 perioder, er ikke tilladt.
Aflåsning af værelser om natten betragtes dog ikke  

 som isolation, jf. bekendtgørelsens § 3, stk. 1. Dette er en udvidelse i  

 forhold til de regler der gælder på børne og unge området, jf. reglerne i  

 magtanvendelsesbekendtgørelsen vedrørende døgninistitutioner for børn og unge  

 mv., hvorefter aflåsning af værelser om natten kun kan finde sted på sikrede  

 afdelinger, uden at dette betragtes som isolation.
22. Fiksering Fiksering er ikke tilladt.INDHOLD Ved fiksering forstås anvendelse af mekanisk tvangsmiddel i form af bælte,  

 håndremme, fodremme, livstykke eller anden form for mekanisk fastspænden, jf.  

 bekendtgørelsens § 3, stk. 2.
Regler om anvendelse af de såkaldte bløde midler, eksempelvis fastspænding  

 med stofseler til seng, stol eller toilet, findes indenfor det sociale område  

 i § 4, stk. 2 i bekendtgørelse nr. 568 af 21. december 1979 om magtanvendelse  

 mv. i institutioner for voksne med vidtgående fysiske eller psykiske  

 handicap.
Disse bestemmelser er beregnet for stærkt fysisk eller psykisk  

 handicappede personer, og er nødvendige bl.a. for at hindre fald, fastholde  

 vedkommende til et hjælpemiddel, der er et nødvendigt led i behandlingen, at  

 hindre selvlemlæstende adfærd eller på anden måde beskytte vedkommende.  

 Anvendelsen af midlerne anses ikke for fiksering.
 Der er ikke i lov eller bekendtgørelse om tilbageholdelse af  

 stofmisbrugere i behandling fastsat bestemmelser om anvendelse af tilsvarende  

 midler, da hensyn af den ovenfor nævnte karakter ikke gør sig gældende i  

 forbindelse med behandling af gruppen af stofmisbrugere.
23. Aflåsning af institutionen I det omfang det er nødvendigt for at sikre, at stofmisbrugeren - typisk i en akut opstået krisesituation - forhindres i at forlade institutionen under et aftalt behandlingsforløb, kan  

 institutionen foretage aflåsning af institutionens yderdøre i kortere  

 perioder af dagen.
Institutionen kan desuden aflåses om natten, jf.  

 bekendtgørelsens § 4. Bestemmelsen svarer til § 9 i  

 magtanvendelsesbekendtgørelsen for børn og unge.
 Aflåsning af institutionens yderdøre i kortere perioder af dagen kan  

 sammen med muligheden for lempeligere indgreb, fx. i form af  

 »mandsopdækning«, jf. pkt. 11, være et af de midler, der kan  

 afværge en akut opstået krisesituation.
 Det er en klar forudsætning i loven, at disse midler ikke skal stå alene.  

 Dels er de tilladte midler, sammen med de fysiske indretninger af  

 institutionerne, ikke tilstrækkelige til at kunne opretholde en  

 tilbageholdelse i længere tid, og dels vil situationen i nogle tilfælde kunne  

 virke konfliktskabende eller optrappende, og dermed have den modsatrettede  

 effekt, medmindre der sættes aktivt ind med andre foranstaltninger.
Det er således en forudsætning, at de socialpædagogiske tiltag,  

 institutionerne normalt griber til i dagligdagen, intensiveres i forbindelse  

 med krisesituationer, således at der også ad den vej lægges pres på  

 stofmisbrugeren med henblik på at fortsætte behandlingen.
Der henvises i den  

 forbindelse til de muligheder, der er nævnt i pkt. 11.
Varighed og ophør af tilbageholdelsen 24. Begrænsning i tid og formål Efter § 5, stk. 1, i bekendtgørelsen påhviler det lederen af institutionen  

 til stadighed at påse, at tilbageholdelsen ikke anvendes i videre omfang end  

 nødvendigt.
Ligesom det i bestemmelsens stk. 2 er understreget, at  

 tilbageholdelsen skal ophøre, når betingelserne i lovens § 5 ikke længere er  

 til stede.
Man bør således under tilbageholdelsesperioden til stadighed være  

 opmærksomhed på, dels om den begrundede formodning om, at stofmisbrugeren vil  

 afbryde behandlingen fortsat er til stede, og dels om det fortsat vil være  

 uforsvarligt ikke at tilbageholde enten af behandlings- eller farehensyn, jf.  

 pkt. 12-15.
 Den enkelte tilbageholdelse kan ikke vare over 14 dage fra den endelig  

 beslutning om iværksættelse af tilbageholdelsen er truffet, jf. § 7, stk. 1.  

 Tilbageholdelsen skal således ophøre efter udløbet af 14 dage, selvom  

 betingelserne for tilbageholdelse fortsat er tilstede.
 De 14 dage er en maximum-regel, idet det forudsættes, at det i langt de  

 fleste tilfælde kun vil være nødvendigt at tilbageholde i meget kortere  

 perioder, indtil at misbrugeren er blevet overtalt til at fortsætte  

 behandlingsforløbet.
 Hvis tilbageholdelse kun viser sig nødvendig i fx. et døgn, er den i § 6,  

 stk. 1, nævnte foreløbige beslutning truffet, og beslutningen skal derfor  

 forelægges personsagsudvalget, som skal behandle den, selvom tilbageholdelsen  

 er ophørt.
 I princippet er der ikke noget til hinder for, at der efter en ophørt  

 tilbageholdelsesperiode iværksættes en ny tilbageholdelse, når betingelserne  

 herfor i § 5 er opfyldt, og der er truffet en ny beslutning efter § 6.
 I forbindelse med en ny beslutning om tilbageholdelse - specielt  

 umiddelbart efter en afsluttet tilbageholdelsesperiode - bør det nærmere  

 overvejes, om den valgte behandlingsplan, herunder tilbageholdelsesadgangen,  

 bør ændres.
 Selvom der inden for det halve år, en behandlingskontrakt med mulighed for  

 tilbageholdelse højst kan gælde for, vil kunne forekomme flere  

 tilbageholdelsessituationer, begrænses antallet af sådanne perioder af, at  

 det i § 7 er fastsat, at den samlede tilbageholdelsesperiode inden for 6  

 måneder ikke kan overstige 2 måneder.
Det er efter § 7 lederen af behandlingsinstitutionen, der træffer  

 beslutning om ophøret af tilbageholdelsen.
Stofmisbrugeren skal efter  

 bestemmelsen straks have besked om beslutningen, som efterfølgende også skal  

 meddeles til amtskommunens personsagsudvalg.
Domstolsprøvelse 25. Retsplejelovens § 43 a Efter § 8 skal det amtskommunale personsagsudvalg indbringe beslutningen  

 om tilbageholdelse for retten efter reglerne i retsplejelovens kap. 43 a,  

 hvis stofmisbrugeren anmoder om det.
Som nævnt ovenfor, og som det fremgår af  

 lovbestemmelsen, skal stofmisbrugeren både i forbindelse med indgåelse af  

 kontrakten og samtidig med, at pågældende får meddelelse om den endelige  

 beslutning om tilbageholdelse efter § 6, stk. 2, orienteres om muligheden for  

 at få beslutningen indbragt for retten.
Retsplejelovens kap. 43 a rummer reglerne om prøvelse af administrativ  

 frihedsberøvelse, dvs. frihedsberøvelse uden for strafferetsplejen, der ikke  

 er besluttet af en dømmende myndighed.
Det er de samme regler, der gælder fx.  

 ved fjernelse af børn fra hjemmet efter bistandsloven og ved tvang inden for  

 psykiatrien.
Ifølge retsplejelovens regler (§ 469, stk. 1) er det ikke kun den  

 frihedsberøvede men også den, der handler på hans vegne, som kan begære  

 frihedsberøvelsens lovlighed prøvet af retten.
Foreligger en sådan begæring,  

 skal den myndighed, som har besluttet frihedsberøvelsen eller nægtet at  

 ophæve den - dvs. amtskommunens personsagsudvalg - forelægge sagen for  

 byretten på det sted, hvor den frihedsberøvede har bopæl.
Det er således ikke  

 nødvendigvis retten på det sted, hvor institutionen er beliggende, der skal  

 have sagen forelagt.
Indberetning i forbindelse med overtrædelse  

 af bekendtgørelsen 26. Institutiones forpligtelse Som det er fastsat i bekendtgørelsens § 6 skal der fra institutionens side  

 ske indberetning til amtsrådet i de tilfælde, hvor der har fundet  

 overtrædelse sted af reglerne i bekendtgørelsens § 2 (om fysisk  

 magtanvendelse), § 3 (om isolation og fiksering) og § 4 (om aflåsning), samt  

 hvor der anvendt nødværge.
 Fysisk magtanvendelse inden for rammerne af det i bekendtgørelsens § 2,  

 stk. 1, beskrevne skal ikke indberettes, men episoden protokolleres.
Den eller de medarbejdere, der har været impliceret i en af de nævnte  

 overtrædelser eller har udøvet nødværge skal senest dagen efter episoden  

 afgive skriftlig indberetning derom til institutionslederen, der med sine  

 kommentarer samt forklaringer fra personer, der har overværet episoden, inden  

 3 dage skal videresende indberetningen til amtsrådet.
Så vidt muligt skal  

 indberetningen ledsages af stofmisbrugerens egen redegørelse for episoden,  

 jf. bekendtgørelsens § 6, stk. 2, hvor det videre er fastsat, at  

 indberetningen skal indeholde følgende oplysninger:
 I de tilfælde, hvor der er begrundet mistanke om en strafbar handling, der  

 er undergivet offentlig påtale, skal institutionslederen efter bestemmelsens  

 stk. 3 straks sende indberetning herom til amtsrådet.
En medarbejder, som har overværet episoden, og som ikke dagen efter er  

 bedt om oplysninger til indberetningen, er efter stk. 4 pligtig at meddele  

 sin forklaring til institutionslederen.
Ligesom en medarbejder, der i øvrigt  

 får begrundet viden om episoden, efter stk. 5 også skal meddele  

 institutionslederen denne viden.
 Institutionslederen er endvidere efter stk. 6 pligtig samtidig med sin  

 indberetning til amtsrådet at give kopi af denne til den implicerede  

 medarbejder.
Efter stk. 7 skal en medarbejder, der tjenstligt indberettes for en  

 tjenesteforseelse eller et strafbart forhold, have udleveret en fremstilling  

 af sagens faktiske omstændigheder og have adgang til at afgive en skriftlig  

 udtalelse om fremstillingen.
Medarbejderen skal samtidig gøres bekendt med,  

 at der ikke er pligt til at udtale sig om fremstillingen.
Hvis den implicerede part er institutionslederen, skal der efter stk. 8  

 sendes indberetning direkte til amtsrådet.
Medarbejderen giver i dette  

 tilfælde institutionslederen genpart af sin indberetning.
 Endelig er det i stk. 9 fastsat, at amtsrådet skal træffe afgørelse i  

 sagen inden 6 uger.
Klageadgang, tilsyn og indberetning til  

 Socialministeriet 27. Klage over manglende tilbud om behandlingskontrakt Efter § 2, stk. 3, kan der ikke klages til en anden myndighed over, at  

 amtskommunens personsagsudvalg ikke træffer beslutning om at tilbyde en  

 stofmisbruger en behandlingskontrakt med mulighed for tilbageholdelse.
28. Klage over overtrædelse af bekendtgørelsens  

 bestemmelser Efter § 7 i bekendtgørelsen kan klager vedrørende overtrædelse af  

 bestemmelserne i bekendtgørelsen indbringes for amtsrådet, der træffer  

 afgørelse om de foranstaltninger, der vil være at foretage.
Amtsrådet skal besvare klagerne snarest muligt og inden 6 uger og skal  

 anmode den ansvarlige institutionsleder om en udtalelse, før behandlingen af  

 en klage.
Samtidig med institutionslederens udtalelse skal der indsendes en  

 redegørelse fra den medarbejder, der har kendskab til de forhold, der klages  

 over.
Institutionslederen eller den, denne bemyndiger dertil, skal herudover  

 hurtigst muligt foretage en undersøgelse, der omfatter samtale med  

 stofmisbrugeren, de medarbejdere, der har kendskab til de forhold, der klages  

 over, og mulige vidner til episoden.
Der skal udfærdiges en rapport om  

 samtalerne, og rapporten skal også indsendes med institutionslederens  

 indstilling til amtsrådet.
29. Tilsyn med offentlige og overenskomstdækkede  

 institutioner For så vidt angår tilsynet med døgninstitutioner, der enten er offentligt  

 drevne, eller hvor der er overenskomst, gælder de almindelige regler om  

 tilsynsforpligtelse.
30. Tilsyn med private § 96, stk. 4-institutioner Efter lovens § 3, stk. 2, fører amtsrådet tilsyn med en privat  

 døgninstitution efter bistandlovens § 96, stk. 4, der har indgået  

 behandlingskontrakt med en stofmisbruger med mulighed for tilbageholdelse.
 Tilsynet påhviler amtsrådet i den amtskommune, hvis personsagsudvalg har  

 besluttet at pågældende stofmisbruger skulle have tilbuddet om kontrakt med  

 mulighed for tilbageholdelse, jf. bekgørelsens § 8.
Tilsynsforpligtelsen vil dog efter aftale kunne varetages af et andet amt  

 end dette amt, eventuelt beliggenhedsamtet.
Dette vil især være  

 hensigtsmæssigt, hvis flere amter benytter sig af samme private institution.
Tilsynet med de private institutioner efter bistandslovens § 96, stk. 4,  

 omhandler eksempelvis tilsyn med institutionens personale, behandlingsmetoder  

 og institutionens bygningsmæssige forhold, herunder den fysiske indretning af  

 institutionen.
Tilsynet omhandler ikke den private institutions økonomiske  

 forhold, og kan bl.a. af den grund ikke sidestilles med det almindelige  

 tilsyn efter bistandslovens § 98 for de i amtskommunen beliggende  

 institutioner.
Tilsynet med en privat institution skal specielt relatere sig til  

 institutionens egnethed til at forvalte reglerne om tilbageholdelse af  

 stofmisbrugere.
Amtet kan i forbindelse med tilsynsopgaven endvidere inddrage  

 de oplysninger, der er forudsat indhentet i medfør af lovens § 3, stk. 2, jf.  

 ovenfor under pkt. 4.
 Såfremt det tilsynsførende amt finder, at forholdene på en privat  

 døgninstitution er uacceptable, må det tages op til vurdering, om  

 personsagsudvalgets beslutning om at tilbyde behandlingskontrakter med  

 mulighed for tilbageholdelse på den pågældende institution bør trækkes  

 tilbage.
31. Indberetning til Socialministeriet Amtskommunerne skal efter bekendtgørelsens § 9 indberette til  

 Socialministeriet i hvilket omfang, der er truffet beslutning om at tilbyde  

 stofmisbrugere kontrakt om behandling for stofmisbrug med mulighed for  

 tilbageholdelse samt om antallet af indgåede kontrakter af denne art.
 Dette indbærer, at amterne årligt pr. 1. oktober, første gang dog 1.  

 august 1997, oplyser over for Socialministeriet, om der er truffet beslutning  

 om at anvende lovens bestemmelser, på hvilke institutioner samt for hvilke  

 stofmisbrugergrupper.
 Endvidere oplyses pr. samme dato, hvor mange borgere i amtet, opdelt på  

 kommuner, der i den forløbne periode har fået tilbud om en sådan  

 behandlingskontrakt, hvor mange, der er i en sådan behandling, hvor mange,  

 der har afbrudt behandlingen, samt i hvor mange tilfælde, der er truffet  

 beslutning om at tilbageholde stofmisbrugere.
