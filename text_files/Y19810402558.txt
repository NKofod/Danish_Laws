 Ekspropriationsgrænser kan afmærkes af anlægsmyndigheden og den  

 praktiserende landinspektør i forening, således at anlægsmyndigheden træffer  

 bestemmelse om ekspropriationsgrænser, mens den praktiserende landinspektør  

 træffer bestemmelse om skæringer med eksisterende skel.
 I skrivelse af 10.3. 1981 har De anmodet om en udtalelse om, hvorvidt en  

 anlægsmyndighed ved sin ansatte landinspektør selv må foretage afmærkning af  

 nye skel for et anlægsarbejde.
 I den anledning skal man meddele følgende:
Efter landinspektørlovens § 4, stk.1, jf. udstykningslovens §§5, 18 og 28,  

 har praktiserende landinspektører og deres assistenter med beskikkelse eneret  

 til at udføre matrikulært arbejde i områder med fri praksisret.
Det fremgår  

 af forarbejderne til landinspektørloven, at fastsættelse, afmærkning  

 og indmåling af de nye skel for et anlægsarbejde er et sådant matrikulært  

 arbejde.
 På den baggrund er det matrikeldirektoratets principielle opfattelse, at  

 den omhandlede skelafmærkning kun må foretages under ledelse og ansvar af en  

 praktiserende landinspektør eller en landinspektørassistent med beskikkelse.
 Direktoratet er imidlertid opmærksom på, at de særlige forhold omkring  

 grænser, der allerede er fastsat ved en ekspropriationsforretning, kan tale  

 for, at anlægsmyndigheden selv afmærker ekspropriationsgrænser med  

 skelmærker.
 I den forbindelse skal man henlede opmærksomheden på punkt 3.1.1 i bilag 1  

 til Vejdirektoratets Paradigma for aftale med Praktiserende Landinspektører,  

 1978. Det fremgår heraf, at »afmærkning af skel foretages af  

 anlægsmyndigheden og den praktiserende landinspektør i forening, således at  

 anlægsmyndigheden træffer bestemmelse om ekspropriationsgrænser, mens den  

 praktiserende landinspektør træffer bestemmelse om skæringer med eksisterende  

 skel og det skel, der i øvrigt bevares....« Det fremgår af  

 publikationens forord, at repræsentanter for Den danske Landinspektørforening  

 har deltaget i udarbejdelsen.
På baggrund af den nævnte aftale vil direktoratet ikke modsætte sig, at  

 den citerede fremgangsmåde anvendes.
Det må imidlertid i sådanne tilfælde  

 være en klar forudsætning, at den praktiserende landinspektør, der udfærdiger  

 den matrikulære berigtigelsessag - og således benytter anlægsmyndighedens  

 skelafmærkning - har ansvaret for skelafmærkningen i relation til  

 udstykningslovgivningen.
Den praktiserende landinspektør må derfor udøve  

 tilsyn med afmærkningen i det omfang, det er nødvendigt for at kunne påtage  

 sig dette ansvar.
 (* 1) Offentliggjort i tidsskriftet Landinspektøren 31. bind, side 331.
