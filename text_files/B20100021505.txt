Bekendtgørelse om ændring af bekendtgørelse om formidling, udbud og rådgivning ved omsætning af fast ejendom (Formidlingsbekendtgørelsen)1) (Implementering af Servicedirektivet) § 1 I bekendtgørelse nr. 695 af 22. juni 2006 om formidling, udbud og rådgivning ved omsætning af fast ejendom (Formidlingsbekendtgørelsen), som ændret ved bekendtgørelse nr. 1298 af 8. december 2006, foretages følgende ændringer:
 1. Som fodnote til bekendtgørelsens titel indsættes:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF om tjenesteydelser i det indre marked (EU-Tidende 2006 L 376 s. 36).« 2. Overskriften i kapitel 2 affattes således:
»Oplysning om formidleres og rådgiveres økonomiske og personlige interesser mv.« 3. Efter § 3 indsættes:
»§ 3 a.
Formidleren skal oplyse forbrugeren om:
1) kontaktoplysninger til Erhvervs- og Byggestyrelsen, 2) de faglige organisationer, som formidleren er medlem af, 3) sin faglige titel og hvilket EU-land, der har udstedt titlen, og 4) erhvervsansvarsforsikringer og garantier, som formidleren har tegnet samt kontaktoplysninger på forsikringsselskabet og oplysning om, hvor forsikringen dækker geografisk.
Stk. 2. Hvis forbrugeren anmoder om det, skal formidleren oplyse om de faglige regler, der gælder i det land, hvor formidleren er etableret, og hvordan forbrugeren får adgang til dem.« 4. I § 5 indsættes efter stk. 2 som nyt stykke:
»Stk. 3. Oplysningerne efter § 3 a kan gøres tilgængelige ad elektronisk vej via formidlerens hjemmeside eller ved at oplysningerne er tilgængelige der, hvor formidleren udøver sin virksomhed.« § 2 Bekendtgørelsen træder i kraft den 31. marts 2010.
Erhvervs- og Byggestyrelsen, den 9. marts 2010 Finn Lauritzen / Henning Steensig 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF om tjenesteydelser i det indre marked (EU-Tidende 2006 L 376 s. 36).
