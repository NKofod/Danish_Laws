Præmieafløsning af livrente Spørgsmål Ligningsrådet blev spurgt om følgende:
 Hvorvidt A i forbindelse med en eventuel præmieafløsning  

 kunne aftale, at udbetalingen skulle begynde i umiddelbar forlængelse  

 af indbetalingen.
 A tegnede i december 2000 gennem banken en livrente som privatordning i et  

 forsikringsselskab med en årlig præmie på 100.000 kr., der  

 skulle betales første gang i december 2000 og sidste gang i december  

 2009. Den aftalte præmieperiode var på 10 år, og der var  

 fuldt fradrag for præmien ved opgørelsen af den skattepligtige  

 indkomst i medfør af pensionsbeskatningslovens § 18, stk. 1. Ved  

 tegningen lagde forespørgeren vægt på, at han efter 5-6  

 år i forbindelse med salg af virksomhed kunne indbetale resten af de  

 aftalte præmier og påbegynde udbetaling med det samme.
Den skatteansættende myndigheds udtalelse Den kommunale skatteforvaltning bemærkede, at de  

 påtænkte indbetalingsforløb ville bevirke, at fradrag for  

 præmie skulle foretages over en periode på 10 år i  

 medfør af pensionsbeskatningslovens § 18, stk. 4. Indbetalingen af  

 resten af de aftalte præmier ville således ikke ændre  

 på fradragstidspunktet for præmien, der således skulle  

 fradrages i overensstemmelse med den oprindelige aftale.
 Told- og Skatteregionen bemærkede, at hvis pensionsindbetalingerne  

 skulle anses for et engangsindskud ville fradragene også skulle  

 fordeles over 10 år i medfør af pensionsbeskatningslovens § 18,  

 stk. 4. Regionen bemærkede videre, at pensionsbeskatningslovens § 18 A  

  ikke fandt anvendelse.
 Ligningsrådet udtalte i overensstemmelse med styrelsens  

 indstilling og begrundelse:
 A tegnede en pensionsordning med løbende udbetalinger omfattet af  

 pensionsbeskatningslovens § 2.
 Det fremgår af bestemmelsen i pensionsbeskatningslovens § 18, stk.  

 1, at ved opgørelsen af den skattepligtige indkomst kan ejeren af  

 ordningen med de i stk. 2-7 nævnte begrænsninger fradrage de i  

 indkomståret forfaldne bidrag eller præmier til pensionsordninger  

 omfattet af kapitel 1.
 I bestemmelsen om rateopsparing i pensionsøjemed i  

 pensionsbeskatningslovens § 11 A er anført, at adgangen til at  

 foretage indskud til en rateopsparing i pensionsøjemed ophører  

 med udgangen af det kalenderår, der ligger forud for det år,  

 hvori første rateudbetaling vil finde sted.
 I Ligningsrådets bindende forhåndsbesked af 21. august 2001,  

 SKM2001.329. LR, blev der svaret nej på spørgsmålet om  

 udbetalingstidspunktet på en rateopsparing i pensionsøjemed  

 kunne fremrykkes fra den 1. januar 2004 til den 1. januar 2002, såfremt  

 der blev foretaget en éngangsindbetaling på 60.000 kr. i 2001.  

 Der blev i den forbindelse lagt vægt på, at der i givet fald  

 ville være foretaget indskud på pensionsordningen efter, at der  

 var sket udbetaling, idet éngangsindskuddet i 2001 blev anset som  

 forudbetaling for bidragene, der ellers skulle betales i 2002 og 2003.  

 Pensionsordningen ansås derfor ikke som ophørt, og  

 forespørgeren blev stillet fradragsmæssigt som om, at  

 indbetalingerne var foretaget i henholdsvis 2002 og 2003. Ved vurderingen af,  

 hvorvidt der kunne ske udbetaling i 2002 i stedet for som aftalt i 2004, blev  

 éngangsindskuddet i 2001 derfor anset som om, der var foretaget  

 indbetalinger i henhold til det oprindeligt aftalte.
 Under hensyn til at bestemmelsen i pensionsbeskatningslovens § 11 A alene  

 vedrører rateopsparing i pensionsøjemed, indstillede styrelsen,  

 at der blevet svaret ja, således at A i forbindelse med en eventuel  

 præmieafløsning kunne aftale, at udbetalingen skulle begynde i  

 umiddelbar forlængelse af indbetalingen.
 Ligningsrådet tiltrådte indstillingen.
