 Selvstændig virksomhed med terapi drevet i væsentligt omfang, ret til skattefri præmie, lav omsætning, 2-6 sessioner/kunder pr. uge, virksomhed ej drevet fra medlemmets bopæl men fra lejet lokale, åbnings- og telefontid fra kl. 9-16.30, i hvilket tidsrum medlemmet var til stede i terapilokalet.
 Ankenævnet har behandlet Deres klage på møde den 2. oktober 2008.
Nævnet traf denne A F G Ø R E L S E De anses for i perioden fra den 7. juni 2002 til den 6. juni 2007 at have drevet selvstændig virksomhed i væsentligt omfang.
 På den baggrund hjemvises spørgsmålet om, hvor mange skattefri præmier De har ret til, til Arbejdsdirektoratet til fornyet prøvelse.
 Der er ikke grundlag for at kritisere [navne udeladt] for den vejledning, som De har modtaget.
 Ankenævnet ændrer Arbejdsdirektoratets afgørelse af den 7. april 2008 delvist.
B E G R U N D E L S E Ankenævnet har lagt til grund, at  De påbegyndte selvstændig virksomhed med terapi fra lejet lokale pr. 7. august 2001,  det fremgår af et udateret samtalenotat fra [navn udeladt], at De den 30. maj 2002 ansøgte om efterlønsbevis, og at De i den forbindelse oplyste, at De drev selvstændig virksomhed ca. 10-15 timer om ugen,  [navn udeladt] ved brev af 30. maj 2002 til Dem henviste til, at De havde oplyst over for a-kassen, at De drev selvstændig virksomhed som bibeskæftigelse,  De fyldte 60 år den 7. juni 2002,  det fremgår af et samtalenotat fra [navn udeladt], at De den 25. juli 2002 oplyste over for [navn udeladt], at De ikke drev selvstændig virksomhed som hovedbeskæftigelse, og [navn udeladt] i den forbindelse vejledte Dem om, at hvis De drev selvstændig virksomhed som hovedbeskæftigelse, skulle De overflyttes til [navne udeladt],  De på blanketten AR 259 af 10. august 2002 oplyste, at De normalt var beskæftiget i virksomheden 20 timer om ugen,  De ved tro- og loveerklæring af 10. august 2002 skrev under på, at De stod til rådighed for arbejdsmarkedet i fuldt omfang, og at De var aktivt arbejdssøgende til lønmodtagerarbejde,  De den 5. september 2002 fik udstedt et efterlønsbevis med virkning fra den 7. juni 2002,  det fremgår af efterlønsbeviset, at De  såfremt De udskød Deres overgang til efterløn i mindst 2 år og dokumenterede, at De i denne periode drev selvstændig virksomhed i væsentligt omfang  havde mulighed for ved fortsat arbejde at optjene ret til en skattefri præmie,  det fremgår af et samtalenotat fra [navn udeladt], at [navn udeladt] den 9. juli 2003 vejledte Dem om betingelserne for at drive selvstændig virksomhed som bibeskæftigelse i kombination med efterløn,  De i 2004 blev overflyttet fra [navn udeladt] til [navn udeladt] i forbindelse med en kollektiv overflytning,  De fyldte 65 år den 7. juni 2007,  De ved brev af 12. juli 2007 til [navn udeladt] oplyste, at De drev selvstændig virksomhed med en daglig åbnings- og telefontid fra kl. 9 til kl. 16.30, at Deres personlige arbejdsopgaver i virksomheden var forskellige former for terapi, herunder drømme-, krops- og samtaleterapi, at De havde en ugentlig arbejdstid på 37 timer, og at De havde et stort arbejde med at læse drømme og symboler samt relevant faglig litteratur, og  De ved brev af 9. september 2007 til [navn udeladt] henviste til, at De fra hverken [navn udeladt] eller [navn udeladt] havde modtaget fyldestgørende vejledning om betingelserne for optjening af skattefri præmie og om overflytning til en a-kasse for selvstændige erhvervsdrivende,  De på blanketten AR 259 af 4. februar 2008 oplyste, at De normalt var beskæftiget i virksomheden 37 timer om ugen,  De ved brev af 4. februar 2008 til Arbejdsdirektoratet fremsendte oplysninger om omsætningen i virksomheden fra 2002 til den 6. juni 2007,  De ved brev af 2. marts 2008 til [navn udeladt] anførte, at De ved opstarten af Deres virksomhed spurgte [navn udeladt], om De skulle overflyttes til en anden a-kasse, i hvilken forbindelse [navn udeladt] oplyste, at det var lige meget, hvilken a-kasse De var medlem af,  De ved samme brev henviste til, at oplysningerne om, at De normalt var beskæftiget 20 timer om ugen i Deres virksomhed, var afgivet med henblik på at kunne få supplerende dagpenge,  De ved brev af 30. marts 2008 til Arbejdsdirektoratet oplyste, at De ikke var bekendt med, at De hos [navn udeladt] var registreret med en ugentlig arbejdstid på 20 timer,  De i Deres klage af 7. maj 2008 anførte, at De ikke er blevet vejledt korrekt,  De ved brev af 10. september 2008 har oplyst, at en session pr. 1. januar 2006 kostede 500 kr., at en session har en varighed mellem 5 kvarter og 1,5 time, at De bruger ca. 2 timer på forberedelse forud for hver session, og at virksomheden stort set har taget al Deres tid,  De den 18. september 2008 telefonisk oplyste over for sekretariatet, at De var til stede i det lejede terapilokale alle hverdage fra kl. 9.00 til kl. 16.30 i hele den periode, hvor De drev selvstændig virksomhed, og at De i det nævnte tidsrum havde åben for både personlige og telefoniske henvendelser.
 Ankenævnet har endvidere lagt følgende oplysninger om Deres selvstændige virksomhed til grund:
 * Beskæftigelse til opfyldelse af 2-års-reglen regnes fra den dag efterlønsbeviset har virkning, hvilket vil sige fra den 7. juni 2002. Deres omsætning i 2002, der ifølge Deres oplysninger udgjorde 102.500 kr., er således reduceret forholdsmæssigt.
2-års-reglen og skattefri præmie Et medlem, som tidligst overgår til efterløn mindst 2 år efter, at efterlønsbeviset har virkning, og som i denne periode har drevet selvstændig virksomhed i væsentligt omfang, optjener ved arbejde herudover i mindst 481 timer ret til en skattefri præmie, når medlemmet fylder 65 år.
 Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang.
Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Ankenævnet finder uanset den lave omsætning på baggrund af et kundeantal på mellem 2 og 6 pr. uge i årene 2002 - 2007, at De skal anses for i perioden fra den 7. juni 2002 til den 6. juni 2007 at have drevet selvstændig virksomhed i væsentligt omfang.
 Ankenævnet har lagt vægt på, at De har drevet Deres virksomhed fra lejede lokaler, og at De har oplyst at have en åbnings- og telefontid fra kl. 9.00  16.30 hver dag.
 De opfylder således det beskæftigelseskrav, der både er en betingelse for at opfylde 2-års-reglen og en betingelse for efterfølgende at optjene ret til skattefri præmie.
A-kassens vejledning Ankenævnet finder ikke, at der er grundlag for at kritisere hverken [navn udeladt] eller [navn udeladt] for den vejledning, som De har modtaget.
 Det fremgår af Deres efterlønsbevis, at De  såfremt De udskød Deres overgang til efterløn i mindst 2 år og dokumenterede, at De i denne periode drev selvstændig virksomhed i væsentligt omfang  havde mulighed for ved fortsat arbejde at optjene en skattefri præmie.
 Ankenævnet finder således, at [navn udeladt] ved udstedelsen af Deres efterlønsbevis vejledte Dem om betingelserne for at optjene ret til skattefri præmie, herunder beskæftigelseskravet.
 I forhold til det af Dem anførte om, at hverken [navn udeladt] eller [navn udeladt] vejledte Dem om, at De skulle overflyttes til en a-kasse for selvstændige erhvervsdrivende, skal nævnet henvise til ovennævnte samtalenotat, hvoraf det fremgår, at [navn udeladt] den 27. juli 2002 vejledte Dem om, at hvis De drev selvstændig virksomhed som hovedbeskæftigelse, skulle De overflyttes til [navn udeladt].
 Det bemærkes, at hverken [navn udeladt] eller [navn udeladt] i forbindelse med den kollektive overflytning i 2004 havde pligt til at foretage en individuel vurdering af Deres beskæftigelsesforhold, herunder vejlede Dem om, hvorvidt De skulle overflyttes til en a-kasse for selvstændige erhvervsdrivende.
 For så vidt angår Deres klage over Arbejdsdirektoratets vejledning, skal nævnet henvise til Beskæftigelsesministeriets brev af 30. juni 2008 til Dem, hvoraf det fremgår, at ministeriet vil behandle denne del af Deres klage, når ankenævnet har truffet afgørelse i sagen.
R E G L E R Ankenævnet henviser til  § 74 k, stk. 1, i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  § 10, stk. 1, nr. 3, og § 11, stk. 1, og stk. 2, i bekendtgørelse nr. 1621 af 13. december 2006 om fleksibel efterløn,  § 7 i bekendtgørelse nr. 1303 af 14. december 2005 om drift af selvstændig virksomhed, og  § 1 i bekendtgørelse nr. 310 af 19. maj 1999 om en a-kasses pligt til at vejlede m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt Deres brev af 10. september 2008 til nævnet.
På ankenævnets vegne .
 De kan læse om afgørelsens retlige grundlag på de følgende sider.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 Præmieordning § 74 k.
Et medlem, som tidligst overgår til efterløn mindst 2 år efter, at efterlønsbeviset har virkning, og som i denne periode har haft lønarbejde i mindst 3.120 timer, et deltidsforsikret medlem dog mindst 2.496 timer, eller har drevet selvstændig virksomhed i væsentligt omfang, optjener ved arbejde herudover i mindst 481 timer ret til en skattefri præmie, når medlemmet fylder 65 år eller afgår ved døden.
Det er en betingelse, at medlemmet ikke har fået udbetalt delpension efter lov om delpension.
Det er endvidere en betingelse, at der ikke er sket tilbagebetaling af efterlønsbidraget efter § 77 a.
Bekendtgørelse nr. 1621 af 13. december 2006 om fleksibel efterløn 2-års-reglen § 10. Et medlem, som tidligst overgår til efterløn mindst 2 år efter bevistidspunktet, og som i den periode har haft lønarbejde eller selvstændig virksomhed og lønarbejde som kombinationsforsikret i mindst 3.120 timer, et deltidsforsikret medlem dog mindst 2.496 timer, eller drevet selvstændig virksomhed i væsentligt omfang, har ret til:
1) at få efterløn med den dagpengesats, medlemmet ville være berettiget til i tilfælde af ledighed, dog mindst satsen beregnet efter § 3, stk. 2, 2) at få fradrag for pension mv. i efterlønnen udelukkende efter § 21, og 3) at optjene en skattefri præmie efter § 11.
Præmieordningen § 11. Et medlem, der opfylder 2-års-reglen i § 10, kan ved at arbejde herudover optjene timer til en skattefri præmie.
Timer til den skattefri præmie kan optjenes indtil den dag, hvor medlemmet fylder 65 år.
Arbejdet skal udføres her i riget, i et andet EØS-land eller i Schweiz, og medlemmet skal have bopæl her i riget, i et andet EØS-land eller i Schweiz, jf. dog stk. 5.
Stk. 2. Arbejdet gøres op og dokumenteres efter reglerne om optjening af beskæftigelseskravet i bekendtgørelse om beskæftigelseskrav og dagpengeperiode, bekendtgørelse om drift af selvstændig virksomhed samt i bekendtgørelse om kombinationsforsikring, jf. dog stk. 4-7. Drift af selvstændig virksomhed i væsentligt omfang medregnes med 37 timer pr. uge.
Herudover kan alle timer fra lønarbejde, der udføres sideløbende med drift af selvstændig virksomhed i væsentligt omfang, medregnes.
Kombinationsforsikrede kan medregne 15 timer pr. uge fra den selvstændige virksomhed, hvis de almindelige betingelser herfor er opfyldt.
Herudover kan kombinationsforsikrede medregne alle løntimer.
Bekendtgørelse nr. 1303 af 14. december 2005 om drift af selvstændig virksomhed Beskæftigelseskravet § 7. Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang, jf. lovens § 53, stk. 2, litra a, og stk. 6, litra a.
Stk. 2. Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Stk. 3. Drift af selvstændig virksomhed i en periode med delpension kan medregnes med den nedsatte arbejdstid, der ligger til grund for tildelingen af delpension.
 Stk. 4. Drift af selvstændig virksomhed i perioder, hvor medlemmet har modtaget etableringsydelse i henhold til lov om en aktiv arbejdsmarkedspolitik, eller lignende offentlige tilskud, kan ikke medregnes til opfyldelse af beskæftigelseskravet.
 Stk. 5. Det er en forudsætning for anvendelsen af stk. 1-3, at overskud eller underskud fra virksomheden oplyses til skattevæsenet, og at virksomheden har anmeldt lovpligtige momsangivelser.
 Stk. 6. For medlemmer, der er forsikret efter lovens § 45 (kombinationsforsikring), og medlemmer, der driver selvstændig virksomhed i væsentligt omfang, kan der for en uge højst medregnes et timetal, der svarer til den almindeligt gældende, fulde arbejdstid inden for det offentlige område.
 Stk. 7. Vurderingen af, om lønarbejde udført sideløbende med selvstændig virksomhed som hovedbeskæftigelse kan medregnes ved opgørelsen af beskæftigelseskravet, foretages efter reglerne i bekendtgørelse om beskæftigelseskrav og dagpengeperiode.
 Stk. 8. Kun hele uger, hvor virksomheden har været drevet i væsentligt omfang, kan medregnes til opgørelse af beskæftigelseskravet.
 Stk. 9. Selvstændig virksomhed som bibeskæftigelse kan ikke medregnes til opfyldelse af beskæftigelseskravet.
 Bekendtgørelse nr. 310 af 19. maj 1999 om en a-kasses pligt til at vejlede m.v.
Generel vejledningspligt § 1. En a-kasse har pligt til at vejlede sine medlemmer om de rettigheder og pligter, der følger af kapitel 7-16 i lov om arbejdsløshedsforsikring m.v., samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. En a-kasse har altid pligt til at give det enkelte medlem individuel og personlig vejledning, når medlemmet har særligt behov herfor.
