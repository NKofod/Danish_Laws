Ankestyrelsens principafgørelse O-69-95 om forlængelse af den 5årige støtteperiode - særlige sociale forhold Resume:
 Støtteperioden for en lærerstuderende kunne forlænges ud over hovedreglen på 5 år.
 Ankestyrelsen lagde vægt på, at det hidtidige forløb af studiet havde været tilfredsstillende og at uddannelsen var næsten gennemført, men at ansøgeren på grund af særlige sociale forhold havde været ude for en midlertidig forsinkelse af gennemførelsen af erhvervsplanen.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 43, stk. 4 Sagsfremstilling:
 En 51-årig mand fik i 1988 bevilget revalideringshjælp i 2 år til færdiggørelse af en uddannelse til cand.mag.
 I september 1990 blev der bevilget yderligere maksimum 1 års støtte til færdiggørelsen af uddannelsen.
Revalidenden oplyste da, at han havde skiftet til læreruddannelsen.
Han fik herefter bevilget bruttorevalideringsydelse for 1 år ad gangen i alt 4 år svarende til uddannelsens normerede længde.
Ved eksamen i det indleverede speciale dumpede han med henvisning til, at emnet var misforstået.
Uddannelsen blev derved forlænget med 6 måneder.
 Revalidenden søgte forlængelse af støtteperioden og begrundede sin ansøgning med, at der under specialeskrivningen havde været problemer med den tidligere hustru og det fælles barn, hvorunder moderen aflyste den af revalidenden arrangerede konfirmation.
 Kommunen afslog at forlænge støtteperioden og begrundede det med, at der ikke var tale om helt specielle forhold og henviste til, at de øvrige eksamener inden for samme semesterperiode var bestået med karakterer over middel.
Ankenævnet tiltrådte kommunens afgørelse med den givne begrundelse.
Sagen blev behandlet i principielt møde med henblik på prøvelse af forlængelsesbetingelserne i bekendtgørelsens kapitel 3, navnlig § 7 om forlængelse, hvis sygdom, pasning af syge eller handicappede børn, barsel eller særlige sociale forhold forsinker gennemførelsen af erhvervsplanen.
 Afgørelse:
 Ankestyrelsen fandt, at støtteperioden skulle forlænges, således at ansøgeren kunne færdiggøre sin uddannelse med eksamen i det pædagogiske speciale.
 Ankestyrelsen lagde ved afgørelsen vægt på, at det hidtidige forløb af studiet havde været tilfredsstillende, og at revalidenden næsten havde fuldført uddannelsen, men at han på grund af særlige sociale forhold havde været udsat for en midlertidig forsinkelse af gennem førelsen af erhvervsplanen.
 Ankestyrelsen ændrede således ankenævnets afgørelse.
