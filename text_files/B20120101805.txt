Bekendtgørelse om politiets fjernelse og afhændelse af køretøjer I medfør af § 123, stk. 5, og § 124 i færdselsloven, jf. lovbekendtgørelse nr. 1047 af 24. oktober 2011, fastsættes:
 § 1. Politiet kan foranledige køretøjer, som er omfattet af færdselslovens § 123, stk. 1, fjernet, hvis de henstår på et område, der er omfattet af færdselsloven.
§ 2. Køretøjet bringes til politiets opbevaringsplads.
Anviser køretøjets fører eller ejer anden lovlig opbevaringsplads, bringes køretøjet til den anviste plads, hvis afstanden til denne er højst 20 km, eller den ligger nærmere end politiets opbevaringsplads.
 § 3. Politiet kan sælge køretøjer omfattet af § 1 i overensstemmelse med bestemmelserne i færdselslovens § 123, stk. 3 og 4.
 § 4. Politiet kan i overensstemmelse med bestemmelserne i færdselslovens § 123, stk. 3 og 4, sælge køretøjer, der uden at være omfattet af færdselslovens § 123, stk. 1, er i politiets varetægt.
 § 5. Bekendtgørelsen træder i kraft den 1. december 2012.
 Stk. 2. Samtidig ophæves bekendtgørelse nr. 64 af 28. januar 1992 om politiets fjernelse og afhændelse af køretøjer.
