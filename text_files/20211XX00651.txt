Skriftlig fremsættelse (1. april 2022) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om engangstilskud til husstande med lav indkomst og varmekilder omfattet af ekstraordinære prisstigninger i fyringssæsonen 2021-2022 (Lovforslag nr.
L 158) Lovforslaget følger af aftale af 11. februar 2022 om målrettet varmecheck og tillægsaftale af 30. marts.
Formålet med engangstilskuddet er at afbøde den ekstraordinære situation for fyringssæsonen 2021-2022 for husstande, som er særligt udsat for prisstigninger og ikke har en stor indtægt.
Lovforslaget udmønter den del af aftalen, der vedrører indførelse af et skattefrit engangstilskud på 6.000 kr. til husstande med en årlig samlet indkomst under 650.000 kr. og en varmekilde, der er særligt ramt af høje prisstigninger.
De omfattede varmekilder udgør 1) hustande, der opvarmes af individuelle gasfyr, 2) husstande, som ligger i et fjernvarmeområde med en gasandel over 65 % eller en kombination af gas og el, der giver samme prisstigning og 3) husstande med elvarme (elpaneler og varmepumper) som primær varmekilde med en tilsvarende prisstigning.
Engangstilskuddet udbetales automatisk til de berettigedes NemKonto af Arbejdsmarkedets Tillægspension og uden ansøgning til den ældste person i hver af de hustande, der opfylder de ovennævnte betingelser.
Tilskuddet vil ikke få betydning for offentlige ydelser og er beskyttet mod kreditorforfølgning op til udbetalingstidspunktet.
På nuværende tidspunkt forventes, at hovedparten af de berettigede husstande har modtaget engangstilskuddet i september 2022.
 Husstande, der ikke modtager engangstilskuddet pga. f.eks. fejl i datagrundlaget, kan inden for en periode, der fastsættes af Energistyrelsen, ansøge om engangstilskuddet.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
Det foreslås, at loven træder i kraft ved bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
