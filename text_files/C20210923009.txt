Cirkulære om aftale om løn under fravær efter sygedagpengelovens kapitel 21 a (Til samtlige ministerier mv.) 1. Skatteministeriet, Medarbejder- og Kompetencestyrelsen, på den ene side og Offentligt Ansattes Organisationer (Det Statslige Område), CO10 - Centralorganisationen af 2010, Lærernes Centralorganisation og Akademikerne på den anden side har indgået vedlagte aftale af 31. marts 2021 om løn under fravær efter sygedagpengelovens kapitel 21 a.
 2. Det henstilles, at ansatte, der er omfattet af aftalen, gøres opmærksomme på deres forpligtelser i medfør af sygedagpengeloven.
 3. Cirkulæret har virkning fra den 20. maj 2020 og ophæves den 1. juli 2021.
Skatteministeriet, Medarbejder- og Kompetencestyrelsen, den 9. april 2021 Anne Hjedes Keith Bilag Aftale om løn under fravær efter sygedagpengelovens kapitel 21 a - § 1.
 Aftalen gælder for tjenestemænd og tjenestemandslignende ansatte og ansatte i henhold til overenskomster og aftaler indgået på den ene side af eller efter bemyndigelse fra Skatteministeriet og på den anden side af eller efter bemyndigelse fra de underskrivende centralorganisationer eller organisationer, der er tilsluttet centralorganisationerne.
 § 2.
 En ansat, som er i øget risiko ved smitte med covid-19 og/eller er pårørende til en person, der er i øget risiko for et alvorligt sygdomsforløb ved smitte med covid-19, og helt er fritaget fra sin arbejdsforpligtelse, jf. sygedagpengelovens §§ 58 b og 58 c, har ret til fuld løn under fraværet.
 Stk. 2. Lønnen beregnes på samme måde som løn under sygdom.
 § 3.
 Det er en forudsætning for ret til løn under fraværet, at arbejdsgiveren har refusionsadgang, jf. sygedagpengelovens § 58 e.
 § 4.
 Aftalen har virkning fra den 20. maj 2020 og gælder til og med den 30. juni 2021.
