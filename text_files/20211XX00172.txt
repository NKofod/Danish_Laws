Skriftlig fremsættelse (10. november 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov for Færøerne om kapitalkrav og tilsynsmæssige krav for kreditinstitutter og investeringsselskaber (Lovforslag nr.
L 71) Loven har til formål at sætte to EU-forordninger på det finansielle område i kraft for Færøerne.
Det drejer sig om en forordning, der styrker penge- og realkreditinstitutternes robusthed og øge den finansielle stabilitet, samtidig med at reglerne understøtter kreditformidling, vækst og beskæftigelse.
Forordningen ændrer de eksisterende kapitalkravsregler og gennemfører bl.a. en række standarder fra Basel-Komitéen, herunder vedrørende gearingsgrad, stabil finansiering og markedsrisiko.
Formålet med den anden forordning er at understøtte penge- og realkreditinstitutterne i fortsat at låne ud til virksomheder og privatpersoner under COVID-19-krisen og den følgende genopretning af europæisk økonomi.
Færøerne er ikke medlem af EU.
Forordningerne har derfor ikke virkning på Færøerne.
Det er derfor nødvendigt at sætte reglerne i kraft ved lov.
Loven er en rigslov, der både skal vedtages i Folketinget og i Lagtinget.
Loven kommer ikke til at gælde i Danmark.
 Det foreslås, at Erhvervsministeren fastsætter tidspunktet for lovens ikrafttræden.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
