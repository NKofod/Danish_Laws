Nr BTL 29 Betænkning over Forslag til lov om befordringsrabat til studerende ved  

 videregående uddannelser   

 Nr L 29 1996-97, 1. samling Afgivet af Uddannelsesudvalget Afgivet: 19961210 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
 Endvidere har udvalget modtaget skriftlige henvendelser fra Håndværksrådet  

 og Kommunernes Landsforening.
 Der er af undervisningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de stillede  

 ændringsforslag.
Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling,  

 men vil stemme for de stillede ændringsforslag.
Mindretallet vil begrunde sin  

 indstilling mundtligt ved lovforslagets 2. behandling.
Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet er for så vidt enig i hensigten bag lovforslaget, nemlig at  

 tilgodese de studerende ved videregående uddannelser, der på grund af  

 afstanden mellem bopæl og uddannelsessted har væsentlige udgifter til  

 transport.
Mindretallet finder imidlertid, at den foreslåede rabatordning er  

 så bureaukratisk, at det ikke er muligt at støtte lovforslaget i dets  

 nuværende udformning.
Mindretallet finder, at der i forvejen er rigeligt  

 bureaukrati både ved administrationen af de kollektive transportmidler og  

 statens uddannelsesstøtte (SU), og dette bureaukrati vil med det foreliggende  

 lovforslag blive væsentligt forværret, hvilket også undervisningsministerens  

 ændringsforslag til lovforslaget er et tydeligt eksempel på.
Mindretallet er af den opfattelse, at studerende ved de videregående  

 uddannelser burde have samme mulighed for et skattemæssigt fradrag for  

 befordring mellem hjem og uddannelsessted, som lønmodtagere har for  

 befordring mellem hjem og arbejdsplads.
En sådan fradragsordning ville være  

 uhyre simpel at administrere og ville ydermere overlade valget af  

 transportmiddel til den studerende selv frem for den formynderiske holdning,  

 der er udtrykt i lovforslagets rabatordning, som udelukkende gælder i  

 forbindelse med kollektive transportmidler.
Mindretallet har endvidere svært  

 ved at se, hvordan lovforslaget harmonerer med ønsket om at tilgodese  

 studerende og uddannelsesinstitutioner i tyndt befolkede områder, hvor valg  

 af offentlige transportmidler ofte er så godt som udelukket.
Mindretallet opfordrer derfor undervisningsministeren til at trække  

 lovforslaget tilbage og i stedet lade regeringen fremsætte et lovforslag,  

 hvorefter studerende ved de videregående uddannelser får samme skattemæssige  

 fradrag for befordring, som lønmodtagere har.
Hvis undervisningsministeren  

 ikke trækker sit lovforslag tilbage, vil mindretallet overveje selv at  

 fremsætte et lovforslag af dette indhold.
 ÆndringsforslagAf undervisningsministeren, tiltrådt af et  

flertal (udvalget med undtagelse af DF):
 Til § 1 1) I stk. 1 indsættes efter 1. pkt. som nyt punktum:
»Periodekort kan efter undervisningsministerens nærmere bestemmelse  

 sidestilles med månedskort.« 2) I stk. 3, 1. pkt., indsættes efter »fravælges«  

 ordene: », jf. dog § 5, stk. 1, nr. 1«.
 Til § 3 3) I stk. 1 udgår 3. pkt.
 4) Stk. 2 udgår.
 Stk. 3 og 4 bliver herefter stk. 2 og 3.
 5) Stk. 3, der bliver stk. 2, affattes således:
»Stk. 2. Den studerende skal ved anmodning om rabat fremvise  

 meddelelse fra styrelsen, jf. § 2, samt personlig legitimation med  

 vellignende foto.« Til § 4 6) I stk. 3 udgår 3. pkt.
 7) Stk. 4 affattes således:
»Stk. 4. Revisoren for en transportansvarlig efter stk. 1  

 attesterer, at rabatten er ydet i overensstemmelse med § 3, stk. 1, og at  

 rabatbeløbet i øvrigt er opgjort korrekt.« Til § 5 8) I nr. 1 indsættes efter »jf. § 2«  

 ordene: », herunder om at studerende, der fravælger SU i en længere  

 periode, ikke har ret til rabat«.
 9) I nr. 3 indsættes efter »månedskort« ordene:  

 »og periodekort«.
 10) Efter nr. 3 indsættes som nyt nummer:
 »01) hvordan studerende, der i en måned skal bruge flere månedskort,  

 samlet kan opnå rabat i overensstemmelse med § 3, stk. 1«.
 11) Nr. 4 affattes således:
 »4) opgørelsen af, hvilke beløb der er ydet i rabat, om frist for  

 indsendelse af opgørelsen til styrelsen og om, hvilke krav der stilles til  

 attestationen af opgørelsen, jf. § 4, stk. 4, samt om,».
 12) I nr. 5 indsættes efter »bl.a.« ordene:  

 »individbaserede oplysninger om studerende, der køber månedskort med  

 rabat, eller«.
 13) Efter stk. 1 indsættes som nyt stykke:
»Stk. 2. Reglerne efter stk. 1, nr. 01, og reglerne efter  

 stk. 1, nr. 5, om styrelsens adgang til at indhente individbaserede  

 oplysninger fastsættes efter forhandling med de transportansvarlige.« Til § 7 14) I stk. 2 ændres »§ 3, stk. 4« til:  

 »§ 3, stk. 3«.
Bemærkninger Til nr. 1 Periodekort er kort til kollektiv trafik, hvor gyldigheden  

 beregnes i dage.
For at lette administrationen af ordningen for de  

 transportansvarlige, der kun udsteder periodekort, indsættes en bemyndigelse  

 for undervisningsministeren til at sidestille periodekort med månedskort.
Det  

 er tanken, at ministeren efter nærmere drøftelse med de transportansvarlige  

 vil fastsætte regler om, at periodekort med en gyldighedsperiode svarende til  

 en måned skal give ret til rabat.
 Til nr. 2 Ændringsforslaget er en konsekvens af ændringsforslag nr. 8,  

 hvor der indføjes en hjemmel til at fastsætte regler om, at studerende, der  

 fravælger SU i en længere periode, ikke har ret til rabat.
Til nr. 3 Bestemmelsen i 3. pkt. om en bagatelgrænse tilsigtede en  

 administrativ lettelse for de transportansvarlige, der er pligtige at yde  

 rabat efter loven.
HT har i sit høringssvar tilkendegivet, at bestemmelsen af  

 edb-tekniske grunde vil have den modsatte effekt, dvs. besværliggøre  

 administrationen af rabatordningen.
Bagatelgrænsens bortfald vil være til  

 fordel for studerende med udgifter til månedskort på mellem 300 og godt 338  

 kr.
Forslaget indebærer en mindre merudgift, men den samlede udgift forventes  

 fortsat at kunne rummes inden for den angivelse af de økonomiske  

 konsekvenser, der fremgår af lovforslaget.
Til nr. 4 En mindre del af de studerende, der er omfattet af lovforslagets  

 § 1, må for at komme fra deres bopæl til uddannelses- eller praktikstedet  

 købe månedskort hos flere forskellige transportansvarlige.
Det var med  

 lovforslagets § 3, stk. 2, hensigten, at disse studerende straks ved køb af  

 månedskort kunne stilles som studerende, der alene har behov for at købe et  

 månedskort, dvs. at de studerende ved fremvisning af dokumentation for køb af  

 et månedskort kunne få indregnet allerede foretaget egenbetaling ved køb af  

 det næste månedskort.
På tilsvarende vis skulle den studerende højst kunne  

 opnå maksimumrabatten på 500 kr.
Nye oplysninger peger på, at de  

 transportansvarlige i nogle tilfælde vil have administrative problemer med at  

 efterleve bestemmelsen i lovforslagets § 3, stk. 2. Ændringsforslaget  

 indebærer i forening med ændringsforslag nr. 5 og nr. 10, at der af  

 undervisningsministeren kan fastsættes regler for flerkortssituationen.
Der  

 kan herunder blive tale om, at studerende kun kan opnå kontant udbetaling af  

 ekstra rabat ved henvendelse på udvalgte steder, fordi der skal tages hensyn  

 til egenbetaling og rabat på kort, der tidligere er købt.
Der vil som minimum  

 blive fastsat krav om, at der kan ske kontant udbetaling et sted i hvert amt.  

 Der vil også kunne blive behov for at foretage en oprunding af prisen på de  

 tidligere kort for at lette administrationen af ordningen.
Spørgsmålet må  

 drøftes nærmere med de transportansvarlige, før de endelige regler  

 fastsættes.
Til nr. 5 Ændringsforslaget er en konsekvens af ændringsforslag nr. 4,  

 hvor flerkortssituationen tages ud til nærmere regulering i  

 bekendtgørelsesform.
Endvidere er der foretaget en præcisering af kravet til  

 legitimation i købssituationen.
 Til nr. 6 I lovforslaget er amtsrådet i de amter, hvor der ikke er  

 oprettet en fælleskommunal trafikvirksomhed, pålagt den opgave at modtage  

 opgørelser over ydet rabat fra de enkelte transportansvarlige inden for  

 amtet, at attestere at rabatten er ydet i overensstemmelse med reglerne, og  

 at rabatbeløbet i øvrigt er opgjort korrekt samt at fremsende de attesterede  

 opgørelser til styrelsen. Ændringsforslaget indebærer, at en  

 transportansvarlig i disse amter på linje med fælleskommunale  

 trafikvirksomheder, DSB og HT kan sende rabatopgørelser direkte til  

 styrelsen, i det omfang opgørelsen er behørigt attesteret af revisoren for  

 den transportansvarlige. Ændringsforslaget forudsætter, at amtsrådet i de  

 pågældende amter inden rabatordningens ikrafttræden forsyner styrelsen med en  

 liste over transportansvarlige inden for amtet samt sørger for at holde  

 listen opdateret.
 Til nr. 7 Der henvises til bemærkningerne til ændringsforslag nr. 6.
Til nr. 8 Der foreslås indsat en hjemmel for undervisningsministeren til  

 at fastsætte regler om, at studerende, der fravælger SU i en længere periode,  

 ikke kan få rabat.
Studerende, der fravælger SU i en længere periode, vil  

 ofte have så meget erhvervsarbejde, at de kun har begrænset tid til deres  

 studier.
De har dermed heller ikke det samme behov som andre studerende for  

 rabat på befordring til deres uddannelsessted.
Det kan heller ikke udelukkes,  

 at visse studerende, der ikke har nogen studieintention, vil udnytte en  

 formel tilknytning til en uddannelsesinstitution og til SU-systemet til at  

 opnå ret til befordringsrabat.
Det er ikke hensigten, at den foreslåede  

 bemyndigelse skal udnyttes straks fra ordningens start.
Ministeren vil følge  

 ordningens anvendelse og vil alene fastsætte regler på området, hvis det  

 viser sig, at der er behov derfor.
Til nr. 9 En studerende, der efterfølgende får tildelt SU og dermed får  

 ret til rabat på månedskort, vil kunne have købt periodekort af tilfældig  

 varighed, idet den pågældende ikke har været klar over, at der efterfølgende  

 ville blive tildelt SU.
I sådanne situationer bør den uddannelsessøgende have  

 mulighed for at få kontant udbetaling af rabat på periodekort.
 Til nr. 10 Der henvises til bemærkningerne til ændringsforslag nr. 4.
Til nr. 11 De transportansvarlige har en egen interesse i hurtigst muligt  

 at opnå refusion for ydet rabat.
Det er imidlertid af bevillingsmæssige  

 grunde vigtigt, at rabatbeløb løbende bliver afregnet.
Det findes derfor  

 hensigtsmæssigt med en hjemmel til om nødvendigt at fastsætte regler om frist  

 for indsendelse af rabatopgørelser.
Til nr. 12 Det er hensigten med lovforslaget at lave så ubureaukratisk en  

 ordning som muligt, hvorfor ordningen ikke omfatter en registrering af det  

 enkelte køb med rabat på personnummer eller andet særligt nummer, som er  

 knyttet til den enkelte rabatmeddelelse.
Rigsrevisionen har imidlertid  

 kritiseret, at det ikke er muligt efterfølgende at føre kontrol med de ydede  

 rabatter på personer samt i det hele taget at foretage en efterfølgende  

 kontrol af de udbetalte beløb.
Revisionsmæssige synspunkter taler altså for,  

 at der indføres krav om registrering af det enkelte køb. Ændringsforslaget  

 indeholder en hjemmel til undervisningsministeren til at fastsætte regler om,  

 at SU-styrelsen kan indhente individbaserede oplysninger om studerende, der  

 køber månedskort med rabat.
Sådanne regler vil nødvendiggøre, at de  

 transportansvarlige foretager registrering af de enkelte køb på  

 rabatmeddelelsesniveau, og spørgsmål om fastsættelse af sådanne regler må  

 derfor drøftes nærmere med disse.
Ministeren vil følge ordningen og vil alene  

 fastsætte regler på området, hvis der viser sig behov derfor.
Etableringen af  

 individbaseret registrering ville i givet fald også skabe et godt grundlag  

 for indhentelse af oplysninger til vurdering af, om den faktiske anvendelse  

 af ordningen er i overensstemmelse med lovforslagets intentioner.
Til nr. 13 Regler fastsat i medfør af de hjemler, som er indeholdt i  

 ændringsforslag nr. 10 og nr. 12, kan have betydelig indvirkning på de  

 transportansvarliges administrative systemer til håndtering af  

 befordringsrabatten.
På den baggrund foreslås det, at de pågældende hjemler  

 ikke udnyttes, uden at det sker efter forhandling med de transportansvarlige.
 Til nr. 14 Ændringsforslaget er en konsekvens af ændringsforslag nr. 4.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Dorte Dinesen (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Lene Espersen (KF) John Vinther (KF) Poul Nødgaard  

 (DF) Fremskridtspartiet havde ikke medlemmer i udvalget.
