Bekendtgørelse om ændring af bekendtgørelse om forretningsorden for Dommerudnævnelsesrådet § 1 I bekendtgørelse nr. 589 af 21. juni 1999 om forretningsorden for Dommerudnævnelsesrådet foretages følgende ændringer:
 1. § 4 affattes således:
»§ 4. Rådet afgiver indstilling til justitsministeren om besættelse af stillinger som 1) højesteretsdommer, 2) landsretspræsident og landsdommer, 3) præsident, vicepræsident og dommer i Sø- og Handelsretten, 4) byretspræsident og byretsdommer, 5) præsident og dommer i Tinglysningsretten, 6) midlertidigt beskikket dommer i henhold til retsplejelovens § 44 b og 7) midlertidigt beskikket dommer i henhold til retsplejelovens § 44 c.« 2. § 6 affattes således:
»§ 6. Ansøgere og organisationer, hvis medlemmer er naturlige ansøgere til de i § 4, stk. 1, nr. 1-5, nævnte stillinger, har ret til efter anmodning at få udleveret en liste over alle ansøgerne efter reglerne i tjenestemandslovens § 5, stk. 3-5.« 3. Efter § 9 indsættes:
»§ 9 a.
Rådets sekretariat gør af egen drift ansøgeren bekendt med udtalelser om den pågældende, der er afgivet af vedkommende retspræsident (fx byretspræsident og landsretspræsident), herunder om ansøgeren er indstillet eller ikke er indstillet.
Dette gælder dog ikke, hvis ansøgeren efter anmodning ikke vil have ret til indsigt heri, eller hvis det efter formandens vurdering undtagelsesvis vil være uforholdsmæssigt ressourcekrævende.« 4. § 13 affattes således:
»§ 13. Rådet kan beslutte at give en ansøger eller andre lejlighed til at give møde for rådet, herunder via telekommunikation med billede.
Rådets formand kan beslutte, at et eller flere medlemmer deltager i mødet via telekommunikation med billede.
Rådets sekretariat udarbejder et referat af mødet med en ansøger.« 5. § 14, stk. 1, affattes således:
»Rådets beslutninger i ansøgningssager træffes i møder, jf. dog stk. 2, 3 og 4. Rådets formand kan beslutte, at mødet afholdes via telekommunikation med eller uden billede, eller at et eller flere medlemmer deltager via telekommunikation med eller uden billede.
Rådet er beslutningsdygtigt, når behørig indkaldelse har fundet sted, jf. § 18, og mindst 4 medlemmer, herunder formanden, er til stede, herunder via telekommunikation med eller uden billede.« 6. § 17, stk. 2, affattes således:
»Stk. 2. Det skriftlige materiale, der har ligget til grund for rådets vurdering af de enkelte ansøgere, herunder udtalelser mv., sendes til justitsministeren sammen med rådets indstilling.
Justitsministeriet har adgang til ansøgningerne via Statens eRekruttering.« 7. I § 20, stk. 3, ændres »Indstillinger foretaget i medfør af § 14, stk. 2-4, indføres snarest muligt i protokollen med de i stk. 1 nævnte angivelser.« til: »Indstillinger foretaget i medfør af § 14, stk. 2-4, eller under møder via telekommunikation med eller uden billede i medfør af § 14, stk. 1, indføres snarest muligt i protokollen med de i stk. 1 nævnte angivelser.
§ 2 Bekendtgørelsen træder i kraft den 1. marts 2023.
