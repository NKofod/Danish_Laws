Skriftlig fremsættelse (18. november  

 1998) By- og boligministeren Herved tillader jeg mig for Folketinget at  

 fremsætte:
 Forslag til lov om ændring af lov om udstykning  

 og anden registrering i matriklen samt lov om landinspektørvirksomhed  

 m.m. (Privatisering af de sønderjyske  

 landinspektørkontorer).
(Lovforslag nr.
L 92).
 Siden oprettelsen af de statslige  

 landinspektørkontorer i Sønderjylland i 1920, har  

 spørgsmålet om fortsat opretholdelse af den særlige  

 ordning været rejst flere gange.
Senest foreslog KVR-regeringen i sin plan for  

 afbureaukratisering af 13. december 1988, at de sønderjyske  

 landinspektørkontorer privatiseredes.
Den daværende  

 boligminister lod herefter en arbejdsgruppe udarbejde en redegørelse  

 for, hvordan de matrikulære arbejder med statslig eneret kunne  

 overgå til privat virksomhed.
I januar 1990 afgav arbejdsgruppen sin redegørelse,  

 hvori det blev konkluderet, at forud for en eventuel privatisering  

 måtte der ske en modernisering og omlægning af de  

 sønderjyske forhold, således at de svarede til forholdene i  

 resten af landet.
Overvejelserne som moderniseringen og »fordanskningen«  

 indgik herefter i arbejdet med modernisering af Kort- og Matrikelstyrelsens  

 samlede virksomhed efter etableringen af Kort- og Matrikelstyrelsen i 1989.  

 Dette arbejde resulterede i 1991 i et forslag til en 4-årsaftale med  

 Finansministeriet om den fremtidige statslige kort- og geodataproduktion,  

 hvilket førte frem til Kort- og Matrikelstyrelsens 4-årsaftale,  

 som ved et aktstykke blev godkendt i Finansudvalget.
Aftalen i 1991 indebar  

 bl.a., at der inden udgangen af 1997 skulle være tilvejebragt grundlag  

 for en endelig politisk beslutning om en privatisering.
Fra 1992 fremskyndede Kort- og Matrikelstyrelsen  

 således en ændring af kort og registre m.v. i  

 Sønderjylland, og med udgangen af 1997 var det sønderjyske  

 basismateriale dvs. fikspunktnet, matrikelkortværk og matrikelregister  

 omlagt, så det svarer til forholdene i resten af landet.
Der er hermed  

 skabt de faglige forudsætninger for, at der kan træffes en  

 beslutning omkring den fremtidige organisering af matrikelværket i  

 Sønderjylland.
Efter lovforslaget opretholdes en lokal myndighed i  

 Aabenraa til at tage sig af de særlige opgaver, der knytter sig til det  

 sønderjyske område.
De matrikulære opgaver forsvinder  

 endvidere ikke fra Sønderjylland.
Der vil fortsat være brug for  

 landinspektører og teknikere til at gennemføre  

 matrikulære og opmålingsmæssige opgaver.
Rådgivning  

 og vejledning af kunderne vil der også stadig være brug for, og  

 der vil kunne opstå nye arbejdspladser i tilknytning hertil.
Arbejdet  

 vil fremover ske i privat regi, men de statslige opgaver vil fortsat blive  

 udført i landsdelen.
Når ændringerne er fuldt ud implementeret  

 senest med udgangen af år 2003 forventes en årlig besparelse  

 på 4 mill. kr.
Reduktionen af personalet vil medføre udgifter  

 på ca. 32 mill. kr.
De statslige udgifter kan primært  

 henføres til rådighedsløn og ventepenge til  

 tjenestemænd samt fratrædelsesgodtgørelse til  

 overenskomstansatte.
Forslaget vil medføre øgede  

 indtjeningsmuligheder for praktiserende landinspektører.
Forslaget har  

 ingen administrative konsekvenser for hverken erhvervslivet eller borgerne,  

 ligesom det ikke har miljømæssige konsekvenser.
Forslaget har  

 ingen EU-retlige aspekter.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
