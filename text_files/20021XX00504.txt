Skriftlig fremsættelse (26. maj 2003) Skatteministeren  

  

 (Svend Erik Hovmand):
 Herved tillader jeg mig for Folketinget at fremsætte:
Forslag til lov om  

 ændring af lov om registreringsafgift af motorkøretøjer m.v. (Fradrag for  

 personbiler udstyret med elektronisk stabiliseringsprogram m.v.) (Lovforslag nr.
L 228).
 Regeringen ønsker at fremme trafiksikkerheden ved at  

 tilskynde til, at de tekniske muligheder for at øge trafiksikkerheden  

 udnyttes  

 i den danske bilpark.
 Som det fremgik af mine bemærkninger under 1. behandlingen  

 af L220 den 9. maj 2003, har regeringen afventet Færdselsstyrelsens vurdering  

 af de nyeste former for sikkerhedsudstyr til personbiler: For det første de  

 såkaldte ESP-systemer, det vil sige elektroniske stabiliseringsprogrammer,  

 der  

 kan bremse bilens hjul individuelt med henblik på at stabilisere bilen mv. og  

 for det andet selealarmer, der husker folk på at benytte selerne.
 Skatteministeriet modtog Færdselsstyrelsens vurdering den  

 14. maj 2003. Færdselsstyrelsens vurdering blev videresendt til Folketingets  

 Skatteudvalg samme dag.
 Færdselsstyrelsens vurdering af de to former for  

 trafiksikkerhedsfremmende udstyr var positiv.
Af hensyn til trafiksikkerheden mener jeg, at dette udstyr  

 snarest muligt bør udbredes.
Jeg har derfor valgt at bede Folketinget om at  

 behandle dette lovforslag inden sommerferien.
 Konkret foreslår jeg, at ESP-systemer i personbiler fremmes  

 ved at nedsætte den afgiftspligtige værdi med 3.500 kr. i 2003, og at  

 afgiften  

 nedsættes med 100 kr. pr. selealarm for indtil 3 alarmer pr. personbil.  

 Nedsættelsen af den afgiftspligtige værdi ved ESP-systemer svarer i 2003 til  

 en  

 afgiftsrabat på 6.300 kr., hvortil kommer op til 300 kr. for selealarmer  

 eller  

 maksimalt 6.600 kr. pr. personbil.
 Fradragene foreslås at have virkning fra 1. juli 2003.
 Fradragene foreslås givet midlertidigt i perioden frem til  

 2008. For ESP-systemerne foreslås fradraget i den afgiftspligtige værdi  

 gradvist reduceret, da det forventes, at ESP-systemerne efterhånden vil blive  

 standard i stadig flere biler.
 Det samlede provenutab som en følge af fremrykningen af  

 anvendelsen af ESP-systemer og selealarmer skønnes at være ca. 58 mio. kr. i  

 2003, 168 mio. kr. i 2004, 227 mio. kr. i 2005, 225 mio. kr. i 2006, 183 mio.  

 kr. i 2007 og 126 mio. kr. i 2008.
 Idet jeg i øvrigt henviser til lovforslagets bemærkninger,  

 skal jeg anbefale lovforslaget til Tingets velvillige behandling.
