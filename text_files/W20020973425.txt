Ankestyrelsens principafgørelse P-21-02 om helbredstillæg - likvid formue - umyndiggjort Resume:
 Samlevers formue var i det konkrete tilfælde ikke til hinder for ansøgers ret til helbredstillæg.
Samlever var økonomisk umyndiggjort og havde derfor ikke rådighed over sin formue.
De økonomiske midler blev administreret på en sådan måde, at de ikke kunne antages at være til disposition for ansøger.
 Ankestyrelsen fandt derfor at samleverens formue skulle holdes uden for den opgørelse af likvid formue der skulle foretages til brug for vurdering af ansøgers berettigelse til helbredstillæg.
 Love:
Lov om social pension - lovbekendtgørelse nr. 615 af 26. juni 2001 - § 17b, stk. 1 Lov om social pension - lovbekendtgørelse nr. 484 af 29. maj 2007 - § 14b, stk. 1 Sagsfremstilling:
Kommunen afslog en ansøgning om helbredstillæg fra en samlevende pensionist.
Kommunen begrundede afgørelsen med, at parrets samlede formue oversteg formuegrænsen på 50.100 kr.
 Nævnet ændrede kommunens afgørelse, da nævnet ikke var enig i kommunens afgørelse, hvorefter samleverens formue i form af bankindestående på 201.548 kr var til hinder for bevilling af helbredstillæg.
 Nævnet begrundede afgørelsen med, at samleveren var økonomisk umyndiggjort og at samleverens  økonomiske midler blev administreret på en sådan måde, at pengene ikke kunne antages at være til disposition for ansøger.
 Sagen blev behandlet i principielt møde med henblik på afklaring af hvorvidt en samlevers formue skal regnes med i likvid formue ved beregning af helbredstillæg, når der ikke kan rådes over formuen på grund af økonomisk umyndiggørelse.
 Afgørelse:
 Ankestyrelsen fandt at ansøger havde ret til at få bevilget helbredstillæg efter lov om social pension § 17a.
 Begrundelsen for afgørelsen var, at samleverens likvide formue på 201.548 kr. ikke var til hinder for bevilling af helbredstillæg til ansøger.
Ankestyrelsen lagde vægt på, at ansøgers samlever var økonomisk umyndiggjort og derfor ikke havde rådighed over sin formue.
De økonomiske midler administreredes på en sådan måde, at de ikke kunne antages at være til disposition for ansøger.
 Ankestyrelsen fandt derfor, at samleverens formue skulle holdes uden for den opgørelse af likvid formue, der skulle foretages til brug for vurdering af ansøgers berettigelse til helbredstillæg, jf. § 17b, stk. 1, i lov om social pension.
 Ansøgers egen likvide formue overskred ikke formuegrænsen på 50.100 kr., hvorfor denne ikke var til hinder for bevilling af helbredstillæg.
 Ankestyrelsen tiltrådte således det sociale nævns afgørelse.
