Bilag 1 Beretning afgivet af Udvalget for Fødevarer, Landbrug og Fiskeri den 20. maj 2009 Beretning over Forslag til folketingsbeslutning om kalkuners velfærd [af Per Clausen (EL) m.fl.] 1. Udvalgsarbejdet Beslutningsforslaget blev fremsat den 10. marts 2009 og var til 1. behandling den 15. april 2009. Beslutningsforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet beslutningsforslaget i 4 møder.
Spørgsmål Udvalget har stillet 3 spørgsmål til justitsministeren til skriftlig besvarelse, som denne har besvaret.
2. Politiske bemærkninger Idet udvalget konstaterer, at artiklerne i Dansk Veterinærtidsskrift nr. 19, den 1. oktober 2008, og justitsministerens svar på FLF alm. del  spm. 15-18 og 20-23, viser, at der er behov for at gennemføre en særskilt regulering af kalkuners velfærd, opfordrer udvalget justitsministeren til at sikre, at arbejdet i det nedsatte udvalg under Justitsministeriet, som arbejder med denne problemstilling, gøres færdigt så hurtigt, at de nødvendige ændringer af love og regler kan gennemføres i folketingsåret 2010-11.
