Fremsat den 25. februar 2022 af Carl Valentin (SF) og Rasmus Nordqvist (SF) Forslag til folketingsbeslutning om indsats mod brud på brystbenet hos æglæggende høns Folketinget pålægger regeringen at tage initiativ til en systematisk og valid overvågning af forekomsten af brud på brystbenet hos æglæggende høns og at fremsætte lovgivning, som sætter en nedre grænse for, hvor unge hønsene må være, når æglægningen igangsættes.
Desuden pålægges regeringen at fastholde presset for en fælles EU-indsats over for avlsselskaberne og at understøtte afprøvning og videreudvikling af alternative danske avlsliner.
Bemærkninger til forslaget Et nyt studie fra Københavns Universitet har afdækket, at 85 pct. af alle danske æglæggende høns har brud på brystbenet og ofte flere brud.
Problemet forekommer på tværs af alle produktionsformer, herunder også økologien.
Vurderingen blandt forskerne bag studiet er, at der er tale om et væsentligt dyrevelfærdsproblem (»Smertefulde knoglebrud: Store æg presser små høns til bristepunktet«, Nyhed fra Københavns Universitet, den 2. september 2021). I dag findes der ikke en løbende myndighedsovervågning af forekomsten af brud på brystbenet hos æglæggende høns.
Den høje forekomst af brud på brystbenet kan formodentlig i høj grad tilskrives avl efter mindre høner med en højere ægproduktion.
Det vil derfor sandsynligvis kræve et målrettet avlsarbejde at opnå en markant reduktion af forekomsten af brud på brystbenet.
Stort set alle æglæggende høns, der indgår i produktionen i Danmark og resten af EU, er imidlertid resultatet af avlsarbejdet i en lille håndfuld internationale avlsselskaber.
Regeringen har rettet henvendelse til alle EU's ministre med ansvar for dyrevelfærd med en opfordring til en fælles indsats over for avlsselskaberne, jf.
Miljø- og Fødevareudvalget alm. del  spørgsmål 1776, folketingsåret 2020-21. Økologisk Landsforening har foreslået, at der derudover afsættes midler til afprøvning af alternative danske avlsliner, hvilket vil bidrage til at lægge pres på de internationale avlsselskaber (»Økologisk Landsforening: Grænsen er nået for vores dyr«, Pressemeddelelse fra Økologisk Landsforening, den 3. september 2021).
Problemerne med brud på brystbenet kan sandsynligvis reduceres noget via ændret praksis i produktionen.
Således kan risikoen for brud på brystbenet ifølge studiet fra Københavns Universitet reduceres med 13 pct., hvis igangsætningen af æglægningen udskydes med 1 uge, jf. ovenstående forskningsartikel.
Skriftlig fremsættelse Carl Valentin (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indsats mod brud på brystbenet hos æglæggende høns.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
