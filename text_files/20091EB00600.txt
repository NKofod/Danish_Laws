Bilag 1 Beretning afgivet af Boligudvalget den 16. marts 2010 Beretning over Forslag til folketingsbeslutning om at indføre obligatorisk brug af vandmålere på varmt og koldt vand i alle flerbrugerejendomme, herunder erhvervsejendomme og udlejningsejendomme [af Anita Knakkergaard (DF) m.fl.] 1. Udvalgsarbejdet Beslutningsforslaget blev fremsat den 3. november 2009 og var til 1. behandling den 8. december 2009. Beslutningsforslaget blev efter 1. behandling henvist til behandling i Boligudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til økonomi- og erhvervsministeren til skriftlig besvarelse.
2. Politiske bemærkninger Udvalget er nået til enighed om, at der nedsættes en arbejdsgruppe ledet af Økonomi- og Erhvervsministeriet med henvisning til, at en række forhold bør undersøges nærmere, inden der eventuelt træffes beslutning om at indføre obligatorisk brug af vandmålere på varmt og koldt vand i alle flerbrugerejendomme, herunder erhvervsejendomme og udlejningsejendomme.
Arbejdsgruppen vil skulle undersøge følgende:
For det første skal de økonomiske konsekvenser af at indføre obligatorisk brug af vandmålere klarlægges.
Det gælder de økonomiske konsekvenser for lejere og ejere i både alment byggeri og i forbindelse med privat udlejning.
For det eksisterende byggeri kan omkostningerne ved at indføre obligatorisk brug af vandmålere blive høje.
Det skyldes, at installationerne i nogle tilfælde er indrettet, så der skal installeres op til syv målere i en enkelt lejlighed for at kunne måle det samlede vandforbrug.
Herudover er vandrørene ofte skjult, så obligatorisk brug af individuelle vandmålere kan nødvendiggøre ombygninger.
 På den baggrund vil det være væsentligt at kortlægge omkostningsniveauet og besparelsespotentialet for forskellige bygningstyper, herunder klarlægge, hvordan et eventuelt krav om individuelle vandmålere kan fastsættes, så det er rentabelt for den enkelte forbruger.
For det andet skal de tekniske muligheder for individuelle vandmålere undersøges nærmere.
I 1996 blev der indført krav om, at nybyggeri skal forberedes til installation af vandmålere med henblik på individuel måling af vandforbruget.
Der blev dog ikke fastsat krav om individuel vandmåling, da der ikke på daværende tidspunkt var tilstrækkeligt gode tekniske løsninger til måling af forbruget af varmt vand.
Der er formodentlig siden sket en udvikling af vandmålere, som vil muliggøre forslaget.
Men det vil være væsentligt at få belyst nærmere i forhold til udarbejdelsen af et eventuelt egentligt lovkrav.
For det tredje vil en overgang til individuel vandmåling i eksisterende byggeri kræve ændring af eksisterende lovgivning, da forslaget både vedrører lejelovgivningen og byggelovgivningen.
Det skal derfor undersøges nærmere, før et eventuelt krav om obligatorisk brug af vandmålere på varmt og koldt vand kan indføres.
For det fjerde skal arbejdsgruppen klarlægge de fordelingsmæssige virkninger for en række forskellige repræsentative og typiske familietyper i privat såvel som almen udlejning.
I beregningerne vil samspillet med forskellige former for boligstøtte og afgifter forbundet med vandforbrug skulle medtages.
Endelig bør undersøgelsen også vise, hvad det koster den enlige forbruger, herunder folkepensionisten, at betale for de andres vandforbrug på nuværende tidspunkt.
Det bør desuden fremgå, hvad de enlige forbrugere vil kunne spare ved indførelse af obligatorisk brug af vandmålere, når de ikke skal betale for de andres forbrug.
På denne baggrund er udvalget enigt om at nedsætte en arbejdsgruppe ledet af Økonomi- og Erhvervsministeriet, som skal redegøre for konsekvenserne af at indføre et obligatorisk brug af vandmålere på varmt og koldt vand i alle flerbrugerejendomme, herunder erhvervsejendomme og udlejningsejendomme.
Arbejdsgruppen skal repræsentere bygningsejere, målervirksomheder, videninstitutioner, relevante organisationer for ejere og lejere, almene boligselskaber og myndigheder.
Arbejdsgruppen skal afrapportere inden sommeren 2010, hvorefter det kan besluttes, om og hvordan kravet eventuelt kan indføres i lovgivningen.
