Skriftlig fremsættelse (2. oktober 2019) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om anlæg af ny jernbane over Vestfyn (Lovforslag nr.
L 14) Formålet med lovforslaget er at give hjemmel til, at transportministeren kan anlægge en ny jernbane over Vestfyn.
Endvidere giver lovforsalget hjemmel til, at Energinet kan omlægge en naturgastransmissionsledning.
 Den nye dobbeltsporede og elektrificerede jernbane på Vestfyn bliver ca. 35 km lang og vil øge kapaciteten samt bidrage til kortere rejsetider i kraft af en forkortelse af jernbanestrækningen mellem Odense og Middelfart med ca. fire km og en maksimal hastighed med op til 250 km/t.
 Jernbanen vil i væsentlighed være beliggende nord for den eksisterende motorvej og bliver placeret i en korridor tæt på motorvejen, da en fælles transportkorridor vil betyde, at de samlede gener for omgivelserne af de to transportinfrastrukturanlæg reduceres i forhold til en situation, hvor motorvej og jernbane ligger adskilt.
Anlæggelsen af den nye jernbane forudsætter en omfattende omlægning af den eksisterende naturgastransmissionsledning Lillebælt-Storebælt på strækningen mellem Spedsbjerg og Nørre Aaby.
Som følge af omlægningens tætte sammenhæng med  og dermed tidskritiske betydning for jernbaneprojektet  omfatter anlægsloven både jernbaneprojektet og projektet for omlægningen af naturgastransmissionsledningen.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
