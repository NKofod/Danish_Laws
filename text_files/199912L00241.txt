Fremsat den 29. marts 2000 af  

 miljø- og energiministeren Forslag til Lov om fremme af besparelser i  

 energiforbruget1) Kapitel 1 Lovens formål og anvendelsesområde § 1. Loven skal fremme energibesparelser hos forbrugerne i  

 overensstemmelse med miljømæssige og samfundsøkonomiske  

 hensyn med henblik på at medvirke til at opfylde Danmarks  

 internationale miljøforpligtelser.
Stk. 2. Loven skal inden for den i stk. 1 nævnte  

 målsætning særligt 1)	sikre prioriteringen af energibesparelsesaktiviteter, 2)	fremme samarbejde og koordinering om udførelsen af  

 aktiviteterne og § 2. Loven finder anvendelse på effektivisering og  

 reduktion af energianvendelsen i produkter, anlæg, processer og  

 bygninger, herunder anlæg til bygningers egen forsyning med energi, og  

 på information til forbrugerne om energibevidst adfærd.
 Stk. 2. Loven finder endvidere anvendelse på  

 transportmidler, i det omfang det fremgår af loven eller regler fastsat  

 af miljø- og energiministeren i henhold til loven.
 § 3. Ved kollektive energiforsyningsvirksomheder forstås  

 i denne lov el-, naturgas- og fjernvarmeforsyningsvirksomheder, som ved lov  

 er pålagt at stille energibesparelsesaktiviteter vederlagsfrit til  

 rådighed for forbrugerne.
Kapitel 2 Overordnede rammer energiplanlægning m.v.
 § 4. Miljø- og energiministeren gennemfører en  

 samlet planlægning af energibesparelsesaktiviteter i forhold til alle  

 samfundets sektorer og omfattende alle aktører og virkemidler.  

 Planlægningen skal sikre, at energibesparelsesaktiviteterne bliver  

 prioriteret, koordineret og gennemført i overensstemmelse med de i § 1  

 nævnte formål.
 Stk. 2. Miljø- og energiministeren udarbejder  

 periodiske redegørelser for planlægningen som nævnt i  

 stk.1.
 Stk. 3. Miljø- og energiministeren  

 fastsætter målsætninger for gennemførelsen af  

 energibesparelser og vurderer, om der er behov for nye initiativer til fremme  

 af energibesparelser for at opnå de nævnte  

 målsætninger.
 § 5. Miljø- og energiministeren holder et af  

 Folketinget udpeget udvalg underrettet om alle væsentlige forhold  

 vedrørende udviklingen i landets energiforbrug.
 Stk. 2. Miljø- og energiministeren kan anmode et  

 af ministeren nedsat udvalg om en udtalelse om planlægningen som  

 nævnt i § 4 og om forhold af betydning for prioriteringen og  

 gennemførelsen af energibesparelsesaktiviteter i øvrigt.
§ 6. Miljø- og energiministeren skal sikre, at  

 energibesparelsesaktiviteterne bliver planlagt og gennemført så  

 effektivt som muligt i overensstemmelse med lovens formål.
Til  

 opfyldelse heraf kan ministeren 1)	iværksætte uvildige evalueringer af  

 energibesparelsesaktiviteter, 2)	sikre oprettelsen af videnscentre, databaser o.l. om  

 energibesparelser og 3)	fremme indgåelsen af aftaler mellem erhvervsvirksomheder,  

 forbrugere eller sammenslutninger af disse om udvikling, markedsføring  

 eller indførelse af energieffektive produkter, anlæg eller  

 processer.
 Stk. 2. Miljø- og energiministeren kan  

 fastsætte regler om, at kollektive energiforsyningsvirksomheder i et  

 rimeligt omfang skal medvirke ved aktiviteter som nævnt i stk. 1, nr. 1  

 og 2. Ministeren kan tillige påbyde kollektive  

 energiforsyningsvirksomheder at medvirke som nævnt i 1. pkt.
Kapitel 3 Lokalt samarbejde om energibesparelser § 7. Der oprettes lokale Energispareudvalg, som har til  

 formål at diskutere initiativer til at fremme energibesparelser i  

 lokalområdet.
Udvalgene skal forhandle om koordineringen af  

 energibesparelsesaktiviteter mellem kollektive energiforsyningsvirksomheder  

 og mellem disse og kommuner og deltagere i det lokale Agenda 21-arbejde.
 Stk. 2. Kollektive energiforsyningsvirksomheder skal  

 deltage i oprettelsen og driften af Energispareudvalg.
Stk. 3. Kommunerne skal følge arbejdet i udvalgene  

 med henblik på at sikre sammenhæng med det lokale Agenda  

 21-arbejde.
Kommunerne skal efter anmodning optages som medlemmer af  

 udvalgene.
 Stk. 4. Energispareudvalgene optager efter anmodning  

 erhvervsvirksomheder og erhvervs-, forbruger- og miljøorganisationer  

 som medlemmer med henblik på at tilgodese en alsidig og saglig  

 repræsentation.
 Stk. 5. Energispareudvalgene udarbejder og  

 offentliggør en årlig redegørelse for deres  

 gennemførte og forventede aktiviteter, herunder en redegørelse  

 for, hvilke initiativer udvalget har taget og vil tage for at samarbejde med  

 kommuner og deltagere i det lokale Agenda 21-arbejde.
 § 8. Miljø- og energiministeren kan give påbud  

 til kollektive energiforsyningsvirksomheder om indtræden i et  

 Energispareudvalg.
 Stk.2. Miljø- og energiministeren kan, hvis det anses for  

 nødvendigt for at sikre gennemførelsen af lovens formål,  

 fastsætte regler om, at kommuner i nærmere angivet omfang skal  

 deltage i Energi spareudvalgene.
 Stk. 3. Miljø- og energiministeren kan under samme  

 betingelser som nævnt i stk. 2 give påbud om, at et  

 Energispareudvalgs opgaver skal varetages af et andet udvalg.
Stk. 4. Miljø- og energiministeren kan  

 fastsætte regler om oprettelsen, afgrænsningen og  

 sammensætningen af Energispareudvalg og om udvalgenes udførelse  

 af deres opgaver.
Miljø- og energiministeren kan endvidere  

 fastsætte en standardforretningsorden for udvalg samt regler om, at  

 aftaler om oprettelse af Energispareudvalg og forretningsordener for disse  

 samt senere ændringer heri skal anmeldes til ministeren.
§ 9. Kollektive energiforsyningsvirksomheder skal i  

 fællesskab afholde sekretariatsudgifterne i det Energispareudvalg, som  

 de er tilknyttet.
Hver deltager i et Energispareudvalg afholder sine egne  

 udgifter ved deltagelsen.
 Stk. 2. Miljø- og energiministeren kan  

 fastsætte regler om regnskabsaflæggelse i Energispareudvalg og om  

 beregning af sekretariatsomkostninger.
 § 10. Kollektive energiforsyningsvirksomheder skal ved  

 planlægningen og gennemførelsen af deres lovpligtige  

 energibesparelsesaktiviteter så vidt muligt inddrage anbefalinger fra  

 et Energispareudvalg.
 Stk. 2. Hvis en kollektiv energiforsyningsvirksomhed i  

 væsentligt omfang tilsidesætter anbefalinger, som må anses  

 for saglige og rimelige, fra et Energispareudvalg, kan miljø- og  

 energiministeren efter anmodning fra udvalget påbyde virksomheden at  

 gennemføre energibesparelsesaktiviteter i hel eller delvis  

 overensstemmelse med udvalgets anbefalinger.
 Stk. 3. Miljø- og energiministeren kan  

 fastsætte regler om, at kollektive energiforsyningsvirksomheder efter  

 anmodning fra et Energispareudvalg skal meddele nærmere angivne  

 oplysninger om energiforbrug m.v. af betydning for udvalgets arbejde.
 § 11. Kollektive energiforsyningsvirksomheder skal med henblik  

 på at fremme lovens formål samarbejde om tilrettelæggelsen  

 og gennemførelsen af deres lovpligtige energibesparelsesaktiviteter,  

 herunder ved at etablere fælles lokale Energisparecentre eller andre  

 former for lokale eller landsdækkende samarbejde.
 Stk. 2. Hvis det anses for nødvendigt for at  

 gennemføre lovens formål, kan miljø- og energiministeren  

 påbyde en eller flere kollektive energiforsyningsvirksomheder at  

 deltage i et samarbejde som nævnt i stk. 1.
 Stk. 3. Miljø- og energiministeren kan  

 fastsætte regler om det i stk. 1 nævnte samarbejde.
 § 12. Miljø- og energiministeren kan, hvis det anses  

 for nødvendigt for at gennemføre lovens formål,  

 påbyde en kollektiv energiforsyningsvirksomhed at udbyde  

 gennemførelsen af lovpligtige energibesparelsesaktiviteter til  

 kvalificerede virksomheder, organisationer o.l.
 Stk. 2. Miljø- og energiministeren kan  

 fastsætte regler om udbud af energibesparelsesaktiviteter.
Kapitel 4 Energibesparelser i offentlige institutioner m.v.
 § 13. Miljø- og energiministeren kan forhandle med de i  

 § 14 nævnte offentlige institutioner m.v. eller organisationer, der  

 repræsenterer de nævnte institutioner, om  

 energibesparelsesaktiviteter og fastsættelsen af  

 målsætninger for gennemførelsen af energibesparelser i  

 bygninger, anlæg, udstyr o.l., som institutionerne ejer eller  

 lejer.
 Stk. 2. Miljø- og energiministeren kan  

 fastsætte regler om, at de i § 14 nævnte offentlige institutioner  

 m.v. skal udføre følgende energibesparelsesaktiviteter for  

 bygninger, anlæg, udstyr o.l., som de ejer eller lejer:
2)	udarbejde kalkulationer og planer for gennemførelse af  

 energibesparelser, 3)	fremme energibesparelser i forbindelse med indkøb,  

 projektering og vedligeholdelse og 4)	gennemføre energibesparelsesaktiviteter, når de  

 udgifter, som er forbundet med aktiviteten, forventes at blive modsvaret af  

 driftsbesparelser inden for kortere tid.
 Stk. 3. Miljø- og energiministeren kan  

 fastsætte regler om, at de nævnte institutioner m.v. skal  

 indsende grønne energiregnskaber til ministeren og tage initiativ til  

 at offentliggøre de i stk. 1, nr. 1 og 2, nævnte  

 oplysninger.
 § 14. § 13 gælder for den offentlige forvaltning og for  

 selskaber, institutioner, foreninger m.v., såfremt udgifterne ved deres  

 virksomhed overvejende dækkes af statslige eller kommunale midler,  

 eller såfremt de ved eller i henhold til lov har fået tillagt  

 beføjelse til at træffe afgørelse på statens eller  

 en kommunes vegne.
 Stk. 2. Miljø- og energiministeren kan efter  

 forhandling med finansministeren og indenrigsministeren fastsætte  

 regler om, at § 13 tillige gælder for virksomheder, der ejes af staten  

 eller kommuner, eller hvor staten eller kommuner har bestemmende  

 indflydelse.
 Stk. 3. Miljø- og energiministeren kan  

 fastsætte regler om undtagelse fra bestemmelserne i § 13.
Kapitel 5 Mærkning m.v. vedrørende forbrug af  

 energi § 15. Miljø- og energiministeren kan fastsætte  

 regler om, at energiforbrugende apparater, artikler, maskiner, anlæg og  

 komponenter samt produkter, som påvirker bygningers energiforbrug, ved  

 mærkning og på anden standardiseret måde skal være  

 forsynet med oplysninger om energiforbrug og andre forhold af betydning for  

 forbrugerne.
Stk. 2. Trafikministeren kan fastsætte tilsvarende  

 regler som nævnt i stk. 1 for så vidt angår motordrevne  

 køretøjer.
Trafikministeren udøver herunder de  

 beføjelser, der er tillagt miljø- og energiministeren i henhold  

 til denne bestemmelses stk. 3-5, § 17, stk. 1, 2, 4 og 5, § 19 og § 21.
Stk. 3. I regler som nævnt i stk. 1 kan  

 miljø- og energiministeren fastsætte, hvorledes de foreskrevne  

 oplysninger skal meddeles til forbrugerne ved salg eller leje af produktet,  

 herunder 1)	at udstillede produkter på nærmere angivet måde  

 skal forsynes med mærkning og ledsages af andre standardiserede  

 oplysninger, og 2)	at der ved fjernsalg af produktet eller reklamering for produktet  

 skal meddeles nærmere angivne standardiserede oplysninger.
 Stk. 4. Miljø- og energiministeren kan  

 fastsætte regler om, at der for de pågældende produkter  

 m.v. skal foreligge et nærmere angivet teknisk dokumentationsmateriale  

 for rigtigheden af de i stk. 1 og 2 foreskrevne oplysninger på grundlag  

 af metoder og standarder efter miljø- og energiministerens  

 bestemmelse.
 Stk. 5. Ovenstående bestemmelser omfatter ikke  

 brugte produkter m.v.
 § 16. Produkter m.v., som omfattes af bestemmelser i henhold  

 til § 15, må ikke forsynes med anden mærkning eller lignende, der  

 kan virke vildledende med hensyn til de foreskrevne oplysninger.
 Stk. 2. Mærkning m.v., der er foreskrevet i henhold  

 til § 15, må ikke anvendes på andre produkter.
 § 17. Miljø- og energiministeren eller den, som  

 ministeren bemyndiger hertil, fører tilsyn med overholdelsen af  

 bestemmelserne i dette kapitel og regler, der er fastsat i medfør  

 heraf.
 Stk. 2. Tilsynsmyndigheden har, hvis det skønnes  

 nødvendigt, til enhver tid mod behørig legitimation uden  

 retskendelse adgang til leverandørers eller forhandleres  

 erhvervslokaler med henblik på at kunne udtage produkter m.v. til  

 måling og kontrol af, om foreskrevne oplysninger om energiforbrug m.v.  

 er korrekte.
 Stk. 3. Politiet yder om nødvendigt  

 tilsynsmyndigheden bistand til gennemførelsen af bestemmelserne om  

 adgang i stk. 2. Justitsministeren kan efter forhandling med miljø- og  

 energiministeren fastsætte regler herom.
 Stk. 4. Miljø- og energiministeren kan  

 fastsætte regler om, at leverandøren skal afholde udgifterne ved  

 udtagelse, måling og kontrol.
 Stk. 5. Når det påvises, at oplysninger, som  

 skal gives efter regler, fastsat i medfør af § 15, er ukorrekte, eller  

 at mærkning eller andre standardiserede forbrugeroplysninger ikke er i  

 udformet i overensstemmelse med forskrifterne, kan miljø- og  

 energiministeren påbyde leverandøren af produktet m.v. at  

 berigtige forholdene.
Kapitel 6 Omkostningsfordeling for elektricitet, naturgas og  

 fjernvarme § 18. Miljø- og energiministeren kan fastsætte  

 regler om, at nærmere angivne kollektive energiforsyningsvirksomheder  

 ved fastsættelse af deres priser skal fordele deres omkostninger mellem  

 faste og variable tariffer under hensyntagen til at fremme  

 energibesparelser.
 Stk. 2. Hvis Energitilsynet finder, at priser må  

 anses for at være i strid med bestemmelserne i regler fastsat i henhold  

 til stk. 1, kan tilsynet give påbud om ændring af  

 pågældende priser.
Stk. 3. Udgifterne til varetagelsen af Energitilsynets  

 opgaver efter ovenstående bestemmelser betales af de virksomheder, som  

 Energitilsynet fører tilsyn med.
Miljø- og energiministeren kan  

 fastsætte nærmere regler herom.
 Stk. 4. Energitilsynets afgørelser kan  

 påklages til Energiklagenævnet i overensstemmelse med  

 bestemmelserne i § 20.
Kapitel 7 Forskellige bestemmelser § 19. Miljø- og energiministeren kan bemyndige en under  

 ministeriet oprettet institution eller en anden myndighed til at udøve  

 de beføjelser, der i denne lov er tillagt ministeren.
 Stk. 2. Miljø- og energiministeren kan bemyndige  

 en virksomhed eller en sagkyndig institution eller organisation til at  

 udøve nærmere angivne beføjelser vedrørende  

 kontrol, registrering o.l. i henhold til denne lov.
 § 20. Energiklagenævnet behandler klager over  

 afgørelser truffet af miljø- og energiministeren eller  

 trafikministeren efter loven og regler udstedt i henhold til loven samt et  

 Energispareudvalgs afgørelse om optagelse af medlemmer, jf. § 7, stk.  

 4.
Stk. 2. Miljø- og energiministerens,  

 trafikministerens og Energispareudvalgenes afgørelser som nævnt  

 i stk. 1 kan ikke indbringes for anden administrativ myndighed end det  

 nævnte Energiklagenævn.
Afgørelserne kan ikke indbringes  

 for domstolene, før den endelige administrative afgørelse  

 foreligger.
 Stk. 3. Klage skal være indgivet skriftligt inden 4  

 uger efter, at afgørelsen er meddelt.
Stk. 4. Vedkommende minister kan fastsætte regler  

 om 1)	adgangen til at klage over de i stk. 1 nævnte  

 afgørelser, herunder at visse afgørelser ikke skal kunne  

 indbringes for Energiklagenævnet, og 2)	at afgørelser truffet af en institution under vedkommende  

 ministerium eller en anden myndighed, som ministeren i henhold til § 19, stk.  

 1, har henlagt sine beføjelser efter loven til, ikke skal kunne  

 indbringes for vedkommende minister.
 Stk. 5. Miljø- og energiministeren kan  

 fastsætte regler om Energiklagenævnets sammensætning ved  

 behandling af klager over afgørelser som nævnt i stk. 1 samt om  

 betaling af gebyr ved indbringelse af en klage for  

 Energiklagenævnet.
 § 21. Miljø- og energiministeren og  

 Energiklagenævnet kan pålægge kollektive  

 energiforsyningsvirksomheder, de i § 19, stk. 2, nævnte virksomheder,  

 institutioner eller organisationer samt leverandører og forhandlere at  

 udarbejde og meddele alle sådanne oplysninger, som er nødvendige  

 for varetagelsen af de i loven nævnte opgaver, herunder til  

 afgørelse af, om et forhold er omfattet af loven.
 Stk. 2. Miljø- og energiministeren kan  

 fastsætte regler om, hvilke kategorier af oplysninger der omfattes af  

 stk. 1, og hvorledes oplysningerne skal meddeles.
§ 22. Med mindre højere straf er forskyldt efter anden  

 lovgivning, straffes med bøde den, der 1)	meddeler miljø- og energiministeren, trafikministeren eller  

 Energiklagenævnet urigtige eller vildledende oplysninger eller undlader  

 at afgive oplysninger som omhandlet i § 21, 2)	undlader at efterkomme et påbud efter § 6, stk. 2, § 8, stk.  

 1, § 10, stk. 2, § 11, stk. 2, § 12, stk. 1, § 17, stk. 5, eller § 18, stk.  

 2.
3)	overtræder bestemmelserne i § 16, stk. 1, om anbringelse af  

 anden mærkning eller i § 16, stk. 2, om uberettiget anvendelse af  

 mærker m.v. eller 4)	hindrer adgang til udtagelse af produkter m.v. som nævnt i §  

 17, stk. 2.
 Stk. 2. I regler, der udstedes i henhold til loven, kan  

 der fastsættes bødestraf for overtrædelse af bestemmelser  

 i reglerne eller af vilkår og påbud udstedt i henhold til  

 reglerne.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Kapitel 8 Ikrafttræden, ændringsbestemmelser § 23. Loven træder i kraft den 1,juli 2000.
 Stk. 2. Samtidig ophæves lov nr. 224 af 28. maj  

 1982 om mærkning og oplysningspligt vedrørende forbrug af  

 energi.
 Stk. 3. Regler, der er fastsat i henhold til den i stk. 2  

 nævnte lov, forbliver i kraft, indtil de afløses af regler  

 fastsat i henhold til denne lov.
 § 24. I lov nr. 485 af 12. juni 1996 om fremme af energi- og  

 vandbesparelser i bygninger foretages følgende ændringer:
 1. I § 13 indsættes efter stk. 2:
»Stk. 3. Miljø- og energiministeren kan fastsætte  

 regler om betaling til dækning af udgifter ved energikonsulenternes  

 godkendelse, fratagelse af godkendelse samt tilsyn og kontrol med  

 energikonsulenternes virksomhed.
Betalingen opkræves årligt og  

 fastsættes som gennemsnittet af de nævnte udgifter.« 2. Efter § 13 indsættes:
»§ 13a.
Energiklagenævnet behandler klager over  

 afgørelser truffet af miljø- og energiministeren efter loven  

 eller regler udstedt i henhold til loven.
 Stk. 2. Miljø- og energiministerens  

 afgørelser som nævnt i stk. 1 kan ikke indbringes for anden  

 administrativ myndighed end det nævnte Energiklagenævn.  

 Afgørelserne kan ikke indbringes for domstolene, før den  

 endelige administrative afgørelse foreligger.
 Stk. 3. Klage skal være indgivet skriftligt inden 4  

 uger efter, at afgørelsen er meddelt.
Stk. 4. Miljø- og energiministeren kan  

 fastsætte regler om 1)	adgangen til at klage over afgørelser, der efter loven eller  

 regler udstedt i henhold til loven træffes af miljø- og  

 energiministeren, herunder at visse afgørelser ikke skal kunne  

 indbringes for Energiklagenævnet, 2)	at afgørelser truffet af en styrelse eller et udvalg, som  

 ministeren i henhold til § 13, stk. 1, eller § 14 har henlagt sine  

 beføjelser efter loven til, ikke skal kunne indbringes for  

 miljø- og energiministeren, og om 3)	betaling af gebyr ved indbringelse af en klage for  

 Energiklagenævnet.
 Stk. 5. Miljø- og energiministeren kan  

 fastsætte regler om Energiklagenævnets sammensætning ved  

 behandling af klager som nævnt i stk. 1.
Stk. 6. Energiklagenævnet kan pålægge  

 myndigheder, energikonsulenter og bygningsejere at meddele alle sådanne  

 oplysninger, som er nødvendige til varetagelsen af nævnets  

 opgaver efter denne lov eller regler udstedt i henhold til loven.« 3. § 15, stk. 2, affattes således:
»Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.« § 25. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Loven om fremme af besparelser i energiforbruget skal  

 være den overordnede ramme for det fremtidige arbejde med at realisere  

 de energibesparelser, som er nødvendige for at opfylde Danmarks  

 mål om 20% CO2 reduktion i 2005 i forhold til 1988 og det  

 internationale mål om reduktion af udledningen af drivhusgasser med 21%  

 i 2008-12 i forhold til 1990. Loven skaber rammer for planlægning,  

 koordinering og prioritering af besparelsesindsatsen såvel centralt som  

 decentralt og den vil dermed være med til at sikre effektivitet i den  

 samlede besparelsesindsats på tværs af aktører og  

 virkemidler.
Som led i udmøntningen af loven fastsættes der  

 konkrete besparelsesmål for de enkelte sektorer.
Lovforslaget skal ses  

 i sammenhæng med de konkrete initiativer, som er fastlagt i anden  

 lovgivning mv. (bl.a.
CO2-ordningerne i forhold til erhvervslivet,  

 tilskudsordninger til fremme af energibesparelser, Elsparefonden,  

 forsyningsselskabernes energibesparelsesaktiviteter, internationale  

 aktiviteter m.v.). Lovforslaget skal skabe en ramme for koordinering af disse  

 konkrete initiativer, og for det lokale samarbejde om energibesparelser.  

 Samtidig indeholder loven en styrkelse af besparelsesindsatsen i den  

 offentlige sektor.
1. Lovforslagets baggrund 1.1. Elreformaftalen Lovforslaget er et led i gennemførelsen af den  

 aftale, som et flertal af Folketingets partier indgik den 3. marts 1999 om en  

 lovreform for elsektoren.
Aftalen om elreformen indeholder følgende  

 formulering om en kommende energisparelovgivning (L 234, bilag 1):
»Regeringen udarbejder inden udgangen af 1999 oplæg  

 til en ny energisparelovgivning med henblik på at sikre en mere  

 sammenhængende prioritering af indsatsen for at opnå den  

 størst mulige miljøgevinst.
I kraft af ovennævnte klarere  

 adskillelse mellem monopolydelser i netselskaber og kommercielle tjenester i  

 forsyningspligt- og handelsselskaber får aktørerne mere  

 veldefinerede roller i forhold til besparelsesindsatsen.
Der skal sikres en  

 klar opgavefordeling og prioritering mellem de forskellige offentlige  

 energispareaktiviteter og den bedst mulige udnyttelse af det lokale og  

 folkelige engagement i indsatsen.« 1.2. Reform-opfølgningen Et flertal af Folketingets partier har den 22. marts 2000  

 indgået en aftale om reform-opfølgning på  

 energiområdet.
I aftalen fastlægges der blandt andet rammer for  

 den videre tilrettelæggelse af energibesparelsesområdet som  

 opfølgning på elreformen.
I aftalens afsnit om  

 energisparelovgivningen (se bilag 1) opstilles der rammer og mål for  

 energispareindsatsen, og hovedelementerne bag lovforslaget bliver fastlagt:  

 Prioritering og koordinering af indsatsen for energibesparelser, lokalt  

 samarbejde mellem aktørerne på området og en  

 forstærket indsats for energibesparelser i det offentlige.
1.3. Formålet med lovforslaget Lovforslagets formål og baggrund er beskrevet i de  

 almindelige bemærkninger til forslaget til elforsyningsloven (lov nr.  

 375 af 2. juni 1999, jf. lovforslag nr.
L 234, FT 1998-99, 6393, 7139, 7396,  

 A 5851). Heri gøres der rede for, at der er behov for at styrke  

 indsatsen for energibesparelser, og at der stadig er betydelige potentialer  

 for besparelser.
Der peges endvidere på, at der er brug for en  

 mangestrenget og koordineret indsats for at inddrage nye virkemidler og  

 få relevante aktører med i arbejdet.
Der skal derfor ved  

 forslaget til energispareloven fastlægges overordnede principper for,  

 hvorledes energibesparelsesindsatsen skal prioriteres og koordineres, ligesom  

 der skal tilvejebringes en række nye virkemidler på  

 besparelsesområdet, og de eksisterende midler skal udbygges.
Endvidere  

 henvises til afsnittet om energisparelovgivningen i aftalen om  

 reform-opfølgningen, jf. bilag 1, som er konsistent hermed.
Lovforslaget skal således skabe overordnede rammer  

 for en løbende vurdering af energibesparelsesmuligheder og virkemidler  

 baseret på en samfundsmæssig prioritering og planlægning.  

 Samtidig skal loven være med til at sikre, at de forskellige  

 aktørers besparelsesarbejde er samordnet og effektivt.
Lovforslaget  

 skal således skabe rammer for en løbende vurdering af  

 besparelsesmuligheder og relevante virkemidler, som kan være med til at  

 fremme energibesparelser.
 Fremsættelsen af lovforslaget skal ses i  

 sammenhæng med to tendenser, som i stigende grad spiller ind på  

 energibesparelsesområdet, nemlig for det første behovet for at  

 sikre en øget, ressourcebevidst indsats for at fremme  

 energibesparelser, og for det andet behovet for at koordinere de forskellige  

 aktiviteter, herunder også skabe faste rammer for  

 energibesparelsesaktiviteter i en tid med øget liberalisering i  

 forsyningsvirksomhederne.
Energibesparelser spiller en vigtig rolle ved  

 gennemførelsen af de mål, som regeringen i energihandlingsplanen  

 Energi 21 har sat for at nedbringe energisektorens belastning af det ydre  

 miljø. Imidlertid er det påvist ved den opfølgning af  

 Energi 21, som er offentliggjort i juli 1999, at energiforbruget i  

 forbrugsleddet (boliger, institutioner, virksomheder osv.) inden for en  

 række områder i de senere år er steget mere end forventet i  

 energiplanen.
Fremskrivningerne i opfølgningen viser, at denne  

 udvikling forstærkes i perioden frem til 2005 og derefter.
Hvis der ikke gennemføres de planlagte besparelser,  

 og energiforbruget derfor stiger mere end forudsat, vil der for at nå  

 CO2-målene være behov for en endnu større  

 indsats på forsyningssiden, herunder ikke mindst anvendelse af en  

 større andel af vedvarende energikilder, end forudsat i Energi 21.  

 Energibesparelser er således et centralt element i klimapolitikken og i  

 en bæredygtig energiudvikling.
En langsigtet reduktion af forbruget af  

 fossile energikilder og en halvering af CO2-udledningen inden  

 2030, således som det er formuleret som sigtepunkt i Energi 21,  

 forudsætter betydelige energibesparelser.
Energibesparelser har gennem en årrække  

 været et centralt element i dansk energipolitik, og der er på en  

 række områder opnået ganske betydelige besparelser og  

 effektiviseringer i energianvendelsen.
Som led i besparelsesindsatsen er der  

 vedtaget en række love vedrørende specifikke tilskudsordninger  

 og konkrete virkemidler, f.eks. mærkning og normer.
Blandt andet er der samtidig med CO2-afgiften i  

 1992 og de grønne afgifter i 1995 indført tilskudsordninger for  

 energibesparelser i erhvervsvirksomheder.
Samtidig er der i perioden 1992-98  

 indført en række andre tilskudsordninger: Omstilling af  

 elopvarmede bygninger til centralvarme, energibesparende foranstaltninger i  

 pensionisters boliger, omstilling af ældre boliger til kraftvarme,  

 tilslutning til kulkraftvarme samt produkt-rettede tilskud til udvikling og  

 udbredelse m.v. af el- og varmeforbrugende produkter.
 Administrationen af tilskudsordningerne er henlagt til  

 Energistyrelsen, bortset fra at Elsparefonden, som er en selvstændig  

 institution under Miljø- og Energiministeriet, administrerer tilskud  

 til omstilling af elopvarmede bygninger til fjernvarme eller naturgas og  

 tilskud til elektriske apparater i husholdninger og den offentlige  

 sektor.
De eksisterende regler om tilskud og andre  

 energibesparende aktiviteter er indført ud fra behov, som på det  

 pågældende tidspunkt blev tillagt særlig vægt, og der  

 har ikke hidtil været nogen lovgivning, der mere bredt har tilgodeset  

 prioriteringen af indsatsen mellem de forskellige områder.
Endvidere er  

 det karakteristisk, at energibesparelser i det offentlige, som er et  

 væsentligt område, er reguleret i forholdsvis begrænset  

 omfang.
 Der er således behov for en lovgivning, som  

 fastlægger rammerne for en prioritering af indsatsen på de  

 enkelte områder, og som skaber sammenhæng imellem de enkelte  

 virkemidler.
Lovforslaget skal også medvirke til at koordinere  

 den lokale indsats for energibesparelser, som foregår på  

 forskellige områder og med en række aktører, herunder  

 forsyningsvirksomhedernes energirådgivning, med de aktiviteter, som  

 foregår f.eks. i det lokale Agenda 21-arbejde, hvor lokale  

 miljøinitiativer bliver koordineret, og hvor også lokale energi-  

 og miljøorganisationer m.v. er inddraget.
I februar 2000 er der  

 vedtaget en lov om ændring af lov om planlægning (lov nr. 110 af  

 15. februar 2000), hvorved der er skabt rammer for det lokale Agenda  

 21-arbejde (jf. i øvrigt bemærkningerne til kap. 3).
Behovet for koordinering på dette område  

 hænger sammen med den omlægning, der i disse år sker i  

 energipolitikken og i energiforsyningen.
Bl.a. sker der en liberalisering,  

 som betyder, at forsyningsselskaberne bliver mere markedsorienterede og i  

 højere grad kommer til at leve i et konkurrencemarked.
Det er vigtigt  

 at sikre, at denne omlægning på forsyningssiden ikke betyder en  

 svækkelse af indsatsen for og incitamenterne til energibesparelser.
For så vidt angår elsektoren, fremgår  

 det af elforsyningsloven fra 1999, at netvirksomhederne og de  

 forsyningspligtige virksomheder skal fortsætte elselskabernes hidtidige  

 besparelsesarbejde.
Netvirksomhederne skal varetage de ikkekommercielle  

 opgaver, herunder kortlægge energiforbruget, planlægge og sikre  

 gennemførelse af energibesparelser og give energirådgivning.  

 Samtidig skal de forsyningspligtige virksomheder på kommerciel basis  

 tilbyde kunderne tjenesteydelser vedrørende energibesparelser.
Som et led i en styrkelse af den samlede  

 besparelsesindsats skal naturgas- og fjernvarmeselskaberne fremover arbejde  

 med fremme af energibesparelser.
Derfor indeholder forslagene til lov om  

 naturgasforsyning og lov om ændring af lov om varmeforsyning  

 bestemmelser om at henholdsvis naturgasselselskaberne og  

 fjernvarmeselskaberne skal arbejde for realisering af energibesparelser  

 svarende til bestemmelserne på elområdet.
Selvom der således i sektorlovgivningen for de tre  

 forsyningsformer er eller vil blive fastlagt rammer for  

 forsyningsvirksomhedernes energibesparelsesaktiviteter, vil der derudover  

 være behov for en koordinering af disse aktiviteter og også andre  

 aktiviteter, som foregår lokalt f.eks. i kommunernes lokale Agenda  

 21-arbejde.
Lovforslaget skal tilgodese dette gennem oprettelse af lokale  

 samarbejdsorganer, som kan sikre en effektiv koordinering af de forskellige  

 aktørers indsats og en lokal forankring af arbejdet.
 Lovforslagets indhold skal således ses i nær  

 sammenhæng med energibesparelsesområdet som helhed, og i denne  

 forbindelse har potentialer og målsætninger for energibesparelser  

 en nøglerolle, jf. de to følgende afsnit.
2. Potentialer for energibesparelser Der kan opnås store energibesparelser ved anvendelse  

 af mere energieffektiv teknologi (det tekniske potentiale). Herudover kan der  

 opnås betydelige besparelser gennem en bedre drift og anvendelse af  

 energiforbrugende produkter, apparater, processer m.v. (det  

 adfærdsmæssige potentiale).
 Det tekniske besparelsespotentiale er varierende mellem  

 forskellige former for energianvendelse og dermed også mellem  

 forskellige sektorer, men generelt viser vurderinger, at potentialet er meget  

 stort allerede med dagens teknologi, og endnu større hvis man  

 medregner den forventede fremtidige teknologi baseret på kendt viden.  

 Da levetiden af energiforbrugende udstyr er relativ kort (typisk mindre end  

 15 år) kan energiforbruget, med den nuværende økonomiske  

 aktivitet og efterspørgsel efter energitjenester, inden for stort set  

 alle områder reduceres med ca. 50% i løbet af 15-20 år,  

 hvis alle i forbindelse med en naturlig udskiftning af energiforbrugende  

 udstyr m.v. køber det energimæssigt mest effektive, som på  

 det aktuelle tidspunkt er på markedet.
Det er ikke hele det tekniske besparelsespotentiale, der  

 er samfundsøkonomisk attraktivt, men hvis der alene medregnes de  

 ekstra investeringsudgifter i den mere energieffektive teknologi i forhold  

 til den gennemsnitlige teknologi, er det samfundsøkonomiske potentiale  

 også meget stort.
Dette skyldes, at de ekstra investeringer i mange  

 tilfælde er beskedne.
Derimod kan de omkostninger, der er  

 nødvendige for at realisere dele af potentialet, afhængig af de  

 anvendte virkemidler, være betydelige, og dette kan betyde, at den del  

 af potentialet, der kan realiseres på en samfundsøkonomisk  

 fornuftig måde, er betydelig mindre.
Som et eksempel på det økonomiske potentiale,  

 hvis der alene medregnes de ekstra investeringer, kan det nævnes, at  

 det i planlægningen i forbindelse med Energi 21 er forudsat, at alle  

 elbesparelser i boliger med simple privatøkonomiske  

 tilbagebetalingstider på 3-10 år (afhængig af apparattype)  

 bliver gennemført.
Det resulterer i en samlet elbesparelse på  

 40% i 2020-30.
De adfærdsmæssige besparelser, der med meget  

 få omkostninger opnås ved bedre drift og anvendelse af  

  energiforbrugende apparater, produkter, processer m.v., kan være  

 ganske betydelige.
De vil dog formentlig blive reduceret i takt med, at der  

 indbygges begrænsende eller energioptimerende funktioner i apparater  

 m.v.
I forbindelse med handlingsplanen Energi 21 blev det vurderet, at de  

 realiserbare besparelser ved adfærdsændringer typisk var 1-5 %,  

 dog måske op til 15% på enkelte områder, f.eks.  

 varmtvandsforbrug i boliger.
3. Målsætninger for energibesparelser Som nævnt er det, som led i klimapolitikken og en  

 langsigtet reduktion af CO2-udledningen, nødvendigt med  

 betydelige energibesparelser.
Der bør derfor fastsættes  

 mål for energispareindsatsen eller for udviklingen i det endelige  

 energiforbrug.
Sådanne mål kan udgøre et målepunkt  

 for indsatsen, og det kan løbende vurderes, om der er behov for at  

 justere indsatsen for at nå målene på  

 besparelsesområdet, eller om der er brug for en ekstra indsats på  

 forsyningssiden for at nå CO2-målene.
Målene  

 bør som udgangspunkt fastsættes, så de er med til at  

 fremme de besparelser, der giver de største  

 CO2-reduktioner.
En af forudsætningerne for en halvering af  

 CO2-emissionen i Danmark frem til 2030, som er formuleret som et  

 sigtepunkt i Energi 21, er, at der gennemføres markante  

 energibesparelser.
I beregningerne i Energi 21 indgår det  

 således, at det endelige energiforbrug reduceres til ca. 550 PJ i 2030.  

 Siden 1988, som er udgangspunktet for beregningerne, er det endelige  

 energiforbrug steget fra 600 PJ til 649 i 1998, eller gennemsnitlig med ca. 5  

 PJ/år svarende til 0,8 % p.a.
En reduktion til ca. 550 PJ i 2030 svarer  

 i forhold til energiforbruget i 1998 til en reduktion på ca. 15% over  

 en periode, hvor BNP forventes at blive fordoblet.
 Hvis det endelige energiforbrug skal udvikle sig i  

 overensstemmelse med fremskrivningerne i Energi 21, er der således frem  

 til 2030 behov for en årlig reduktion af det samlede endelige  

 energiforbrug med 0,5%. Dette svarer til en årlig reduktion af det  

 endelige energiforbrug med ca. 3 PJ og giver en samlet reduktion på ca.  

 100 PJ i 2030. I forhold til de seneste års stigende energiforbrug  

 på gennemsnitlig ca. 5 PJ vil opfyldelsen af målsætningen  

 kræve nye initiativer, der giver årlige besparelser på ca.  

 8 PJ.
Målene bør fastsættes, så de er  

 med til at fremme energibesparelser og er med til at sikre realiseringen dels  

 af målet om en 20% reduktion af CO2-udledningen i 2005 og en  

 21% reduktion af udledningen af drivhusgasser i 2008-12, dels af det  

 langsigtede sigtepunkt om en halvering af CO2-udledningen i 2030,  

 som er beskrevet i Energi 21. Udgangspunktet er dels, at der er et stort  

 potentiale for energibesparelser, dels at en sparet kWh har en højere  

 værdi end en kWh produceret f.eks. ved vindkraft.
Fastsættelse af  

 mål for besparelsesindsatsen skal ske under hensyntagen til  

 omkostningseffektivitet, således at miljøreguleringen sker  

 så økonomisk effektivt som muligt.
Hvilke besparelser, der kan realiseres med rimelige  

 samfundsøkonomiske omkostninger, afhænger af de anvendte  

 virkemidler og de omkostninger, der er knyttet til disse.
Der er  

 således en principiel sammenhæng mellem mål og  

 virkemidler.
I overensstemmelse med det anførte indeholder  

 lovforslagets kap. 2 bestemmelser om en planlægning af  

 besparelsesindsatsen.
Denne planlægning skal være med til at  

 konkretisere besparelsespotentialerne inden for de forskellige områder  

 og omkostningerne i forbindelse med realiseringen af besparelser.  

 Planlægningen vil hermed skabe de nødvendige  

 forudsætninger for fastlæggelse af mål for  

 energibesparelserne eller udviklingen i energiforbruget i de enkelte  

 sektorer.
Udgangspunktet for denne fastlæggelse af eventuelle  

 delmål vil være, at besparelserne primært skal  

 gennemføres inden for de områder, på hvilke der  

 opnås de største CO2-reduktioner til de laveste  

 omkostninger.
På baggrund af planlægningen vil miljø- og  

 energiministeren i september 2000 fremlægge den første  

 energispareredegørelse, som vil indeholde forslag til mål for  

 besparelsesindsatsen.
4. Lovforslagets hovedindhold Lovforslaget skal skabe rammer for en realisering af de  

 energibesparelser, som er nødvendige for at nå de  

 miljømæssige mål.
Besparelsesindsatsen skal prioriteres ud  

 fra miljømæssige og samfundsøkonomiske hensyn.
Forslaget  

 omfatter besparelser i det endelige energiforbrug, dvs. energi, der anvendes  

 direkte til opvarmning, fremstilling af varer og ydelser m.v., herunder  

 også anlæg til bygningers egen forsyning med energi (oliefyr,  

 fjernvarmevekslere, solfangere, lokale vedvarende energi-anlæg etc.).  

 Om transportområdet henvises til bemærkningerne til lovforslagets  

 § 2. Lovforslaget retter sig mod en række indsatsområder:
 For det første er der bestemmelser i kap. 2 om den  

 samlede planlægning og prioritering af aktiviteterne, som miljø-  

 og energiministeren er ansvarlig for, og som Energistyrelsen skal stå  

 for.
 Kap. 3 indeholder bestemmelser om lokale Energispareudvalg  

 og Energisparecentre med henblik på at sikre en lokal koordinering og  

 samarbejde mellem de aktører, der står for  

 energibesparelsesaktiviteterne.
 Bestemmelserne i forslagets kap. 4 skal særligt  

 fremme energibesparelser i offentlige institutioner, dvs. staten,  

 amtskommuner og kommuner, offentlige virksomheder og visse selvejende  

 institutioner.
 Endelig er der bestemmelser om tarifering for  

 elektricitet, fjernvarme og naturgas af hensyn til fremme af  

 energibesparelser, jf. kap. 6.
 Der er som udgangspunkt ikke fundet grund til at  

 ændre eller sammenskrive de nuværende love om energibesparelser.  

 Det er dog fundet påkrævet at effektivisere bestemmelserne om  

 energimærkning af apparater i lov om mærkning og oplysningspligt  

 vedrørende forbrug af energi (jf. kap. 5). Endvidere foreslås  

 mindre ændringer i lov om fremme af energi- og vandbesparelser i  

 bygninger (jf. § 24).
a.
Planlægning og prioritering (kap. 2) Lovforslaget skal sikre en samordning og prioritering af  

 energibesparelsesaktiviteterne med henblik på at opnå den  

 størst mulige effektivitet i indsatsen.
Det foreslås  

 således, at Energistyrelsen skal gennemføre en overordnet  

 planlægning af energibesparelsesaktiviteterne, herunder udarbejde  

 prognoser for energiforbruget, målsætninger for energibesparelser  

 i de forskellige sektorer samt vurderinger af effekten af og omkostningerne  

 ved forskellige typer af virkemidler.
Planlægningen skal sikre, at  

 besparelsesarbejdet er effektivt, dvs. at der er et rimeligt forhold mellem  

 ressourceindsatsen og de realiserede besparelser.
Den samlede planlægning af besparelsesmulighederne  

 skal inddrage alle typer af virkemidler, alle sektorer og alle  

 aktører, og dermed belyse omkostningerne i forbindelse med realisering  

 af energibesparelser inden for forskellige sektorer og med forskellige  

 virkemidler.
Hermed skabes der grundlag for fastlæggelse af  

 besparelsesmål og vurdering af, hvordan disse nås med lavest  

 mulige omkostninger.
Denne planlægning af besparelsesaktiviterne skal ses  

 i sammenhæng med den planlægning, der udføres af de  

 forskellige aktører på området, herunder bl.a. de  

 kollektive energiforsyningsvirksomheder.
Den enkelte forsyningssektors  

 planlægning og rapportering vil naturligt kun beskæftige sig med  

 besparelsesmuligheder og -initiativer inden for deres område, og de vil  

 som hovedregel kun beskæftige sig med de virkemidler, som selskaberne  

 har mulighed for at realisere.
I forlængelse af planlægningen udarbejder  

 ministeren en årlig energibesparelsesredegørelse til  

 Folketinget.
Redegørelsen forlægges for Folketinget hvert  

 år i september måned og den første redegørelse vil  

 blive forelagt i september 2000. Den vil indeholde forslag til mål for  

 besparelsesindsatsen i de enkelte sektorer samt nye initiativer, herunder  

 eventuelle økonomiske incitamenter, som er nødvendige for at  

 nå miljømålene.
Samtidig skal der i de årlige  

 energispareredegørelser redegøres for forskning- og  

 udviklingsindsatsen vedrørende energibesparelser.
Som led i planlægningen skal der laves en samlet  

 analyse af den aktuelle og fremtidige indsats på  

 besparelsesområdet, og det skal vurderes, om der er brug for  

 ændringer og nye initiativer for at nå de fastsatte mål og  

 for at sikre, at indsatsen er effektiv.
Af hensyn til dynamikken på  

 energibesparelsesområdet foreslås det således, at  

 miljø- og energiministeren skal fastsætte  

 målsætninger for gennemførelsen af energibesparelser og  

 vurdere behovet for nye initiativer.
Rammerne for den overordnede planlægning og  

 prioritering af besparelsesindsatsen vil løbende blive drøftet  

 med de berørte parter.
Herudover vil rammerne og målene for  

 besparelsesindsatsen, herunder forslag til nye initiativer, blive  

 drøftet med Energimiljørådet, som vil få en  

 rådgivende funktion på besparelsesområdet.
b.
Lokalt samarbejde om energibesparelser (kap. 3) Lovforslaget fastlægger endvidere rammerne for det  

 lokale samarbejde og koordinering af besparelsesaktiviteterne med henblik  

 på at sikre effektiviteten, således at der opnås de  

 størst mulige besparelser i forhold til indsatsen.
Behovet for  

 koordineringen skal bl.a. ses i lyset af, at både elselskaber,  

 gasselskaber og fjernvarmeselskaber fremover har en forpligtigelse til at  

 arbejde med realiseringen af energibesparelser.
Herudover foregår der  

 lokalt, f.eks. i beboerforeninger eller i boligområder og i kommunerne,  

 et energibesparelsesarbejde, bl.a. som led i det lokale Agenda 21  

 arbejde.
For at sikre koordineringen foreslås det, at der  

 oprettes lokale energispareudvalg med deltagelse af de kollektive  

 energiforsyningsvirksomheder.
Kommunerne skal som minimum følge  

 arbejdet i udvalgene, men de kan, hvis de ønsker det, blive medlemmer.  

 Herudover kan miljøorganisationer og andre relevante parter deltage i  

 udvalgene.
Energispareudvalgene skal ifølge forslaget diskutere og  

 koordinere initiativer til fremme af energibesparelser i lokalområdet,  

 og udvalget bør derfor som udgangspunkt bestå af alle parter og  

 organisationer, som er involveret i energispareaktiviteter mv.
Den lokale  

 koordinering skal være med til at sikre, at indsatsen bliver så  

 effektiv som muligt.
Bestemmelserne i lovforslaget om det lokale samarbejde er  

 så fleksible, at det er muligt at tilrettelægge og organisere  

 dette med udgangspunkt i de lokale forhold og behov og de lokale samarbejder  

 omkring energibesparelser, som allerede er etableret flere steder.
Det vil  

 således som udgangspunkt bero på parternes egne overvejelser og  

 aftaler, hvorledes udvalgenes områder afgrænses indbyrdes, og det  

 vurderes, at der også i lyset af de samarbejder, der allerede er  

 etableret   vil kunne skabes effektive samarbejdsorganer på denne  

 måde.
For at sikre en effektiv opdeling og funktion vil miljø-  

 og energiministeren imidlertid få tillagt forskellige  

 beføjelser, hvorom henvises til bemærkningerne til §§ 8-10.
 Endvidere foreslås bestemmelser om oprettelse af  

 lokale Energisparecentre m.v., som skal fremme en effektiv  

 gennemførelse af energibesparelsesaktiviteter i kollektive  

 energiforsyningsvirksomheder.
 Med henblik på at få erfaringer med og udvikle  

 værktøjer m.v. til de lokale samarbejder er det tanken at  

 søge iværksat nogle pilotprojekter forskellige steder i  

 landet.
c.
Energibesparelser i det offentlige (kap. 4) Lovforslaget indeholder, som et særligt  

 indsatsområde, bestemmelser om energibesparelser i offentlige  

 institutioner og lignende.
Udgangspunktet er, at miljø- og  

 energiministeren forhandler med de offentlige institutioner og deres  

 organisationer om gennemførelse af energispareaktiviteter og om  

 fastsættelse af mål for energispareindsatsen.
Samtidig giver  

 loven ministeren mulighed for at fastætte regler, hvis der ikke gennem  

 forhandlingerne kan opnås enighed om den nødvendige indsats.  

 Bestemmelserne skal være med til at sikre, at de offentlige  

 institutioner udviser god energimæssig adfærd og går lidt  

 foran.
De offentlige institutioner kan dermed præge udviklingen og vise  

 et godt eksempel.
Det er tanken, at udmøntningen af bestemmelserne  

 skal være med til at fremme grønne regnskaber, som indeholder en  

 kortlægning af energiforbruget m.v. og udarbejdelsen af planer for  

 gennemførelse af energibesparelser i bygninger og anlæg i  

 forbindelse med indkøb, projektering og vedligeholdelse.
De nye  

 bestemmelser skal være med til at bevidstgøre institutionerne om  

 alle besparelser, som   afhængig af udstyrets levetid m.v.   har  

 rimelige tilbagebetalingstider, således at institutionerne bliver  

 motiveret til at gennemføre disse aktiviteter.
Udgangspunktet er, at  

 aktiviteterne tilrettelægges så effektivt, at de opnåede  

 energibesparelser set over en årrække kan finansiere de samlede  

 udgifter i forbindelse med aktiviteterne.
 Endvidere foreslås det, at miljø- og  

 energiministeren efter forhandlinger med finansministeren og  

 indenrigsministeren kan bestemme, at bestemmelserne også skal  

 gælde for offentligt ejede virksomheder.
d.
Energimærkning af apparater m.v. (kap. 5) Mærkning af udstyr og apparater med oplysninger om  

 deres energiforbrug og energimæssige egenskaber kan være et  

 effektivt middel til fremme af energibesparelser.
Der er gennem de senere  

 år indført en fælles EF-energimærkning af en  

 række husholdningsapparater og for nylig også af nye  

 personbiler.
 Det er imidlertid fundet nødvendigt at erstatte den  

 gældende lov om mærkning og oplysningspligt vedrørende  

 forbrug af energi med nye bestemmelser i nærværende lovforslag.  

 De foreslåede bestemmelser giver mulighed for at indføre  

 energimærkning også på andet end husholdningsapparater  

 (f.eks. kontorudstyr og andet udstyr i handel og service, bygningsmaterialer  

 såsom vinduer etc.). Endvidere styrkes mulighederne for at gribe ind,  

 hvis oplysningerne om energiforbrug og ydeevne ikke er korrekte.
Inden for rammerne af de nye mærkningsbestemmelser  

 vil der blive arbejdet med en løbende revurdering af  

 mærkningskravene og med mærkning af nye apparatgrupper.
Udover  

 den obligatoriske mærkning i henhold til EF-reglerne vil der blive  

 arbejdet med indførelsen og udbredelsen af frivillige  

 mærkningsordninger, bl.a. af stand by-forbruget i TV- og  

 videoapparater.
Mærkningsordninger kan kombineres med normer for  

 apparaternes energiforbrug, dvs. krav om, at der kun må  

 markedsføres og sælges apparater med et energiforbrug lavere end  

 en given norm, som ændres i takt med produktudviklingen.
Fra dansk side  

 har der været arbejdet aktivt med indførelse af normer i  

 fællesskabsregi, men indtil videre er der kun indført normer for  

 køleskabe og frysere til husholdningsbrug.
Regeringen vil fortsat  

 arbejde aktivt for, at EU indfører normer for de apparater m.v., hvor  

 det er relevant.
e.
Tarifering (§ 18) Det er vigtigt, at tarifferne for elektricitet, fjernvarme  

 og naturgas udformes, således at de motiverer forbrugerne til at spare  

 på energien.
På den anden side skal tarifferne også  

 udformes, således at de i rimeligt omfang afspejler virksomhedernes  

 økonomiske situation, og således at de ikke bringer  

 energiforsyningsvirksomhederne i økonomiske problemer.
Det  

 foreslås, at ministeren bemyndiges til inden for disse rammer at  

 fastsætte regler for de kollektive energiforsyningsvirksomheders  

 fordeling af deres omkostninger mellem faste og variable tariffer.
Som  

 udgangspunkt vil der blive stillet krav om lave faste tariffer, men på  

 fjernvarmeområdet vil der være en række tilfælde,  

 hvor det er velbegrundet med større faste tariffer.
5. Fremtidige initiativer i relation til dette lovforslag En stor del af energiforbruget anvendes til opvarmning af  

 bygninger, og selvom der gennem en årrække har været  

 arbejdet aktivt med energibesparelser på dette område, og der er  

 gennemført meget betydelige varmebesparelser, er der fortsat et  

 betydeligt potentiale.
Gennem bygningsreglementet stilles der energikrav til  

 nye bygninger.
Disse krav blev strammet betydeligt i 1995, og der arbejdes  

 med at skabe grundlag for at stramme kravene til energiforbrug med yderligere  

 33% i 2005.
Bygninger har imidlertid en meget lang levetid, og det er  

 derfor vigtigt, at der også gøres en indsats for at reducere  

 forbruget i eksisterende bygninger.
Det har i den forbindelse været  

 overvejet, om det er relevant at stramme de energimæssige krav eller at  

 indføre nye krav i forbindelse med renovering, vedligeholdelse,  

 byfornyelse m.v.
Lidt større renoveringer og istandsættelser af  

 den eksisterende bygningsmasse, f.eks. udskiftning af vinduer eller tag, er  

 imidlertid allerede omfattet af de stramme energikrav i det nye  

 bygningsreglement, og det er derfor vurderingen, at der primært er  

 behov for en informationsindsats m.v., der sikrer, at de eksisterende krav  

 bliver overholdt.
Kommunerne, der er støttemyndighed i forbindelse  

 med det støttede boligbyggeri, byfornyelse, aftalt boligforbedring  

 m.v., kan som betingelse for at yde støtte stille skærpede  

 energikrav, herunder f.eks. krav om anvendelse af A-apparater.
Som led i de  

 eksisterende krav om totaløkonomiske vurderinger af byggeprojekter  

 indgår også beregninger af energiforbruget over bygningens  

 levetid.
Der er eventuelt behov for udvikling af bedre metoder og  

 værktøjer hertil.
 Miljø- og Energiministeriet vil i samarbejde med  

 By- og Boligministeriet udarbejde vejledninger og informationsmateriale, som  

 kan fremme, at forbedringer af eksisterende bygninger i videst muligt omfang  

 gennemføres på et niveau, der svarer til de energimæssige  

 krav, der gælder for nye bygninger.
Da de økonomiske incitamenter har stor indflydelse  

 på energiforbruget, har regeringen besluttet at nedsætte en  

 arbejdsgruppe, som skal udarbejde en samlet beskrivelse af de nuværende  

 økonomiske incitamenter til energibesparelser samt undersøge  

 forskellige forslag til ændringer af de nuværende eller til nye  

 økonomiske incitamenter, som kan være med til at fremme  

 energibesparelser.
Arbejdsgruppen skal undersøge om  

 incitamentsstrukturerne kan forbedres f.eks. gennem etablering af et marked  

 for energibesparelser eller ændringer i tilskud, afgifter m.v.  

 Undersøgelsen skal udover de energi- og miljømæssige  

 virkninger omfatte de øvrige samfundsmæssige virkninger.
 Undersøgelsen af de økonomiske incitamenter  

 forventes gennemført i løbet af foråret og sommeren 2000.  

 På baggrund af resultaterne af undersøgelsen vil der blive taget  

 stilling til, hvorvidt og i givet fald hvornår der skal  

 fremlægges forslag til initiativer.
 Resultaterne af arbejdet vil indgå i den  

 energispareredegørelse, som miljø- og energiministeren  

 fremlægger i september 2000.
6. Økonomiske og administrative konsekvenser for staten Lovforslaget har en række administrative  

 konsekvenser for Miljø- og Energiministeriet.
En række opgaver i  

 Energistyrelsen, som vil varetage miljø- og energiministerens  

 beføjelser i medfør af lovforslaget, vil blive styrket i  

 forhold til de bestående rammer, ligesom styrelsen i et vist omfang vil  

 få tillagt nye opgaver.
Den overordnede planlægning af  

 energibesparelsesaktiviteter, som indgår i lovforslaget,  

 forudsættes således styrket, ligesom der især i en  

 etableringsfase vil være en række opgaver i forbindelse med det  

 lokale samarbejde om energibesparelser, som også indgår i  

 forslaget.
Endelig vil en styrkelse af besparelsesindsatsen i den offentlige  

 sektor kræve en øget ressourceindsats.
 De forøgede administrative opgaver i  

 Energistyrelsen i forbindelse med lovforslaget forventes at andrage i alt 3-4  

 årsværk, som vil blive skaffet gennem rationaliseringer og  

 omprioriteringer i Miljø- og Energiministeriet.
 De administrative opgaver i Energitilsynet og i  

 Energiklagenævnet i forbindelse med henholdsvis forslagets § 18 om  

 fordeling af omkostninger i kollektive energiforsyningsvirksomheder og  

 bestemmelserne i § 20 og § 24, nr. 2, om klageadgang vil blive afholdt inden  

 for de bestående rammer, idet det vurderes, at ressourceforbruget ved  

 disse opgaver vil være begrænset.
I henhold til lovforslaget kan miljø- og  

 energiministeren fastsætte regler om, at statslige myndigheder og  

 efter forhandling med finansministeren og indenrigsministeren   at  

 erhvervsvirksomheder, der ejes af staten, eller hvori staten har bestemmende  

 indflydelse, skal gennemføre forskellige energibesparelsesaktiviteter,  

 jf. forslagets kap. 4. Det er imidlertid tanken, at styrkelsen af  

 besparelsesindsatsen i den offentlige sektor skal ske gennem forhandlinger.  

 Aktiviteterne vil i vid udstrækning ligge i forlængelse af de  

 opgaver m.h.t. registrering af energiforbrug etc., som følger af  

 Miljø- og Energiministeriets cirkulære nr. 25 af 7. februar 1995  

 om energieffektivisering i statens institutioner.
Endvidere foreligger der  

 allerede informationer om energimæssige forhold for bygninger over  

 1.500 m2 udnyttet areal som et led i bestemmelserne i lov nr. 485  

 af 12. juni 1996 om fremme af energi- og vandbesparelser i bygninger  

 (energiledelseskonsulentordningen).
Det vurderes, at de nye opgaver, som vil blive fastlagt  

 efterfølgende ved forhandlinger eller ved bekendtgørelse, kun  

 vil medføre et ubetydeligt øget ressourceforbrug i statslige  

 institutioner.
Udgangspunktet vil være, at det øgede  

 ressourceforbrug skal dækkes gennem de opnåede  

 energibesparelser.
7. Økonomiske og administrative konsekvenser for amter og  

 kommuner Amtskommuner og kommuner pålægges ved  

 forslaget at følge arbejdet i lokale Energispareudvalg, jf. kap. 3.  

 Der er tale om en meget beskeden forpligtelse, der alene indebærer, at  

 kommuner skal lade sig repræsentere i udvalgsarbejdet og afholde  

 lønudgifter m.v. herved, mens sekretariatsudgifterne i udvalgene  

 påhviler de deltagende kollektive energiforsyningsvirksomheder.
Det  

 vurderes, at den samlede forøgelse af kommuners opgaver herved vil  

 udgøre ca. 2 årsværk.
Endvidere indeholder lovforslaget i kap. 4 hjemmel til, at  

 miljø- og energiministeren kan pålægge amtskommunale og  

 kommunale myndigheder forskellige energibesparelsesaktiviteter.
Det er  

 tanken, at styrkelsen af besparelsesindsatsen i den kommunale sektor skal  

 fastlægges gennem forhandlinger med de kommunale organisationer, og  

 muligheden for at fastlægge regler vil kun blive anvendt hvis der ikke  

 gennem forhandlinger kan opnås enighed om den nødvendige  

 indsats.
Der forventes bl.a. taget udgangspunkt i de oplysninger, som  

 allerede er tilvejebragt gennem energiledelseskonsulentordningen, som  

 omfatter bygninger over 1.500 m2 udnyttet areal (jf. omtalen i  

 afsnittet om økonomiske og administrative konsekvenser for staten).  

 Samtidig er en række amtskommuner og kommuner allerede i dag gennem det  

 lokale Agenda 21- arbejde (jf. herom bemærkningerne til kapitel 3) og  

 på anden måde engageret i energibesparelsesaktiviteter i deres  

 bygninger og anlæg.
Udgangspunktet er, at omkostningerne til nye  

 aktiviteter over en årrække skal modsvares af driftsbesparelser  

 som følge af en reduktion af energiforbruget.
8. Økonomiske og administrative konsekvenser for  

 erhvervslivet Netvirksomhederne i elforsyningen skal i henhold til lov  

 om elforsyning udføre energibesparelsesaktiviteter af ikkekommerciel  

 art.
De fremsatte lovforslag om naturgasforsyning og om ændring af lov  

 om varmeforsyning indeholder tilsvarende bestemmelser for naturgas- og  

 fjernvarmevirksomhederne.
Det følger af bestemmelser i de nævnte  

 love, at nødvendige omkostninger til udførelse af offentlige  

 forpligtelser, som pålægges ifølge lovgivningen, kan  

 indregnes i forbrugerpriserne.
Ved nærværende lovforslag pålægges  

 de kollektive energiforsyningsvirksomheder endvidere at deltage i lokale  

 Energispareudvalg og afholde disses sekretariatsudgifter.  

 Energispareudvalgene skal være med til at sikre effektivitet i  

 forsyningsvirksomhedernes besparelsesarbejde, og virksomhedernes udgifter i  

 forbindelse med de lokale energispareudvalg vil være beskedne i forhold  

 til de samlede udgifter til energibesparelser.
Udgifterne i forbindelse med  

 Energispareudvalgene afholdes inden for den ramme, som forsyningsselskaberne  

 anvender til fremme af energibesparelser.
Det forventes derfor ikke, at det  

 vil påvirke energiprisen.
 Forslaget ventes i øvrigt ikke at medføre  

 administrative konsekvenser for erhvervsvirksomheder.
9. Miljømæssige konsekvenser Lovforslaget indeholder primært en ramme for og  

 overordnede bestemmelser om de fremtidige besparelsesaktiviteter.
Loven vil  

 fremover være den overordnede ramme for realisering af  

 energibesparelser og de konkrete initiativer inden for de forskellige  

 områder og sektorer.
Lovforslaget er første fase i en styrkelse  

 af besparelsesindsatsen og lægger op til en styrkelse af en række  

 initiativer i den kommende tid.
Lovforslaget indeholder en styrkelse af  

 energimærkningsordningen for apparater, som i begrænset omfang  

 forventes at medføre øgede besparelser.
Herudover lægger  

 lovforslaget op til en styrkelse af besparelsesindsatsen i den offentlige  

 sektor og til at fastsætte retningslinjer om lavere faste tariffer.  

 Besparelsen på disse områder vil afhænge af, hvordan disse  

 bestemmelserne udmøntes.
Endelig indeholder loven bestemmelser om  

 planlægningen og prioriteringen af besparelsesaktiviteterne, som skal  

 være med til at øge effektiviteten i besparelsesarbejdet.
I  

 første omgang skal dette være med til at sikre, at de  

 besparelser som allerede er indregnet i fremskrivningerne i Energi  

 21-opfølgningen realiseres.
Dette skal bl.a. ses i lyset af, at der  

 siden udarbejdelsen af opfølgningen er sket en vis reduktion af flere  

 tilskudsordninger, hvilket alt andet lige betyder en mindre besparelse.
 Samtidig fremgår det af de generelle  

 bemærkninger, at der i løbet af foråret og sommeren 2000  

 vil blive gennemført en udredning om mulighederne for at  

 indføre nye økonomiske incitamenter til fremme af  

 energibesparelser.
Som led i styrkelsen af besparelsesindsatsen vil naturgas-  

 og fjernvarmeselskaberne fremover skulle arbejde for realisering af  

 energibesparelser inden for deres forsyningsområde.
Dette fremgår  

 af forslaget til lov om naturgasforsyning og forslag til lov om ændring  

 af lov om varmeforsyning.
Hvor store besparelser dette vil medføre,  

 vil i høj grad afhænge af, hvordan disse forpligtigelser  

 udmøntes, herunder af omfanget af aktiviteterne.
Samlet skønnes det, at lovforslaget inkl. de  

 nævnte tilknyttede aktiviteter m.v. vil kunne medføre en  

 reduktion af CO2-udledningen i 2005 med 750-850.000 tons og i 2010  

 med 1.400-1.600.000 tons.
Som nævnt er størrelsen af effekten  

 helt afhængig af, hvordan de forskellige bemyndigelser udmøntes,  

 og af eventuelle nye økonomiske incitamenter.
10. Forholdet til EF-retten Ved lovforslagets kap. 5 gives der miljø- og  

 energiministeren hjemmel til at fastsætte regler om  

 energimærkning af nærmere angivne kategorier af produkter.  

 Kategorierne er en udvidelse i forhold til de gældende bestemmelser i  

 lov nr. 224 af 28. maj 1982 om mærkning og oplysningspligt  

 vedrørende forbrug af energi, som ændret ved lov nr. 207 af 28.  

 april 1993. Der vil således kunne pålægges  

 mærkningspligt bl.a. for energiforbrugende udstyr i handel og service  

 og bygningsmaterialer.
Det er, som nævnt i bemærkningerne til §  

 15, hensigten, at indførelsen af bestemmelser om mærkning vil  

 ske i takt med fælles EF-bestemmelser herom.
I det omfang  

 bestemmelserne udstedes som led i gennemførelsen af EF-regler, skal  

 der ikke ske en anmeldelse til Europa-Kommissionen efter reglerne om en  

 informationsprocedure med hensyn til tekniske standarder og forskrifter.
 Bekendtgørelser om energimærkning, som  

 Danmark ikke efter EF-retten er forpligtet til at gennemføre, skal  

 anmeldes som udkast efter informationsproceduren (Rådets direktiv  

 98/34/EF af 22. juni 1998 (EF-Tidende 1998, 204, s. 37), som ændret ved  

 Rådets direktiv 98/48/EF), om en informationsprocedure med hensyn til  

 tekniske standarder og forskrifter).
Høring Lovforslaget er den 20.1.2000 sendt i høring til  

 følgende: Danske Energiselskabers Forening, Elfor,  

 Sjællandssamarbejdet, Danske Fjernvarmeværkers Forening, Forening  

 af Danske Kraftvarmeværker, DONG Naturgas A/S, HNG/Naturgas Midt-Nord,  

 Naturgas Sjælland I/S, Naturgas Fyn I/S, Oliebranchens  

 Fællesrepræsentation, Kommunernes Landsforening,  

 Københavns Kommune, Frederiksberg Kommune, Amtsrådsforeningen i  

 Danmark, Dansk Industri, CO Industri, LO, SID, Arbejderbevægelsens  

 Erhvervsråd, Handelskammeret, Dansk Handel og Service,  

 Håndværksrådet, Elinstallatørernes Landsforbund  

 ELFO, Dansk VVS, BYG, Forbrugerrådet, Landbrugsrådet, Lejernes  

 Landsorganisation i Danmark, Danmarks Vindmølleforening, Foreningen  

 for Energi og Miljø, Organisationen for Vedvarende Energi, Dansk  

 Erhvervsgartnerforening, Foreningen af Rådgivende Ingeniører,  

 Dansk Varefakta Nævn, Danmarks Naturfredningsforening, Greenpeace  

 Danmark, OOA, Det Økologiske Råd, Brancheforeningen for biogas  

 c/o Landbrugsrådet, WWF, De Danske Landboforeninger, Samvirkende  

 Energi- og Miljøkontorer, Varmepumpefabrikantforeningen,  

 Statsministeriet, Finansministeriet, Økonomiministeriet,  

 Skatteministeriet, Indenrigsministeriet, Justitsministeriet,  

 Udenrigsministeriet, By- og Boligministeriet, Erhvervsministeriet,  

 Ministeriet for Fødevarer, Landbrug og Fiskeri, Forskningsministeriet,  

 Trafikministeriet, Energimiljørådet, Elsparefonden,  

 Energitilsynet, Energiklagenævnet, Miljø- og Energiministeriets  

 Landsplanafdeling, Miljøstyrelsen, Skov- og Naturstyrelsen,  

 Boligselskabernes landsforening, Praktiserende arkitekters Råd,  

 FDB.
Vurdering af konsekvenserne af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner I det omfang loven fører til større effektivitet i  

 besparelsesarbejdet, vil det have en positiv samfundsøkonomisk  

 virkning.
Nej Administrative konsekvenser for stat, kommuner og amtskommuner Nej Lovforslaget skønnes at kræve 3-4 årsværk i  

 staten, som ventes skaffet gennem rationaliseringer.
Lovforslaget  

 skønnes at medføre en beskeden administrativ forøgelse  

 for kommuner og amtskommuner, idet de skal følge arbejdet i lokale  

 Energispareudvalg.
 Dette  skønnes at kræve 2 årsværk på  

 landsplan.
Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Lovforslaget og de efterfølgende initiativer, der følger af  

 loven, vil   afhængig af deres udmøntning   medføre  

 betydelige energibesparelser.
 Målsætningen er, at de samlede initiativer i 2005 skal  

 medføre en reduktion af CO2-udledningen med 750-850.000  

 tons.
Nej Administrative konsekvenser for borgerne Nej Nej Forholdet til EF-retten Lovforslaget sikrer hjemmel til fortsat dansk implementering af direktiver  

 om energimærkning af apparater m.v.
Bekendtgørelser udstedt i  

 henhold til bestemmelserne om energimærkning af apparater m.v., som  

 Danmark ikke efter EF-retten er forpligtet til at gennemføre, skal  

 anmeldes efter informationsproceduredirektivet.
Bemærkninger til lovforslagets  

 enkelte bestemmelser Til kapitel 1 Til § 1 Lovens formål er at fremme energibesparelser hos  

 forbrugerne i overensstemmelse med miljømæssige og  

 samfundsøkonomiske hensyn med henblik på at medvirke til at  

 opfylde Danmarks internationale miljøforpligtelser, jf. stk. 1. Med  

 internationale miljømæssige forpligtelser sigtes særligt  

 til, at Danmark er forpligtet til at reducere udledningen af drivhusgasser  

 med 21 % i 2008-10 i forhold til 1990 som et led i den byrdefordeling, som  

 EU-landene har aftalt for at opfylde deres fælles reduktionsmål  

 ifølge Kyoto-aftalen.
Derudover skal loven også fremme  

 gennemførelsen af de danske energipolitiske mål, som de er  

 udtrykt i regeringens handlingsplan Energi 21, herunder en 20% reduktion af  

 CO2-udledningen i 2005, jf. i øvrigt de almindelige  

 bemærkninger.
Miljømæssige hensyn er først og  

 fremmest hensynet til at nedbringe energisektorens CO2-emissioner,  

 men også hensynet til en bedre ressourceudnyttelse generelt.
Der skal  

 tillige tages hensyn til andre miljømæssige forhold, som er  

 forbundet med at udvikle og anvende miljøvenlige teknikker.
Med samfundsøkonomiske hensyn sigtes til en  

 effektiv anvendelse af de midler, som stilles til rådighed for  

 gennemførelsen af energibesparelser.
De forskellige hensyn skal  

 afvejes overfor hinanden, således at samfundet opnår den bedst  

 mulige miljøeffekt af de til rådighed stående midler.  

 Disse hensyn skal lægges til grund ved prioriteringen af de forskellige  

 aktiviteter og de økonomiske ressourcer, der er til rådighed til  

 disse.
 I stk. 2 fastlægges særlige  

 målsætninger, som skal fremmes inden for de rammer, der er  

 nævnt i stk. 1. Loven skal således særligt sikre  

 prioriteringen af energibesparelsesaktiviteter og fremme samarbejde og  

 koordinering om udførelsen af aktiviteterne, jf. nr. 1 og 2. Hermed  

 sigtes særligt til planlægningen m.v. i kapitel 2 og etableringen  

 af lokale samarbejder om energibesparelser i kapitel 3.
Endvidere skal loven, jf. nr. 3, sikre en effektiv og  

 brugervenlig rådgivning om energibesparelser overfor forbrugerne.
De  

 energibesparelsesaktiviteter, som de kollektive energiforsyningsvirksomheder  

 er pålagt, jf. bemærkningerne til § 3, skal således  

 gennemføres med henblik på den bedst mulige  

 samfundsmæssige og miljømæssige effekt, og aktiviteterne  

 skal så vidt muligt formidles således, at forbrugerne kan  

 få en samlet og målrettet energirådgivning om de  

 forskellige energiformer.
Denne bestemmelse skal ses i sammenhæng med  

 bestemmelserne om lokale samarbejder i kapitel 3.
Til § 2 I § 2 beskrives lovens anvendelsesområde.  

 Energibesparelser i denne lov omfatter ifølge stk. 1 en bred vifte af  

 initiativer, som retter sig til alle kategorier af energiforbrugere,  

 både erhvervsvirksomheder, husstande og institutioner.
Med energibesparelser sigtes for det første til en  

 effektivisering og reduktion af anvendelsen af energi i produkter,  

 anlæg, processer og bygninger, herunder anlæg til bygningers egen  

 forsyning med energi.
Ved vurderingen af energieffektiviteten skal der  

 lægges vægt på, om pågældende produkt m.v.  

 udnytter den tilførte energi væsentligt mere effektivt end andre  

 i samme kategori, men tillige på en vurdering af andre  

 miljøforhold, samfundsøkonomi, arbejdsmiljø og  

 anvendelighed for brugeren.
Anlæg og processer omfatter maskinelle anlæg  

 til fremstilling af en vare eller en ydelse og de ledsagende  

 fremstillingsprocesser.
Energieffektivisering i bygninger vil især  

 rette sig mod isolering og anlæg til bygningens egen opvarmning og  

 forsyning med varmt brugsvand, dvs. fjernvarmevekslere, centralfyr m.v.
Loven  

 omfatter tillige lokale vedvarende energianlæg (solfangere,  

 biobrændselsanlæg), som alene forsyner den enkelte bygning, men  

 ikke anlæg, der leverer deres produktion eller en overskudsproduktion  

 af elektricitet eller fjernvarme til kollektive forsyningssystemer.
Loven  

 omfatter ikke energieffektiviseringer i kollektive  

 energiforsyningsanlæg.
 For det andet omfatter energibesparelserne også  

 information til forbrugerne om energibevidst adfærd, således at  

 forbrugerne bliver motiveret til at anvende energi effektivt (gennem  

 informationskampagner, individuel rådgivning af forbrugere, databaser  

 om energiforbrug m.v.) og tillige får en generel viden om og  

 forståelse for behovet for energibesparelser.
 Ved prioriteringen af de konkrete  

 energibesparelsesaktiviteter kan produkter m.v. eller energianvendelser af  

 beskeden betydning for den samlede miljøbelastning fra energisektoren  

 blive undtaget, jf. bemærkningerne til § 14, stk. 3, og § 15, stk.  

 1.
Loven finder ifølge stk. 2 tillige anvendelse  

 på transportmidler, i det omfang det fremgår af loven eller  

 regler fastsat af miljø- og energiministeren i henhold til loven.  

 Bestemmelserne i lovens kap. 5 om mærkning m.v. vedrørende  

 forbrug af energi omfatter således motordrevne køretøjer  

 i lighed med den hidtidige lovgivning.
Adgangen til at fastsætte  

 bestemmelser på dette område foreslås henlagt til  

 trafikministeren, således som det allerede er sket ved kongelig  

 anordning.
Derudover vil trafiksektorens energiforhold kunne inddrages i  

 planlægningen efter kap. 2 og i de lokale Energispareudvalgs virksomhed  

 efter kap. 3, hvis der er behov herfor.
Dette vil ske efter forhandling med  

 trafikministeren.
Til § 3 Det fremgår af bestemmelsen, at loven finder  

 anvendelse på kollektive energiforsyningsvirksomheder, som ved lov er  

 pålagt at stille energibesparelsesaktiviteter vederlagsfrit til  

 rådighed for forbrugerne.
Hermed sigtes for det første til netvirksomhederne  

 i elforsyningen, som ved § 22 i den nye elforsyningslov i 1999 er blevet  

 pålagt at give energirådgivning på ikkekommercielt grundlag  

 til forbrugerne.
Ved forslagene til lov om naturgasforsyning og lov om  

 ændring af lov om varmeforsyning, som fremsættes samtidig med  

 dette lovforslag, vil naturgasvirksomheder og virksomheder, der driver  

 kollektiv varmeforsyning, få tillagt tilsvarende opgaver.
Det følger af disse bestemmelser, at virksomhederne  

 skal udarbejde en planlægning af deres energibesparelsesaktiviteter med  

 henblik på at sikre, at aktiviteterne er miljømæssigt og  

 samfundsøkonomisk effektive.
Miljø- og energiministeren kan  

 fastsætte rammer for virksomhedernes planlægning og for deres  

 udførelse af energibesparelsesaktiviteterne.
Endvidere skal de  

 kollektive energiforsyningsvirksomheder udføre forskning og udvikling  

 i energibesparelser inden for rammer, fastsat af miljø- og  

 energiministeren.
 Energitilsynet påser ifølge den nævnte  

 lovgivning, at virksomhederne kun indregner nødvendige omkostninger  

 ved de lovpligtige aktiviteter, herunder energibesparelser, i deres  

 forbrugerpriser, og herunder vil tilsynet kunne tage stilling til, hvorvidt  

 omkostningsniveauet for energibesparelsesaktiviteterne er rimeligt og  

 nødvendigt.
Til kapitel 2 Til § 4 Ved stk. 1 skabes der faste rammer for den fremtidige  

 planlægningsproces om energibesparelser.
Miljø- og  

 energiministeren skal således gennemføre en samlet  

 planlægning af energibesparelser i forhold til alle samfundets  

 sektorer, omfattende alle aktører og virkemidler.
Det fremgår  

 videre af bestemmelsen, at planlægningen skal sikre, at  

 energibesparelserne bliver prioriteret, koordineret og gennemført i  

 overensstemmelse med de i § 1 nævnte formål.
 Der har ikke hidtil været specifikke bestemmelser om  

 miljø- og energiministerens planlægning af  

 besparelsesaktiviteterne, men Energistyrelsen har med mellemrum udarbejdet  

 oplæg til handlingsprogrammer.
Planlægningen skal indeholde prognoser for  

 energiforbruget, målsætninger for energibesparelser i de enekelte  

 sektorer og vurdering af virkemidler.
Resultaterne af planlægningen  

 fremlægges i de årlige energispareredegørelser.
Den  

 første redegørelse fremlægges i september 2000.
Gennem planlægningen skal miljø- og  

 energiministeren sikre en prioritering og samordning af  

 energibesparelsesaktiviteter i forhold til alle samfundets sektorer med  

 henblik på at sikre den størst mulige effektivitet i indsatsen,  

 således at ressourcerne bliver anvendt på de områder, hvor  

 der opnås den størst mulige miljøfordel.
Det er  

 hensigten, at miljø- og energiministeren skal foretage en samlet  

 prioritering af den indsats, der foregår dels i medfør af denne  

 lov, dels efter anden lovgivning, og koordinere de forskellige  

 aktørers indsats for energibesparelser gennem planlægningen og  

 ved etableringen af lokale samarbejder efter kap. 3.
Som et led heri skal effekten af igangværende  

 initiativer og behovet for nye virkemidler vurderes.
Denne vurdering kan  

 danne grundlag for beslutninger om, hvilke initiativer der skal  

 iværksættes, herunder økonomiske, lovgivningsmæssige  

 og andre midler.
Planlægningen vil også kunne føre til nye  

 initiativer inden for forskning og udvikling vedrørende  

 energibesparelser.
Planlægningen skal omfatte alle aktørers  

 besparelsesaktiviteter og aktuelle og potentielle virkemidler, og  

 planlægningen vil derved også have betydning for de  

 energibesparelsesaktiviteter, som de kollektive energiforsyningsvirksomheder  

 er pålagt at udføre.
Miljø- og energiministeren kan  

 således på grundlag af planlægningen udmelde rammer for,  

 hvorledes energiforsyningsvirksomhederne skal planlægge og  

 gennemføre deres aktiviteter (jf. bemærkningerne til § 3),  

 således at denne indsats bliver konsistent med de energipolitiske  

 mål.
 Resultaterne fra den planlægning, som de kollektive  

 energiforsyningsvirksomheder er pålagt at udføre for deres  

 energibesparelsesaktiviteter, vil indgå som bidrag til den  

 planlægning, som miljø- og energiministeren varetager.
 Endvidere vil planlægningen kunne styrke samarbejdet  

 med de lokale energibesparelsesaktiviteter, som bl.a. foregår gennem  

 Agenda 21-arbejdet, jf. bemærkningerne til kap. 3 om de lokale  

 Energispareudvalg.
Ifølge stk. 2 lader miljø- og  

 energiministeren endvidere udarbejde periodiske redegørelser for  

 planlægningen.
Dette er en videreførelse af praksis, hvor  

 ministeren har fremlagt energipolitiske redegørelser for bl.a.  

 energibesparelsesaktiviteterne med regelmæssige mellemrum.
Det er  

 hensigten, at denne redegørelse skal udarbejdes årligt i  

 september måned.
Redegørelsen, som skal belyse de emner, som  

 også omfattes af planlægningen efter stk. 1, skal medvirke til at  

 skabe rammer for den energipolitiske debat i Folketinget og for  

 udmøntningen af nye konkrete initiativer.
Endvidere fastsætter miljø- og  

 energiministeren ifølge stk. 3 målsætninger for  

 gennemførelsen af energibesparelser og vurderer, om der er behov for  

 nye initiativer for at gennemføre energibesparelser for at opnå  

 disse målsætninger.
Bestemmelsen skal sikre, at der i  

 overensstemmelse med de i lovens § 1 nævnte formål bliver  

 fastlagt retningslinier for, hvorledes energibesparelserne kan medvirke til  

 at opfylde de nationale og internationale energipolitiske mål.
Målsætningerne skal fastlægges for  

 energibesparelser i de enkelte sektorer, og de vil især fokusere  

 på sektorer af særlig betydning for energiforbrugets udvikling  

 eller sektorer, hvor der er særligt behov for en forøgelse af  

 indsatsen.
Miljø- og energiministeren vil kunne fastsætte  

 målsætningerne i forbindelse med fremlæggelsen af en  

 redegørelse som nævnt i stk. 2 eller som et led i den  

 energipolitiske debat i øvrigt om gennemførelsen af nationale  

 eller internationale handlingsplaner.
Til § 5 Miljø- og energiministeren skal ifølge stk.  

 1 holde et af Folketinget udpeget udvalg   i praksis Folketingets  

 Energipolitiske Udvalg - underrettet om alle væsentlige forhold  

 vedrørende udviklingen i landets energiforbrug.
Dette indebærer,  

 at udvalget skal orienteres om forhold, der har betydning for den  

 energipolitiske debat, herunder om prognoser for opfyldelsen af  

 målsætningerne på energibesparelsesområdet og om  

 strategier og væsentlige konkrete initiativer for at realisere  

 målene.
Bestemmelsen, som afspejler hidtidig praksis, svarer til § 3 i  

 elforsyningsloven.
Ifølge stk. 2 kan miljø- og energiministeren  

 anmode et af ministeren nedsat udvalg om en udtalelse om planlægningen,  

 som udarbejdes som nævnt § 4, og om forhold af betydning for  

 prioriteringen og gennemførelsen af energibesparelsesaktiviteter i  

 øvrigt.
Der sigtes til Energimiljørådet, som er et  

 rådgivende udvalg med repræsentation af forskellige  

 samfundsmæssige interesser på energiområdet, og som er  

 nedsat af miljø- og energiministeren med henblik på at  

 rådgive denne om energipolitiske forhold.
Til § 6 Ifølge stk. 1 skal miljø- og  

 energiministeren sikre, at energibesparelsesaktiviteterne bliver planlagt og  

 gennemført så effektivt som muligt i overensstemmelse med lovens  

 formål, jf. i øvrigt bemærkningerne til § 1. Til  

 opfyldelse heraf kan der særligt tages initiativer som nævnt i  

 nr. 1-3.
Ifølge bestemmelsens nr. 1 kan miljø- og  

 energiministeren iværksætte uvildige evalueringer af  

 energibesparelsesaktiviteter.
Evalueringen, som gennemføres af  

 uvildige sagkyndige, der udvælges efter bestemmelserne om udbud af  

 offentlige tjenesteydelser, kan angå aktiviteter hos alle  

 aktører på energibesparelsesområdet.
Det er hensigten, at  

 energibesparelsesaktiviteter i de kollektive energiforsyningsvirksomheder  

 skal kunne evalueres på tværs af de enkelte forsyningsformer for  

 at sikre et samlet overblik over effekten.
 Endvidere kan miljø- og energiministeren  

 ifølge nr. 2 sikre oprettelsen af videncentre, databaser o.l. om  

 energibesparelser, herunder med henblik på at få overblik over  

 energieffektive teknologier, resultater og erfaringer fra gennemførte  

 aktiviteter m.v.
 Endelig kan miljø- og energiministeren  

 ifølge nr. 3 fremme indgåelsen af aftaler mellem  

 erhvervsvirksomheder, forbrugere eller sammenslutninger af disse om  

 udvikling, markedsføring eller indførelse af energieffektive  

 produkter, anlæg eller processer.
Miljø- og energiministeren vil således kunne  

 tage initiativ til, at de nævnte parter indgår aftaler, der  

 fremmer markedsføringen og udbredelsen m.v. af energieffektive  

 produkter, anlæg eller processer, således at disse får et  

 markedsgennembrud.
Tillige vil ministeren kunne tage initiativ til, at  

 grupper af brugere indgår aftaler eller hensigtserklæringer om  

 kun at ville anskaffe særligt energieffektive produkter m.v.
Disse  

 produkter m.v. vil blive udvalgt efter saglige, rimelige og  

 ikke-diskriminerende kriterier.
Miljø- og energiministerens bistand  

 ved aftalernes indgåelse vil ikke indebære økonomiske  

 forpligtelser for ministeren.
Ifølge stk. 2 kan miljø- og energiministeren  

 fastsætte regler om, at kollektive energiforsyningsvirksomheder skal  

 medvirke ved gennemførelse af evalueringer eller oprettelse af  

 databaser og videncentre, jf. bemærkningerne til stk. 1, nr. 1 og 2, i  

 rimeligt omfang.
Virksomhederne skal herunder kunne bidrage med  

 informationer, som er tilgængelige, og yde en medfinansiering, som  

 står i forhold til den nytte, som informationerne vil have for disse  

 virksomheders lovpligtige energibesparelsesaktiviteter.
Endvidere kan der  

 gives påbud til virksomhederne om de nævnte aktiviteter.  

 Kollektive energiforsyningsvirksomheders omkostninger ved  

 gennemførelse af bestemmelserne i § 6 vil kunne indregnes i deres  

 forbrugerpriser som nødvendige omkostninger.
Til kapitel 3 Ved §§ 7-12 skabes der rammer for det lokale samarbejde om  

 energibesparelsesaktiviteter, og især om de kollektive  

 energiforsyningsvirksomheders rolle og forpligtelser.
Der oprettes  

 således lokale Energispareudvalg, som skal sikre en lokal koordinering  

 af energibesparelsesaktiviteter i kollektive energiforsyningsvirksomheder og  

 samspillet med kommuner og andre lokale interessenter, herunder deltagerne i  

 det lokale Agenda 21-arbejde.
Ved en nylig ændring af lov om planlægning  

 (lov nr. 110 af 15. februar 2000) er der skabt rammer for organiseringen af  

 det lokale Agenda 21-arbejde.
Ved lovændringen er amtsråd og  

 kommunalbestyrelser således blevet pålagt bl.a. at  

 offentliggøre en redegørelse for deres strategi for  

 amtskommunens, henholdsvis kommunens bidrag til en bæredygtig udvikling  

 i det 21. århundrede med oplysninger om, hvordan der skal arbejdes  

 helhedsorienteret, tværfagligt og langsigtet, og hvordan befolkningen,  

 virksomheder, organisationer og foreninger vil blive inddraget i arbejdet  

 (lokal Agenda 21).
Til § 7 Ifølge stk. 1 skal der oprettes lokale  

 Energispareudvalg, som har til formål at diskutere initiativer til at  

 fremme energibesparelser i lokalområdet.
Udvalgene skal således  

 forhandle om koordineringen af energibesparelsesaktiviteter mellem kollektive  

 energiforsyningsvirksomheder og mellem disse og andre relevante parter,  

 herunder kommuner og deltagere i det lokale Agenda 21-arbejde.
Hensigten med bestemmelserne om oprettelsen af udvalgene  

 er at sikre, at der bliver skabt rammer om den lokale koordinering af  

 indsatsen for energibesparelser.
Udvalgene kan, hvis der er flertal herfor,  

 anbefale en kollektiv energiforsyningsvirksomhed at gennemføre  

 konkrete energibesparelsesaktiviteter, jf. bemærkningerne til § 10,  

 stk. 1. Under visse betingelser, jf. bemærkningerne til § 10, stk. 3,  

 kan miljø- og energiministeren pålægge virksomheden at  

 efterkomme anbefalingen.
Det påhviler ikke Energispareudvalgene at  

 træffe bindende beslutninger på deltagernes vegne på de  

 nævnte områder.
Udvalgene skal ved forhandling arbejde for, at de  

 lovpligtige energibesparelsesaktiviteter i forsyningsvirksomhederne bliver  

 iværksat og koordineret effektivt, og sikre sammenhængen mellem  

 disse aktiviteter og aktiviteter i kommunerne og i Agenda 21-arbejdet.
Videre  

 skal udvalgene mere generelt drøfte mulighederne for energibesparelser  

 i lokalområdet og overveje, hvilke initiativer der bør  

 iværksættes, og herunder også diskutere eventuelle  

 fælles aktiviteter.
 Energispareudvalgenes virksomhed vil være omfattet  

 af bestemmelserne i offentlighedsloven og forvaltningsloven, da deres  

 oprettelse og virksomhed er fastsat ved lov.
 Ved oprettelsen af udvalgene skal det tilsigtes, at  

 udvalgenes geografiske områder er hensigtsmæssige, og at  

 repræsentationen af deltagerne er alsidig og egnet til at fremme  

 udvalgenes formål.
Udvalgene skal dække lokalområder af en vis  

 størrelse, således at udvalgsstrukturen ikke bliver for  

 uoverskuelig.
Det er ikke hensigten at inddele udvalgenes områder fra  

 centralt hold på forhånd.
Energiforsyningsvirksomheder og  

 eventuelt kommuner og andre interesserede deltagere skal så vidt muligt  

 selv kunne organisere de enkelte udvalg ud fra deres vurderinger af de lokale  

 behov og under hensyn til lokale netværk og kontakter.
Der er allerede  

 i dag en række steder etableret lokale samarbejder f.eks. omkring de  

 kollektive energiforsyningsvirksomheders fælles  

 rådgivningscentre, og det vil være hensigtsmæssigt at bygge  

 videre herpå.
Deltagerkredsen i Energispareudvalgene fremgår af  

 stk. 2-4. Det er vigtigt, at udvalgene får en bred sammensætning  

 også af kommuner og interesserede organisationer, således at  

 disse kan præge arbejdet og tilføre deres ekspertise.
Samtidig  

 skal de kollektive energiforsyningsvirksomheder i området have en  

 fyldestgørende repræsentation under hensyn til, at udvalgene  

 skal kunne fungere som koordinationsforum for disse.
Ifølge stk. 2 skal kollektive  

 energiforsyningsvirksomheder deltage i oprettelsen og driften af  

 Energispareudvalg.
Det påhviler således de kollektive  

 energiforsyningsvirksomheder inden for elektricitet, naturgas og fjernvarme  

 at forhandle på lokalt plan om oprettelsen af udvalgene og deltage i  

 udvalgenes arbejde.
Der vil være behov for, at forsyningsvirksomheder,  

 som dækker større forsyningsområder (herunder især  

 naturgasvirksomheder) deltager i flere lokale Energispareudvalg, og  

 også i andre tilfælde kan dette være hensigtsmæssigt.  

 Vedrørende pålæg til kollektive  

 energiforsyningsvirksomheder om at deltage i et udvalg henvises til  

 bemærkningerne til § 8, stk. 1.
 Ifølge stk. 3 skal kommunerne følge arbejdet  

 i udvalgene med henblik på at sikre sammenhængen med det lokale  

 Agenda 21-arbejde, jf. i øvrigt de indledende bemærkninger til  

 kap. 3. Med kommuner sigtes til primærkommuner og amtskommuner.
Det er hensigten, at kommunerne skal sikre en dialog og  

 erfaringsudveksling mellem udvalgene og det lokale Agenda 21-arbejde og i  

 øvrigt formidle deres viden og kompetence om energibesparelser.
En  

 række kommuner har allerede taget initiativer på energi- og  

 miljøområdet bl.a. i forbindelse med det lokale Agenda  

 21-arbejde.
Kommunerne vil også kunne bidrage til udvalgenes arbejde  

 vedrørende energibesparelser i kommunens institutioner, jf.  

 bemærkningerne til kapitel 5. Det fremgår videre af bestemmelsen,  

 at hvis en kommune anmoder herom, skal udvalget optage kommunen som medlem,  

 dvs. på lige fod med øvrige medlemmer.
Det må forventes, at der vil blive etableret flere  

 Energispareudvalg inden for hver amtskommunes område.
Da kommune- og  

 forsyningsgrænser ofte ikke er sammenfaldende, kan primærkommuner  

 efter omstændighederne følge arbejdet eller blive deltagere i  

 flere udvalg.
Desuden optager udvalgene efter anmodning  

 erhvervsvirksomheder og erhvervs-, forbruger- og miljøorganisationer  

 som medlemmer med henblik på at tilgodese en alsidig og saglig  

 repræsentation, jf. stk. 4. Med erhvervsvirksomheder sigtes bl.a. til  

 elleverandører, herunder de forsyningspligtige virksomheder,  

 vandforsyningsvirksomheder og andre virksomheder, som har berøring til  

 energiområdet og er interesserede i at deltage.
Også lokale  

 forbruger- og miljøorganisationer, boligorganisationer og  

 erhvervsorganisationer, som har vist aktiv interesse for arbejdet omkring  

 energibesparelser, vil kunne blive repræsenteret i udvalgene, herunder  

 foreninger og organisationer, som samarbejder med kommuner i det lokale  

 Agenda 21-arbejde.
Det er hensigten, at udvalgene skal optage de nævnte  

 parter med henblik på at tilgodese en alsidig og saglig  

 repræsentation.
Det er en forudsætning for optagelse, at de  

 pågældende må anses for kvalificerede i kraft af deres  

 sagkundskab og deres konkrete deltagelse i lokale  

 energibesparelsesaktiviteter.
Udvalgene vil kunne afvise at optage parter,  

 der ikke i tilstrækkelig grad opfylder disse kvalifikationer, og  

 herunder kan der tillige lægges vægt på, om optagelsen  

 ville give udvalget en uhensigtsmæssig størrelse eller  

 sammensætning.
Om klage over udvalgenes afgørelser om optagelse  

 henvises til § 20.
 Ifølge stk. 5 skal Energispareudvalgene udarbejde  

 og offentliggøre en årlig redegørelse om deres  

 gennemførte og forventede aktiviteter, herunder en redegørelse  

 for, hvilke initiativer udvalget har taget og vil tage for at samarbejde med  

 kommuner og deltagere i det lokale Agenda 21-arbejde.
Redegørelserne skal give en status for udvalgets  

 arbejdsopgaver og pege på nye indsatsområder og samarbejdsflader.  

 Endvidere forventes det, at processen omkring redegørelsen i sig selv  

 vil bidrage til diskussionen og skabe øget dynamik i arbejdet i  

 udvalgene.
Tillige vil der kunne peges på behovet for koordinering med  

 forsyningsvirksomheder og andre aktører uden for udvalgets geografiske  

 område eller behovet for landsdækkende initiativer og statslige  

 virkemidler.
 Miljø- og energiministeren kan med hjemmel i § 8,  

 stk. 4, bl.a. fastsætte regler om indholdet af redegørelsen og  

 om offentliggørelse af denne.
Til § 8 Miljø- og energiministerens rolle ved oprettelsen  

 af Energispareudvalg vil i første omgang være at formidle og  

 fremme deltagernes egen proces ved vejledninger, forhandlinger med relevante  

 parter o.l.
Bestemmelserne i stk. 1-3 giver imidlertid ministeren mulighed  

 for at sikre, at udvalgene bliver etableret og får rimelige rammer.
Ifølge stk. 1 kan miljø- og energiministeren  

 således give påbud til kollektive energiforsyningsvirksomheder om  

 at indtræde i et Energispareudvalg.
Bestemmelsen skal ses i  

 sammenhæng med, at det er obligatorisk for disse at deltage i  

 udvalgsarbejdet, jf. i øvrigt bemærkningerne til § 7, stk.  

 1.
Endvidere kan miljø- og energiministeren  

 ifølge stk. 2, hvis det anses for nødvendigt for at sikre  

 gennemførelsen af lovens formål, fastsætte regler om, at  

 kommuner skal deltage i Energispareudvalgene i nærmere angivet omfang.  

 Bestemmelsen skal ses i sammenhæng med, at det som udgangspunkt er  

 frivilligt for kommunerne at være egentlige medlemmer af udvalgene, jf.  

 § 7, stk. 3. Der vil således kunne fastsættes regler om, at  

 kommunerne skal deltage i udvalgene som ordinære medlemmer, hvis det  

 findes nødvendigt for at sikre sammenhængen og koordineringen i  

 udvalgene.
Tillige kan der fastsættes bestemmelser om, i hvilket omfang  

 kommunerne skal følge udvalgsarbejdet som nævnt i § 7, stk.  

 3.
Endelig kan miljø- og energiministeren  

 ifølge stk. 3 påbyde, at et Energispareudvalgs opgaver skal  

 varetages af et andet udvalg.
Dette kan blive aktuelt, hvis et udvalg uanset  

 påtale i væsentligt omfang ikke har opfyldt sine opgaver, eller  

 hvis den geografiske struktur i udvalgene viser sig  

 uhensigtsmæssig.
 Bestemmelserne i stk. 1-3 forudsættes alene brugt,  

 hvis det ikke er muligt at sikre en effektiv opbygning og drift af  

 Energispareudvalgene ved forhandling med de berørte parter og deres  

 organisationer.
Stk. 4 indeholder bemyndigelser til miljø- og  

 energiministeren til at fastsætte regler om Energispareudvalgenes  

 oprettelse og funktion.
Der kan således fastsættes regler om  

 oprettelsen, afgrænsningen og sammensætningen af udvalgene og om  

 deres udførelse af opgaverne.
Endvidere vil der kunne fastsættes  

 regler om samarbejdet mellem virksomhederne og kommuner m.v.
Ved  

 fastsættelse af en standard-forretningsorden for udvalgene kan der  

 udstikkes rammer for udvalgenes sammensætning og optagelse af deltagere  

 og for de interne ledelsesforhold, herunder rammer for, hvilke parter der  

 skal have bestemmende indflydelse.
 Det er hensigten at åbne op for lokale initiativer  

 ved organiseringen af udvalgsarbejdet, således at der alene vil blive  

 fastsat regler i det omfang, der viser sig behov herfor.
 Bestemmelserne om anmeldelse til miljø- og  

 energiministeren af aftaler og forretningsordener for Energispareudvalgene og  

 anmeldelse af senere ændringer heri skal sikre offentligt indseende med  

 udvalgenes ledelsesregler og opbygning.
Til § 9 Fordelingen af omkostninger ved udvalgenes funktion  

 omhandles i stk. 1. Hver deltager i et Energispareudvalg skal afholde de  

 omkostninger, som er forbundet med vedkommendes egen deltagelse.
Udvalgenes  

 sekretariatsudgifter afholdes i fællesskab af de deltagende kollektive  

 energiforsyningsvirksomheder i forhold til deres repræsentation i  

 udvalgene, omsætning eller andre faste kriterier.
Det er hensigten, at  

 udvalgene skal fungere enkelt og ubureaukratisk.
Sekretariatsfunktionerne vil  

 i alt væsentligt kun omfatte forberedelse og afholdelse af møder  

 til drøftelse af de emner, som er nævnt i § 7, stk. 1, samt  

 udarbejdelse og offentliggørelse af en årlig beretning om  

 udvalgets virksomhed, jf. § 7, stk. 5. De kollektive  

 energiforsyningsvirksomheders nødvendige omkostninger ved  

 sekretariatsfunktionen vil kunne indregnes i deres forbrugerpriser som  

 nødvendige omkostninger.
Miljø- og energiministeren vil i medfør af  

 stk. 2 kunne fastsætte regler om udvalgenes regnskabsaflæggelse  

 og om beregningen af sekretariatsomkostninger.
Der kan bl.a. fastsættes  

 principper for, hvilke aktiviteter der kan indgå i sekretariatsarbejdet  

 og fordelingen heraf på virksomhederne samt maksima for  

 omkostningerne.
Til § 10 Kollektive energiforsyningsvirksomheder skal ifølge  

 stk. 1 ved planlægningen og gennemførelsen af deres lovpligtige  

 energibesparelsesaktiviteter så vidt muligt inddrage anbefalinger fra  

 det Energispareudvalg, som de er tilknyttet.
Energispareudvalgene skal  

 således, hvis forholdene taler for det, kunne give anbefalinger til  

 kollektive forsyningsvirksomheder om at tage aktiviteter op eller koordinere  

 med andre aktiviteter.
Anbefalingerne kan rettes til deltagere i det  

 pågældende udvalg og efter omstændighederne også til  

 energiforsyningsvirksomheder i andre tilgrænsende områder, hvis  

 det anses for påkrævet af hensyn til en effektiv  

 koordinering.
De kollektive energiforsyningsvirksomheder udfører  

 deres energibesparelsesaktiviteter inden for de rammer, som lovgivningen  

 opstiller, dvs. bestemmelserne om energirådgivning i elforsyningsloven  

 og forslagene til naturgasforsyningslov og lov om ændring af  

 varmeforsyningsloven.
Det følger af disse bestemmelser, at  

 aktiviteterne skal planlægges og prioriteres efter  

 miljømæssige og samfundsmæssige kriterier og i  

 overensstemmelse med rammer, som miljø- og energiministeren udstikker.  

 Virksomhederne skal således i videst mulige omfang inddrage udvalgenes  

 anbefalinger ved planlægningen og gennemførelsen af  

 aktiviteterne, men de er ikke forpligtet til at følge anbefalinger,  

 som må anses for at være økonomisk eller teknisk  

 uforsvarlige eller i øvrigt urimeligt byrdefulde, eller som ligger  

 uden for de rammer, som følger af de nævnte love.
Bestemmelsen i stk. 2 skal sikre, at  

 forsyningsvirksomhederne gennemfører velbegrundede forslag fra  

 udvalgene om at iværksætte konkrete aktiviteter eller om at  

 koordinere deres aktiviteter.
Ifølge denne bestemmelse kan  

 miljø- og energiministeren efter anmodning fra et Energispareudvalg  

 påbyde en kollektiv energiforsyningsvirksomhed at gennemføre  

 energibesparelsesaktiviteter i hel eller delvis overensstemmelse med  

 anbefaling fra et Energispareudvalg, hvis virksomheden i væsentligt  

 omfang tilsidesætter anbefalinger fra udvalget, som må anses for  

 saglige og rimelige.
Det er således en betingelse for at give  

 påbud, at anbefalingerne ligger inden for de rammer, som er nævnt  

 i bemærkningerne til stk. 1.
 Det antages, at spørgsmål om indsatsen og  

 koordineringen af aktiviteterne sædvanligvis vil blive løst ved  

 forhandlinger mellem parterne i et Energispareudvalg.
Ifølge stk. 3 kan miljø- og energiministeren  

 fastsætte regler om, at kollektive energiforsyningsvirksomheder efter  

 anmodning skal udlevere oplysninger om energiforbrug m.v. til et  

 Energispareudvalg.
Det vil bl.a. dreje sig om oplysninger om forbrug for  

 nærmere angivne lokalområder eller forbrugskategorier.
Det  

 forudsættes, at der er tale om oplysninger, som kan anses for  

 nødvendige for de opgaver, som henhører under udvalgene.  

 Sædvanligvis kan en virksomhed kun pålægges at udlevere  

 oplysninger til det udvalg, som virksomheden er tilknyttet, med mindre der er  

 tale om aktiviteter, der naturligt dækker et større  

 område.
Til §§ 11 og 12 Bestemmelserne i §§ 11 og 12 om etablering af samarbejder  

 og udbud af aktiviteter skal sikre, at de kollektive  

 energiforsyningsvirksomheder tilrettelægger og gennemfører deres  

 energibesparelsesaktiviteter effektivt, især ved permanente  

 organisationsformer såsom Energisparecentre.
Bestemmelserne angår  

 således den generelle organisering af forsyningsvirksomhedernes arbejde  

 for energibesparelser, mens bestemmelserne i §§ 7-10 angår  

 tilrettelæggelsen og koordineringen af konkrete aktiviteter.
Bestemmelserne skal ses i sammenhæng med  

 bestemmelserne om lovpligtige energibesparelsesaktiviteter i kollektive  

 energiforsyningsvirksomheder i elforsyningsloven og forslagene til lov om  

 naturgasforsyning og om ændring af varmeforsyningsloven.
Bestemmelserne  

 om samarbejde, herunder bestemmelsen om, at der kan gives påbud om  

 samarbejde, jf. § 11, stk. 2, tager især sigte på  

 tværgående samarbejde mellem virksomheder inden for el-, gas- og  

 fjernvarmeforsyningen.
Ifølge forslagene til lov om naturgasforsyning  

 og lov om ændring af varmeforsyningsloven kan ministeren give  

 påbud om samarbejde med andre virksomheder i samme kategori.  

 Påbudsbestemmelsen har desuden betydning på elområdet, hvor  

 der ikke i elforsyningsloven er en bestemmelse om påbud af denne art.  

 Bestemmelsen i § 12 om påbud om at udbyde aktiviteter har betydning for  

 alle 3 områder.
 De nævnte forhold ventes som udgangspunkt  

 løst gennem det praktiske samarbejde i de lokale Energispareudvalg,  

 eventuelt ved forhandling med miljø- og energiministeren.  

 Bestemmelserne om påbud vil blive anvendt, hvis det må anses for  

 godtgjort, at virksomheden ikke ved egne ressourcer kan tilbyde de  

 lovpligtige aktiviteter tilstrækkelig effektivt og økonomisk  

 forsvarligt, og hvis en forhandlingsløsning ikke har kunnet findes.  

 Det vil især være tilfældet ved små  

 forsyningsvirksomheder med begrænset økonomisk kapacitet og  

 begrænsede muligheder for at opbygge egen ekspertise på  

 området.
Til § 11 Ifølge stk. 1 skal kollektive  

 energiforsyningsvirksomheder med henblik på at fremme lovens  

 formål samarbejde om tilrettelæggelsen og gennemførelsen  

 af deres lovpligtige energibesparelsesaktiviteter, herunder ved at etablere  

 fælles lokale Energisparecentre eller andre former for lokale eller  

 landsdækkende samarbejder.
Der er allerede visse steder etableret fælles lokale  

 Energisparecentre mellem kollektive energiforsyningsvirksomheder, i nogle  

 tilfælde også med miljøorganisationer og andre som  

 deltagere.
Derved tilbydes der en samlet, enstrenget energirådgivning  

 inden for flere forsyningsformer, ligesom der i visse tilfælde er  

 kontakt f.eks. til vandforsyningen.
Andre samarbejdsformer kan være at  

 ansætte fælles sagkyndigt personale eller ekstern sagkyndig  

 bistand eller etablering af forskellige former for landsdækkende  

 samarbejde, herunder fælles sekretariater eller andre samarbejdsorganer  

 til at gennemføre energibesparelseskampagner, opbygning af  

 fælles databaser o.l.
Som udgangspunkt overlades oprettelsen af samarbejde til  

 pågældende energiforsyningsvirksomheders initiativ, og  

 oprettelsen kan naturligt forberedes i Energispareudvalgene.
Miljø- og  

 energiministeren kan ifølge stk. 2 påbyde en eller flere  

 kollektive energiforsyningsvirksomheder at deltage i et samarbejde som  

 nævnt i stk. 1, hvis det anses for nødvendigt for at  

 gennemføre lovens formål.
Påbud vil være betinget  

 af, at det pågældende samarbejde må antages at give  

 væsentlige fordele med hensyn til en effektiv og samlet  

 energirådgivning.
I påbuddet vil de forpligtelser, som  

 pålægges den enkelte virksomhed som et led i samarbejdet, blive  

 fastlagt.
 Bestemmelserne indeholder ikke krav om, at de deltagende  

 kollektive forsyningsvirksomheder skal optage kommuner, organisationer m.v.  

 som deltagere i Energisparecentre o.l.
 Ifølge stk. 3 kan miljø- og energiministeren  

 fastsætte regler om det i stk. 1 nævnte samarbejde, herunder  

 rammer for, hvilke former for samarbejde der kan etableres o.l.
Til § 12 Ifølge stk. 1 kan miljø- og  

 energiministeren, hvis det anses for nødvendigt for at  

 gennemføre lovens formål, påbyde en kollektiv  

 energiforsyningsvirksomhed at udbyde gennemførelsen af lovpligtige  

 energibesparelsesaktiviteter til kvalificerede virksomheder, organisationer  

 o.l.
Om betingelserne for påbud henvises til  

 bemærkningerne til §§ 11 og 12 ovenfor.
Udbud ventes kun anvendt i  

 undtagelsestilfælde, hvis andre løsninger ikke kan opnås.  

 Det påhviler herefter virksomheden at foretage udbudet og entrere med  

 vinderen om vilkårene for dennes varetagelse af opgaven.
Omkostningerne  

 for forsyningsvirksomheden ved udbud og gennemførelse af aftalen kan  

 indregnes i forbrugerpriserne efter prisbestemmelserne i lovgivningen, jf.  

 bemærkningerne til § 3.
Miljø- og energiministeren kan ifølge stk. 2  

 fastsætte regler om udbud af energibesparelsesaktiviteter.
Der vil  

 bl.a. kunne fastsættes regler om betingelserne for at  

 pålægge udbud og om gennemførelsen af disse.
Til kapitel 4 Bestemmelserne i kapitel 4 angår  

 energibesparelsesaktiviteter, som skal iværksættes i offentlige  

 institutioner i bred forstand.
De hidtidige bestemmelser om energibesparelser  

 i det offentlige har været koncentreret om statslige institutioner.  

 Reguleringen er sket ved cirkulærer som et led i de generelle  

 instruktionsbeføjelser på det statslige område.
Ved de nye  

 bestemmelser skabes der rammer for en tilsvarende indsats i amtskommuner,  

 kommuner og de institutioner på privatretligt grundlag, som er  

 nævnt i § 14, stk. 1. Tillige kan bestemmelserne udstrækkes til  

 offentlige virksomheder, jf. § 14, stk. 2.
De nye bestemmelser bygger videre på forskellige  

 forpligtelser, som de offentlige institutioner allerede er underlagt:  

 Offentlige bygninger med mere end 1500 m2 udnyttet areal omfattes  

 allerede af bestemmelserne om energimærkning i lov om fremme af energi-  

 og vandbesparelser i bygninger.
For så vidt angår en  

 væsentlig del af bygningerne er der således allerede tilvejebragt  

 nødvendige oplysninger om energiforbrug m.v., som institutionen vil  

 kunne anvende ved udarbejdelsen af grønne energiregnskaber,  

 planlægning af energibesparelser og de øvrige aktiviteter,  

 hvorved ressourceforbruget i forbindelse med de nye bestemmelser må  

 antages at blive forholdsvis beskedent.
Til § 13 Ifølge stk. 1 kan miljø- og energiministeren  

 forhandle med de i § 14 nævnte offentlige institutioner m.v. eller  

 organisationer, der repræsenterer disse, om fastsættelsen af  

 energibesparelsesaktiviteter og målsætninger for  

 gennemførelsen af energibesparelser i bygninger, anlæg, udstyr  

 o.l., som institutionerne ejer eller lejer.
Udgangspunktet er, at der skal  

 fastsættes mål for besparelsesindsatsen i staten, amtskommuner og  

 kommuner.
 Forhandlingerne kan udmønte de  

 målsætninger for energibesparelser, som miljø- og  

 energiministeren kan udmelde ifølge § 4, stk. 3. Forhandlingerne vil  

 kunne føre til bredere rammeaftaler om, at nærmere angivne  

 mål skal opfyldes, eller til aftaler eller handlingsplaner om konkrete  

 energibesparende foranstaltninger som nævnt i stk. 2, nr. 1-4.  

 Forhandlingerne vil kunne tilrettelægges som samlede forhandlinger  

 f.eks. med de kommunale og amtskommunale organisationer.
Bestemmelserne gælder for bygninger, anlæg,  

 udstyr o.l., som de pågældende offentlige institutioner m.v. ejer  

 eller lejer med henblik på at løse deres opgaver.
Med  

 anlæg sigtes til maskinelle, stationære anlæg, f.eks.  

 rensningsanlæg.
Udstyr omfatter mindre installationer og apparater i  

 pågældende bygninger.
Ifølge stk. 2 og 3 kan miljø- og  

 energiministeren fastsætte regler om nærmere angivne energibesparelsesaktiviteter i  

 offentlige institutioner m.v. som nævnt i § 14. Disse bestemmelser vil  

 blive anvendt, hvor forhandlinger som nævnt i stk. 1 ikke fører  

 til et fyldestgørende resultat.
Reglerne vil blive fastsat under  

 hensyntagen til samfundsøkonomiske og miljømæssige  

 forhold og de byrder, som pålægges de enkelte institutioner.  

 Fastsættelsen af bestemmelserne vil blive forhandlet med de  

 berørte statslige myndigheder, kommunale og amtskommunale  

 organisationer og andre berørte parter.
 Der kan således ifølge stk. 2  

 fastsættes regler om, at offentlige institutioner m.v. skal  

 udføre energibesparelsesaktiviteter som nævnt i nr. 1-4 for  

 bygninger, anlæg udstyr o.l, som de ejer eller lejer.
Ifølge nr. 1 kan offentlige institutioner m.v. ved  

 bekendtgørelse pålægges at udarbejde grønne  

 energiregnskaber, som skal indeholde en kortlægning af energiforbruget,  

 dokumentation for gennemførte energibesparelser og handlingsplaner for  

 energibesparelser.
Handlingsplanerne skal indeholde en realistisk vurdering  

 af energibesparelsesmuligheder, som er miljømæssigt og  

 samfundsøkonomisk begrundede, med udgangspunkt i de i nr. 2  

 nævnte planer og kalkulationer.
Regnskaberne skal være  

 udviklingsskabende, idet de skal medvirke til indsamling af pålidelige,  

 sammenlignelige data for forholdene i den offentlige sektor og samtidig skabe  

 større bevidsthed hos vedkommende myndighed m.v. om mulighederne for  

 at fremme energibesparelser.
De grønne energiregnskaber udarbejdes for den  

 pågældende overordnede administrative enhed m.v. (f.eks. en  

 kommune eller et ministerium) under ét.
Oplysningerne i regnskaberne  

 skal så vidt muligt systematiseres omkring sammenlignelige kategorier  

 af bygninger, institutioner m.v.
Endvidere kan de offentlige institutioner m.v. i  

 medfør af nr. 2 ved bekendtgørelse pålægges at  

 udarbejde kalkulationer og planer for gennemførelse af  

 energibesparelser.
Miljø- og energiministeren vil kunne træffe  

 nærmere bestemmelse om udarbejdelsen, herunder fastsætte frister  

 for gennemførelsen og udmelde forudsætninger for  

 kalkulationerne.
Formålet er at sikre, at pågældende  

 myndighed m.v. generelt bliver opmærksom på  

 energibesparelsesmulighederne og får mulighed for at  

 iværksætte en målrettet indsats f.eks. ved renoveringer af  

 bygninger.
Kalkulationerne og planerne skal som udgangspunkt  

 udarbejdes for de enkelte bygninger m.v. under hver myndighed.
Miljø-  

 og energiministeren vil dog kunne bestemme, at mindre bygninger m.v. skal  

 undtages, jf. bemærkningerne til § 14, stk. 3. Det er hensigten, at de  

 enkelte statslige og kommunale styrelser m.v. som udgangspunkt skal stå  

 for kalkulationerne og planerne for deres bygninger og anlæg, og at  

 resultaterne indsamles af den overordnede administrative enhed.
Derudover kan der fastsættes regler om, at  

 offentlige institutioner m.v. skal fremme energibesparelser i forbindelse med  

 indkøb, projektering og vedligeholdelse, jf. nr. 3. Heri ligger, at  

 myndigheden m.v. skal inddrage hensynet til energibesparelser ud fra en  

 afvejning af samfundsøkonomiske og miljømæssige forhold.  

 Ved indkøb forstås enhver form for anskaffelse af produkter,  

 apparater og anlæg til brug for myndigheden m.v.
Endvidere skal  

 myndigheden m.v. inddrage energimæssige forhold ved projekteringer af  

 nybygninger og renoveringer af bygninger og anlæg eller sørge  

 for, at den, der udfører projekteringen, tager tilsvarende hensyn  

 hertil.
Desuden skal myndigheden også inddrage energimæssige  

 hensyn ved vedligeholdelse af bygninger og anlæg, herunder ved  

 udskiftninger, moderniseringer m.v.
Endelig kan institutionerne ifølge nr. 4 ved  

 bekendtgørelse pålægges at gennemføre  

 energibesparelsesaktiviteter, når de omkostninger, som er forbundet med  

 gennemførelsen, forventes at blive modsvaret af driftsbesparelser  

 inden for kortere tid.
Det er hensigten, at der skal kunne  

 pålægges en forpligtelse til at gennemføre  

 energibesparelser, som er samfundsmæssigt velbegrundede og samlet set  

 ikke kan ventes at belaste pågældende myndigheds økonomi,  

 idet de kan modsvares af driftsbesparelser inden for få år og kan  

 finansieres fordelagtigt.
Miljø- og energiministeren vil kunne  

 fastsætte nærmere rammer herfor, herunder for  

 tilbagebetalingstidens længde.
Ifølge stk. 3 kan det foreskrives, at grønne  

 energiregnskaber skal indsendes til Energistyrelsen.
Der vil tillige kunne  

 fastsættes bestemmelser om, at institutionerne skal tage initiativ til  

 offentliggørelse af de i stk. 1, nr. 1 og 2, nævnte oplysninger  

 med henblik på at skabe større bevidsthed omkring  

 besparelsesmulighederne.
Ifølge lov om fremme af energi- og  

 vandbesparelser i bygninger skal myndighederne allerede fremlægge  

 energimærke og energiplan for de enkelte bygninger for offentligheden.  

 Det forudsættes således, at pågældende institution  

 selv skal foretage det fornødne for offentliggørelsen, idet der  

 vil kunne gives vide rammer for, hvorledes den enkelte institution kan  

 løfte opgaven på en hensigtsmæssig måde.
Til § 14 I denne bestemmelse fastlægges, hvilke offentlige  

 institutioner der omfattes af bestemmelserne i § 13. Den offentlige  

 forvaltning, jf. stk. 1, svarer til det tilsvarende begreb i lov om  

 offentlighed i forvaltningen og forvaltningsloven, dvs. alle statslige eller  

 kommunale forvaltningsmyndigheder i bred forstand.
Det følger videre af stk. 1, at nærmere  

 angivne selskaber, institutioner, foreninger m.v., som ikke kan henregnes til  

 den offentlige forvaltning, under visse betingelser inddrages under  

 bestemmelserne i § 13, såfremt udgifterne ved deres virksomhed  

 overvejende dækkes af statslige eller kommunale midler, eller de ved  

 eller i henhold til lov har fået tillagt beføjelse til at  

 træffe afgørelse på statens eller en kommunes vegne.  

 Bestemmelsen svarer til bestemmelser i offentlighedsloven og  

 forvaltningsloven, hvorved vedkommende minister kan bestemme, at de  

 nævnte institutioner omfattes af bestemmelserne i disse love.
Der vil  

 være tale om virksomheder, der er organiseret på et privatretligt  

 grundlag.
Ved fastsættelsen af forpligtelser for denne kategori skal  

 der tages fornødent hensyn til institutionernes ejermæssige og  

 finansielle forhold.
Ifølge stk. 2 kan miljø- og energiministeren  

 efter forhandling med finansministeren og indenrigsministeren fastsætte  

 regler om, at § 13 tillige gælder for virksomheder, der ejes af staten  

 eller kommuner, eller hvor staten eller kommuner har bestemmende indflydelse.  

 Med virksomhed sigtes til enhver form for erhvervsmæssig aktivitet  

 uanset indhold eller selskabsform.
Begrebet bestemmende indflydelse skal  

 forstås på samme måde som i selskabslovgivningen.  

 Bestemmelsen skal ses i sammenhæng med, at en række offentlige  

 aktiviteter i de senere år er udskilt som særlige  

 virksomheder.
Bestemmelsen giver mulighed for at skabe fælles  

 rammer om alle offentlige institutioner i bred forstand, og herunder  

 også at sikre, at energibesparelsesaktiviteter i statslige virksomheder  

 opretholdes, også efter at de bliver udskilt.
På den anden side  

 er det ikke hensigten at stille disse virksomheder ringere end andre  

 virksomheder, hvor der er en konkurrencesituation, og derfor vil der ved  

 udformningen af bestemmelser efter § 13 blive taget fornødent hensyn  

 til virksomhedernes konkrete forhold.
Ifølge stk. 3 kan miljø- og energiministeren  

 fastsætte regler om undtagelser fra bestemmelserne i § 13. Der vil  

 kunne fastsættes regler om undtagelse af nærmere angivne  

 kategorier af offentlige institutioner m.v. eller af bygninger, anlæg,  

 udstyr o.l., som disse ejer eller lejer.
Mindre bygninger, anlæg o.l.  

 kan undtages ud fra en vurdering af deres betydning for energiforbruget og  

 byrden ved at gennemføre bestemmelserne i § 13 for  

 pågældende kategori.
Til kapitel 5 Bestemmelserne i nærværende lovforslag  

 afløser lov nr. 224 af 28. maj 1982 om mærkning og  

 oplysningspligt vedrørende forbrug af energi, som ændret ved lov  

 nr. 207 af 28. april 1993. Selve bestemmelserne om energimærkning  

 fremgår af nærværende kapitel, mens oplysningspligt, straf  

 m.v. fremgår af kapitel 7. Der indføres nye bestemmelser  

 på nogle punkter, idet produktområdet er blevet udvidet, og  

 mulighederne for indgriben mod ukorrekte oplysninger i mærkningen m.v.  

 er blevet styrket.
Bestemmelserne gennemfører Rådets direktiv  

 nr. 92/75/EØF af 22. september 1992 om angivelse af  

 husholdningsapparaters energi- og ressourceforbrug ved hjælp af  

 mærkning og standardiserede vareoplysninger.
Europa-Kommissionen har  

 efterfølgende fastsat direktiver om energimærkning af en  

 række husholdningsapparater (køleskabe og frysere og  

 kombinationer heraf, vaskemaskiner, tørretumblere og kombinationer  

 heraf, opvaskemaskiner og elektriske lyskilder), som er blevet  

 gennemført ved bekendtgørelser, som er udstedt i henhold til  

 den hidtil gældende lov.
Bestemmelserne gennemfører tillige  

 Europa-Parlamentets og Rådets direktiv nr. 1999/94/EF af 13. december  

 1999 om adgang til forbrugeroplysninger om brændstoføkonomi og  

 CO2-emissioner i forbindelse med markedsføring af nye  

 personbiler.
Bestemmelserne i direktivet er under gennemførelse i en  

 bekendtgørelse med hjemmel i den gældende lov.
Kompetencen  

 på dette område er ved kongelig anordning overført til  

 Trafikministeriet, og udstedelsen og administrationen af  

 bekendtgørelsen er delegeret til Færdselsstyrelsen.
 Disse bekendtgørelser opretholdes, til de erstattes  

 af regler udstedt i henhold til nærværende lovforslag, jf. i  

 øvrigt bemærkningerne til § 23, stk. 3.
Til § 15 Ifølge stk. 1 kan miljø- og energiministeren  

 fastsætte regler om, at nærmere angivne produkter ved  

 mærkning og på anden standardiseret måde skal være  

 forsynet med oplysninger om energiforbrug og andre oplysninger af betydning  

 for forbrugerne.
Bestemmelserne vil ikke omfatte brugte produkter m.v., jf.  

 stk. 5.
Der kan fastsættes mærkningsbestemmelser for  

 nærmere bestemte produkter i forskellige kategorier.
Energiforbrugende  

 apparater, artikler, maskiner, anlæg og komponenter omfatter f.eks.  

 apparater og artikler til brug i husholdninger, radio og TV og maskiner og  

 udstyr til brug i erhvervsvirksomheder samt endvidere anlæg til en  

 bygnings egen forsyning med energi (vandvarmere, brændere til  

 centralfyr etc.). Der kan foreskrives mærkning af energiforbruget som  

 helhed og såkaldte stand by-forbrug i delkomponenter af apparatet.
 Produkter af betydning for energiforbruget i bygninger  

 omfatter f.eks. ruder og vinduer, isoleringsmaterialer m.v., som ikke i sig  

 selv er energiforbrugende, men som har betydning for bygningens varmetab  

 o.l.
Bestemmelsen indebærer en udvidelse af hjemmelen i  

 forhold til hidtil den gældende lov, idet også energiforbrugende  

 maskiner, apparater m.v. i erhvervsvirksomheder samt produkter af betydning  

 for bygningers energiforbrug inddrages under mærkningsordningen.
Der er  

 ikke på disse områder i dag gennemført  

 fællesskabsbestemmelser om energimærkning, men Kommissionen  

 forhandler med brancheorganisationer om frivillige  

 energimærkningsordninger på forskellige områder.
Endvidere  

 forbereder Energistyrelsen en frivillig dansk energimærkningsordning  

 for lavenergiruder.
 Det er hensigten, at fremtidige regler om  

 energimærkning skal udarbejdes inden for rammerne af eksisterende og  

 kommende fællesskabsregulering.
 Det vil være en betingelse for at fastsætte  

 regler om energimærkning for produkter, at produktet har  

 væsentlig betydning for energiforbruget, og at der er tale om et  

 standardiseret produkt med en væsentlig udbredelse.
Produkter, der omfattes af energimærkning, skal  

 foruden oplysninger om energiforbrug forsynes med oplysning om andre forhold  

 af betydning for forbrugerne.
Der kan således fastsættes  

 bestemmelser om, at der skal gives oplysning om ressourceforbrug, ydeevne,  

 apparatstøj o.l.
De oplysninger, som bliver foreskrevet, skal gives ved  

 mærkning og på anden standardiseret måde, herunder ved  

 standardiserede produktoversigter etc.
Der vil i bestemmelser for de enkelte  

 produkter blive fastsat, hvilke oplysninger der skal bringes, og hvorledes  

 mærkningen m.v. skal udformes.
Det vil påhvile  

 leverandøren af produktet at tilvejebringe korrekte oplysninger om  

 energiforbruget m.v. og stille oplysningerne til rådighed for  

 forhandlere og annoncører.
Ved leverandøren forstås  

 producenten eller dennes repræsentant eller den, der importerer  

 apparatet til Danmark eller fra dansk område markedsfører  

 apparatet i andre lande i Den Europæiske Union.
Endvidere kan trafikministeren ifølge stk. 2  

 fastsætte tilsvarende bestemmelser om energimærkning af  

 motorkøretøjer.
Et EF-direktiv om forbrugeroplysninger om  

 brændstoføkonomi og CO 2-emissioner i forbindelse med  

 markedsføring af nye personbiler er som ovenfor nævnt blevet  

 vedtaget.
I den forbindelse udøver trafikministeren de  

 beføjelser, som i loven er tillagt miljø- og energiministeren  

 til at fastsætte regler om mærkning og dokumentation og om  

 gennemførelse af kontrol m.v., jf. i øvrigt stk. 2.
Ifølge stk. 3 kan miljø- og energiministeren  

 som et led i regler om energimærkning fastsætte, hvorledes de  

 foreskrevne oplysninger skal meddeles til forbrugerne ved salg eller leje af  

 produktet.
Det kan således, jf. bestemmelsens nr. 1, foreskrives, at  

 udstillede produkter på nærmere angivet måde skal forsynes  

 med mærkning og ledsages af andre standardiserede oplysninger, herunder  

 at kunden skal have adgang til at blive bekendt med skematiske oversigter  

 over produkter o.l., hvor disse er foreskrevet.
Det påhviler  

 forhandleren at sørge for, at udstillede produkter skiltes tydeligt  

 med korrekt mærkning m.v.
Bestemmelsen omfatter produkter, som  

 udstilles for forbrugerne i forretningslokaler, salgsudstillinger o.l.
Ifølge bestemmelsens nr. 2 kan der endvidere  

 fastsættes regler om, at der skal gives nærmere angivne  

 standardiserede oplysninger om energiforbrug m.v. ved fjernsalg af produktet  

 eller i reklamer for produktet.
Ved fjernsalg forstås aftale om salg  

 eller leje, ifølge hvilken varen skal sendes til køberen,  

 når sælgeren i katalog, brochure, annoncer eller andet  

 læsbart medie har tilbudt at sende varen efter bestilling pr. telefon,  

 brev eller andet læsbart medie, og køberen har afgivet  

 bestilling på denne måde, jf. bestemmelserne om fjernsalg i lov  

 om forbrugeraftaler og lov om mærkning og skiltning med pris m.v.  

 Reklamer omfatter annoncering og reklamering for køb eller leje af  

 produktet i trykte og andre læsbare medier i andre tilfælde end  

 ved fjernsalg.
Andre læsbare medier vil bl.a. omfatte meddelelser via  

 edb.
Miljø- og energiministeren kan efter stk. 4  

 fastsætte regler om, at der skal tilvejebringes nærmere angivet  

 teknisk dokumentationsmateriale for rigtigheden af de oplysninger, som er  

 foreskrevet i stk. 1 og 3, på grundlag af metoder og standarder efter  

 miljø- og energiministerens bestemmelse.
Forpligtelserne vil  

 påhvile leverandøren af produktet m.v.
Regler om energimærkning forudsætter, at der  

 er fastlagt et objektivt grundlag for måling og prøvning af  

 oplysningerne om energiforbrug m.v.
De mærkningsregler, som er  

 gennemført som opfølgning af EF-direktiver, hviler  

 således på fælleseuropæiske eller internationale  

 godkendte standarder.
Til § 16 Bestemmelserne skal sikre, at mærkningsordningerne  

 og deres troværdighed ikke bliver modvirket.
Produkter, der omfattes af  

 energimærkning, må således ikke forsynes med anden  

 mærkning eller lignende, der kan virke vildledende med hensyn til de  

 foreskrevne oplysninger, jf. stk. 1. Endvidere må mærker og andre  

 standardiserede skemaer o.l., der anvendes i en mærkningsordning,  

 ifølge stk. 2 ikke anvendes på andre produkter, som ikke er  

 omfattet af mærkningsordningen.
Til § 17 Bestemmelserne i § 17 angår kontrol af oplysningerne  

 i energimærkningen.
Ifølge stk. 1 fører miljø- og  

 energiministeren eller den, som han bemyndiger hertil, tilsyn med, at  

 bestemmelserne om energimærkning bliver overholdt.
Med hjemmel i § 21  

 kan tilsynsmyndigheden tillige indhente fornødne oplysninger fra  

 leverandører og forhandlere.
Som udgangspunkt baseres energimærkningen på  

 fabrikantens egenkontrol, men tilsynsmyndigheden kan kontrollere, at  

 mærkningen er korrekt.
Bestemmelserne i stk. 2 og 3 om  

 tilsynsmyndighedens kontrolbeføjelser er nye.
Tilsynsmyndigheden har  

 således ifølge stk. 2, hvis det skønnes  

 nødvendigt, til enhver tid mod behørig legitimation adgang til  

 leverandørers eller forhandleres erhvervslokaler med henblik på  

 at kunne udtage produkter m.v. til måling og kontrol af, om foreskrevne  

 oplysninger om energiforbrug m.v. er korrekte.
Hermed sigtes til oplysninger  

 om energiforbrug og andre forhold af betydning for forbrugerne, som er  

 foreskrevet i regler i henhold til § 15. Tillige vil der kunne udtages  

 stikprøver til kontrol af udformningen af mærkningen m.v.  

 Udtagningen af prøveeksemplarer vil ske efter tilsynsmyndighedens  

 valg.
Kravet om adgang vil være begrænset til  

 erhvervslokaler, dvs. lokaler til lager-, udstillingsbrug m.v., hvor det  

 skønnes nødvendigt at kræve adgang.
Det  

 forudsættes, at adgang som regel aftales med virksomheden på  

 forhånd, således at der alene kan kræves uanmeldt adgang,  

 hvis det er nødvendigt for en effektiv gennemførelse af  

 kontrol.
Adgang til erhvervslokaler for at udtage produkter uden retskendelse  

 vurderes at være den eneste effektive måde at gennemføre  

 en stikprøvevis kontrol.
Bestemmelserne om adgang finder anvendelse  

 til kontrolformål, dvs. rutinemæssig stikprøvekontrol.  

 Bestemmelserne giver ikke hjemmel til ved adgang til erhvervslokaler at  

 foretage efterforskning af strafbare forhold.
Sådan efterforskning skal  

 i overensstemmelse med almindelige principper overlades til politiet.
Vedrørende adgangen til at anmode om bistand fra  

 politiet henvises til stk. 3. Det fremgår videre af bestemmelsen, at  

 miljø- og energiministeren efter forhandling med justitsministeren kan  

 fastsætte regler herom.
Regler om bistand ved prøveudtagning af  

 motorkøretøjer, jf. § 15, stk. 2, forhandles tillige med  

 trafikministeren.
 Miljø- og energiministeren kan ifølge stk. 4  

 fastsætte regler om, at leverandøren skal afholde udgifterne ved  

 udtagelse, måling og kontrol.
Bestemmelsen i stk. 5 om, hvorefter leverandøren  

 kan pålægges at berigtige nærmere angivne forhold, er  

 ligeledes ny.
Bestemmelsen finder anvendelse, når det påvises, at  

 oplysninger, som skal bringes efter regler fastsat i medfør af § 15,  

 er ukorrekte, eller at mærkning eller andre standardiserede  

 forbrugeroplysninger ikke er udformet i overensstemmelse med forskrifterne  

 (f.eks. mærkater i for lille størrelse). I så fald kan  

 miljø- og energiministeren påbyde leverandøren af  

 produktet m.v. at berigtige forholdene, hvoraf bl.a. følger, at  

 leverandøren skal udarbejde og distribuere korrekte mærkninger  

 og standardiserede vareoplysninger, korrigere det tekniske  

 dokumentationsmateriale og fremsende korrekte mærkater m.v. til  

 forhandlere af produktet med underretning om, at disse mærkater skal  

 anvendes ved skiltning af udstillede produkter etc.
Et påbud om ændring af foreskrevne oplysninger  

 er betinget af, at det kan anses for bevist, at oplysningerne er ukorrekte.  

 Det forudsættes, at der er gennemført en forskriftsmæssig  

 måling og kontrol af udtagne eksemplarer i overensstemmelse med  

 gældende standarder, jf. bemærkningerne til § 15, stk. 4, og at  

 den institution, som tilsynsmyndigheden udpeger til at foretage  

 målingen og kontrollen, er godkendt hertil efter gældende  

 fælles regler om akkreditering.
Ved fælles  

 EF-energimærkningsbestemmelser vil resultatet af tilsvarende procedurer  

 i andre fællesskabslande kunne lægges til grund.
Til kapitel 6 Til § 18 Ifølge bestemmelsen kan miljø- og  

 energiministeren fastsætte regler om, at nærmere angivne  

 kollektive energiforsyningsvirksomheder ved fastsættelse af deres  

 priser skal fordele deres omkostninger mellem faste og variable tariffer  

 under hensyntagen til at fremme energibesparelser.
Formålet er at  

 sikre, at betalingen for elektricitet, fjernvarme og naturgas så vidt  

 muligt afspejler forbrugets størrelse, således at forbrugeren  

 motiveres til at nedsætte energiforbruget.
Bestemmelsen skal supplere prisbestemmelserne i den i  

 bemærkningerne til § 3 nævnte lovgivning om, at de  

 nødvendige omkostninger skal bæres af forbrugerne.
Inden for  

 rammerne af disse bestemmelser kan forsyningsvirksomhederne i dag fordele  

 omkostningerne på deres variable og faste tarifelementer efter  

 generelle betragtninger over, hvorvidt omkostningerne kan henføres til  

 anlægget eller driften.
Derved er der reelt betydelig forskel på  

 de to tarifelementers indbyrdes størrelse i de forskellige  

 forsyningsvirksomheder.
Der vil kunne fastsættes regler om, hvilke elementer  

 der skal kunne dækkes i de faste og de variable tariffer, eller regler  

 om procentvise maksima for de faste tariffer.
Endvidere kan det  

 fastlægges, hvilke kategorier af virksomheder, der omfattes af  

 bestemmelserne.
Herunder kan der tages hensyn til forskelle i  

 omkostningsstruktur, størrelse m.v.
Af hensyn til økonomien i  

 små fjernvarmeforsyninger vil der kunne fastsættes regler om, at  

 disse helt eller delvist fritages fra bestemmelserne.
Det er hensigten, at  

 der skal fastsættes regler på området inden for ca. et  

 år efter lovens vedtagelse.
Der tilsigtes ikke en ændring i  

 forsyningsvirksomhedens samlede provenu.
 Tilsynet med overholdelsen af regler som nævnt i  

 stk. 1 vil henhøre under Energitilsynet på linie med  

 bestemmelserne om priser og betingelser i elforsyningsloven og forslagene til  

 naturgasforsyningslov og lov om ændring af varmeforsyning, jf.  

 bemærkningerne til § 3. Som et led i disse bestemmelser vil priser, der  

 omfattes af § 18, og grundlaget for fastsættelsen af disse blive  

 anmeldt til tilsynet.
 Ifølge stk. 2 kan Energitilsynet give påbud  

 om ændring af priser, som efter tilsynets vurdering må anses for  

 at være i strid med bestemmelserne i de i stk. 1 nævnte regler.  

 Bestemmelserne svarer til påbudsbestemmelser i den nævnte  

 lovgivning.
 Også bestemmelserne i stk. 3, hvorefter udgifterne  

 til varetagelsen af Energitilsynets opgaver efter de ovennævnte  

 bestemmelser betales af de virksomheder, som der føres tilsyn med,  

 svarer til bestemmelser i den nævnte lovgivning.
Det følger af stk. 4, at Energitilsynets  

 påbud efter stk. 2 kan påklages til Energiklagenævnet i  

 overensstemmelse med bestemmelserne i § 20 om adgangen til at klage over  

 andre afgørelser efter denne lov.
Bestemmelserne i § 20 om bl.a.  

 klagefrister og om, at miljø- og energiministeren kan fastsætte  

 regler om klageadgangen, finder også bestemmelse her.
Disse  

 bestemmelser svarer til bestemmelserne om klageadgang i de nævnte  

 love.
Til kapitel 7 Til § 19 Bestemmelsen i stk. 1 giver miljø- og  

 energiministeren adgang til at bemyndige en institution under Miljø-  

 og Energiministeriet eller en anden myndighed til at udøve ministerens  

 beføjelser efter loven.
Det forventes, at miljø- og  

 energiministeren helt eller delvis vil henlægge sine beføjelser  

 efter loven til Energistyrelsen.
Ifølge stk. 2 kan miljø- og energiministeren  

 endvidere bemyndige en virksomhed eller en sagkyndig institution eller  

 organisation til at udøve nærmere angivne beføjelser  

 vedrørende kontrol, registrering o.l. i henhold til loven.  

 Formålet er at inddrage sagkyndig kompetence og etablere en fleksibel  

 og enkel administration.
Det vil f.eks. kunne dreje sig om kontrolopgaver af  

 teknisk art ved energimærkning, men ikke adgangen til at udtage  

 stikprøver efter § 17, stk. 2, eller træffe afgørelse som  

 nævnt i § 17, stk. 5. Bestemmelserne om udbud af offentlige  

 tjenesteydelser vil finde anvendelse på området.
Til § 20 Det følger af stk. 1, at afgørelser, som er  

 truffet af miljø- og energiministeren efter loven eller regler udstedt  

 i henhold til loven, kan indbringes for Energiklagenævnet., som er  

 uafhængigt af ministeren, og som er nedsat i henhold til § 5, stk. 2, i  

 lov om statstilskud til dækning af udgifter til kuldioxidafgift i visse  

 virksomheder med et stort energiforbrug, jf. lovbekendtgørelse nr. 846  

 af 17. november 1997 som ændret ved lov nr. 1107 af 29. december 1999.  

 Tilsvarende gælder klager over afgørelser, truffet af  

 trafikministeren, dvs. afgørelser vedrørende  

 energimærkning af motorkøretøjer efter lovens kap. 5  

 eller regler udstedt i henhold til bestemmelserne i dette kapitel, samt  

 afgørelser truffet af et Energispareudvalg om optagelse af medlemmer,  

 jf. § 7, stk. 4.
 Da det findes mest hensigtsmæssigt, afskæres  

 ved stk. 2 muligheden for at indbringe en sag for domstolene, før den  

 endelige administrative afgørelse foreligger.
Ved stk. 3 fastsættes en klagefrist til  

 ankenævnet på 4 uger efter, at afgørelsen er meddelt.  

 Klagefristen regnes fra det tidspunkt, hvor meddelelsen om afgørelsen  

 er kommet frem.
Klagen skal være kommet frem til Klagenævnet  

 inden udløbet af klagefristen.
Fristen udløber samme ugedag,  

 som meddelelsen er nået frem, 4 uger senere.
Når klagefristens  

 sidste dag falder på en lørdag eller helligdag, bliver fristen  

 forlænget til den påfølgende hverdag.
 Ved bestemmelserne i stk. 4 bemyndiges vedkommende  

 minister til at fastsætte regler om adgangen til at klage over  

 afgørelser som nævnt i stk. 1. Med vedkommende minister  

 forstås trafikministeren, for så vidt angår  

 energimærkning af motorkøretøjer, og miljø- og  

 energiministeren, for så vidt angår øvrige  

 afgørelser i henhold til loven eller regler udstedt i henhold til  

 loven.
Ifølge nr. 1 kan der fastsættes regler om  

 adgangen til at klage til Energiklagenævnet, herunder at visse  

 afgørelser ikke skal kunne påklages til nævnet.
Det  

 forudsættes, at en række afgørelser kan afgøres  

 endeligt i første instans.
Det vil eksempelvis dreje sig om  

 tilsynsmyndighedens afgørelser om, at ukorrekte oplysninger i  

 energimærkning skal berigtiges (jf. bemærkningerne til § 17, stk.  

 5), idet afgørelsen vil bero på resultatet af en  

 forskriftsmæssig måling og kontrol, udført af en  

 akkrediteret institution efter fælles standarder, således at der  

 ikke vurderes at være reelt behov for en efterprøvning.
Tillige  

 vil kredsen af klageberettigede kunne præciseres nærmere.
 Bestemmelserne i nr. 2 om afskæring af den generelle  

 administrative rekurs skal ses i sammenhæng med bestemmelserne i § 19,  

 stk. 1, hvorved miljø- og energiministerens , henholdsvis  

 trafikministerens beføjelser til at træffe afgørelser i  

 medfør af loven helt eller overvejende tænkes delegeret en  

 institution under ministeriet eller andre myndigheder.
 Klager over udbud, som foretages som led i  

 gennemførelsen af aktiviteter efter loven, behandles efter de  

 almindelige regler om klage over offentlige udbud.
Miljø- og energiministeren kan ifølge stk. 5  

 fastsætte regler om betaling af gebyr ved indbringelse af en klage for  

 ankenævnet.
Herunder vil der bl.a. kunne fastsættes regler om  

 gebyrets størrelse og beregning.
Tillige kan ministeren  

 fastsætte regler om nævnets sammensætning ved behandling af  

 de her omhandlede klager.
Derved kan det sikres, at nævnet i disse  

 sager har den fornødne økonomiske og tekniske sagkundskab  

 omkring energibesparelsesforhold.
Til § 21 Ifølge stk. 1 kan miljø- og energiministeren  

 og Energiklagenævnet kræve, at de i bestemmelsen nævnte  

 personer, virksomheder, myndigheder m.v. udarbejder og meddeler alle  

 oplysninger, som skønnes nødvendige for at varetage deres  

 opgaver efter loven, herunder også oplysninger til brug ved  

 afgørelsen af, om et forhold er omfattet af loven.
Oplysningspligten  

 omfatter bl.a. regnskaber, tekniske specifikationer, kontrakter m.v., uanset  

 om de findes som dokumenter eller elektronisk lagrede data.
Pligten omfatter  

 tillige udarbejdelse af materiale, f.eks. statistikker eller indberetninger  

 om salg af produkter m.v. af betydning for energibesparelser.
Eksempelvis  

 omfatter bestemmelsen mærkater, oversigter over apparattyper m.v. til  

 brug for tilsynet med energimærkningen.
Miljø- og energiministeren kan ifølge stk. 2  

 fastsætte regler om, hvilke oplysninger der omfattes af stk. 1, og  

 hvorledes oplysningerne skal meddeles.
Der vil bl.a. kunne opstilles regler  

 om, at nærmere angivne oplysninger skal indsendes på  

 nærmere angivet måde eller på nærmere fastsatte  

 tidspunkter.
Til § 22 § 22 indeholder strafbestemmelser, som skal medvirke til  

 at sikre lovens overholdelse.
Bestemmelserne svarer til tilsvarende  

 bestemmelser i anden tilsynslovgivning.
Der kan således idømmes  

 bøde for meddelelse af urigtige eller vildledende oplysninger,  

 undladelse af at afgive oplysninger, manglende efterkommelse af nærmere  

 angivne påbud, overtrædelse af mærkningsbestemmelserne i §  

 16 samt hindring af udtagelse af produkter til kontrol af  

 energimærkning.
Bestemmelserne finder anvendelse, med mindre  

 højere straf er forskyldt efter anden lovgivning.
Til kapitel 8 Til § 23 Lov nr. 224 af 28. maj 1982 om mærkning og  

 oplysningspligt vedrørende forbrug af energi erstattes af  

 bestemmelserne i denne lovs kapitel 5. Bestemmelserne i stk. 2  

 indebærer, at bekendtgørelser, der er fastsat i henhold til den  

 nævnte lov, forbliver i kraft, indtil de afløses af  

 bekendtgørelser i henhold til denne lov.
Til § 24 I lov nr. 485 af 12. juni 1996 om fremme af energi- og  

 vandbesparelser i bygninger foretages 3 mindre ændringer, som har til  

 formål på forskellig måde at sikre en mere  

 hensigtsmæssig administration af den nævnte lov, herunder ved at  

 indføre tilsvarende bestemmelser om klageadgang som i  

 nærværende lovforslag.
Det er derfor fundet hensigtsmæssigt  

 at optage disse bestemmelser som en del af lovforslaget.
Til nr. 1 Ændringen indebærer, at miljø- og  

 energiministeren kan fastsætte regler om energikonsulenternes betaling  

 til dækning af de i bestemmelsen nævnte myndighedsopgaver.
Energikonsulenterne varetager energimærkningen af  

 bygninger i medfør af loven om fremme af energi- og vandbesparelser i  

 bygninger.
Energimærkningsordningen administreres af 2  

 registreringsudvalg for henholdsvis små og store ejendomme, som tager  

 sig af efteruddannelse og anden generel servicering af konsulenterne, og som  

 tillige udfører visse myndighedsopgaver (godkendelse af konsulenter,  

 tilbagekaldelse af godkendelser og kontrol af kvaliteten af konsulenternes  

 arbejde). Det er hensigten, at registreringsudvalgene skal hvile  

 økonomisk i sig selv gennem betaling fra konsulenterne.
 Den betaling, som udvalgene opkræver fra  

 konsulenterne, medgår fortrinsvis til dækning af efteruddannelse  

 o.l., og betaling for disse ydelser beror på et aftaleretligt forhold  

 mellem udvalget og konsulenten.
Det er fundet hensigtsmæssigt at præcisere, at  

 beløb til dækning af udvalgenes myndighedsopgaver kan  

 opkræves som nævnt i bestemmelsen.
Beløbet beregnes  

 på grundlag af foregående års omkostninger til disse  

 opgaver.
Til nr. 2 Loven om fremme af energi- og vandbesparelser i bygninger  

 indeholder ikke bestemmelser om adgangen til at klage over  

 registreringsudvalgenes afgørelser om godkendelse af energikonsulenter  

 og inddragelse af godkendelser o.l.
Udvalgenes afgørelser kan efter  

 principperne for administrativ rekurs påklages i første instans  

 til Energistyrelsen og i anden instans til Miljø- og  

 energiministeriet.
Det anses for mest hensigtsmæssigt, at også  

 klager på dette område henlægges til  

 Energiklagenævnet.
Bestemmelserne svarer til § 20 om klage over  

 afgørelser efter nærværende lovforslag i øvrigt, og  

 der henvises til bemærkningerne til denne bestemmelse.
I stk. 6 er indsat en bestemmelse, hvorefter nævnet  

 kan indhente fornødne oplysninger fra myndigheder, energikonsulenter  

 og bygningsejere.
Bestemmelserne svarer med praktiske ændringer svarer  

 til bestemmelserne om meddelelse af oplysninger til nævnet i § 21.
Til nr. 3 I forbindelse med, at der i øvrigt foretages  

 ændringer i loven, er det fundet hensigtsmæssigt at ændre  

 bestemmelsen om juridiske personers strafansvar, således at indholdet  

 svarer til tilsvarende formuleringer i anden nyere lovgivning.
 Note:	Det bemærkes, at der i forhold til det  

 fremsatte lovforslag er foretaget følgende rettelser i  

 bemærkningerne:
 I bemærkningerne til § 17, stk. 5 (side 28, 1.  

 spalte, sidste afsnit) er ordet »korrekte« i 5. linje ændret til:  

 »ukorrekte«.
 I bemærkningerne til § 24, nr. 2, er sidste  

 afsnit (side 31, 2. spalte, første afsnit), der lød:
 »I stk. 6 er indsat en bestemmelse, hvorefter  

 miljø- og energiministeren kan fastsatte regler om, at nævnet  

 kan indhente oplysninger . . . . «, ændret til:
»I stk. 6 er indsat en bestemmelse, hvorefter  

 nævnet kan indhente fornødne oplysninger . . . .« Bilag 1 Reform-opfølgningen Aftale mellem regeringen, Venstre, Det konservative Folkeparti,  

 Socialistisk Folkeparti, Centrum-Demokraterne og Kristeligt Folkeparti Med denne aftale fastlægges rammer og  

 principper for implementeringen af EU´s gasdirektiv.
Aftalen fastlægger  

 endvidere de overordnede rammer for den fremtidige udvikling i  

 varmeforsyningssektoren.
Som opfølgning på elreformen  

 fastlægger aftalen endvidere rammer for den videre  

 tilrettelæggelse af biomasseaftalen, udligning af omkostningerne  

 til den prioriterede produktion, energibesparelsesområdet samt Det  

 Grønne Energimarked.
 Følgende afsnit udelades: Afsnit 1, naturgas, afsnit 2,  

 varmeforsyning, afsnit 3, biomasseaftalen, afsnit 4, udligning af  

 omkostningerne ved den prioriterede produktion, afsnit. 5, egenproducenters  

 betaling til prioriteret strøm ag afsnit 7 om det grønne  

 energimarked.
6. Energisparelovgivning Parterne er enige om de rammer og mål  

 for energispareindsatsen, der fremgår af de følgende, men er  

 ikke forpligtet med hensyn til konkrete virkemidler mv., som bl.a. vil blive  

 fremlagt i de kommende energispareredegørelser.
Energispareloven er første led i den styrkelse af  

 besparelsesindsatsen, som er nødvendig for at begrænse  

 udledningen af CO2 og dermed sikre opfyldelsen af Danmarks  

 mål om 20% CO2 -reduktion i 2005 i forhold til 1988 og  

 kravet om en 21% reduktion af drivhusgasser, som er Danmarks  

 reduktionsforpligtelse som en del af EUs reduktion i forhold til  

 Kyoto-protokollen.
Lovgivningen skal være med til at fremme  

 energibesparelser inden for de forskellige sektorer og dermed medvirke til at  

 reducere energiforbruget og miljøbelastningen.
Som led i styrkelsen af  

 indsatsen fastsættes der konkrete mål for energibesparelser i de  

 enkelte sektorer.
De foretagne beregninger viser, at der i gennemsnit er  

 behov for en reduktion af det endelige energiforbrug med 0,5% pr.  

 år.
 Loven skal styrke planlægningen, koordineringen og  

 prioriteringen af besparelsesindsatsen med henblik på at sikre, at de  

 fastsætte mål nås på den mest effektive måde.  

 Som led i planlægningen, der skal omfatte den samlede  

 besparelsesindsats på tværs af sektorer, aktører og  

 virkemidler, skal der gennemføres evalueringer af de forskellige  

 initiativer mv.
I forbindelse med den overordnede  

 besparelsesplanlægning vil regeringen årligt i september  

 måned fremlægge en redegørelse vedrørende  

 energibesparelser.
Den første redegørelse fremlægges i  

 september år 2000. I forbindelse hermed, på baggrund af et  

 tværministerielt udredningsarbejde, tilvejebringes en række nye  

 virkemidler på energibesparelsesområdet, herunder forslag til en  

 incitamentstruktur til fremme af energispareapparater, og forslag til hvordan  

 de eksisterende midler skal udbygges.
Som led i styrkelsen vil der blive  

 udviklet nye virkemidler, som blandt andet vil inddrage Elsparefondens  

 positive erfaringer.
Samtidig vil der  være tale om en flerleddet  

 indsats, som retter sig bredt mod de forskellige energiforbrug (elektricitet,  

 fjernvarme, naturgas, olie m.v.) og en række forskellige  

 energiforbrugende sektorer: husholdninger, offentlige institutioner,  

 erhvervsvirksomheder og transportområdet.
De konkrete  

 energisparemål fremgår af redegørelsen.
Der vil også  

 heri blive redegjort for hvordan de bemyndigelser, der indgår i loven,  

 vil blive udmøntet.
Energispareloven skaber rammer for oprettelse af lokale  

 energispareudvalg, som skal være med til at koordinere og sikre  

 effektivitet i de forskellige lokale aktørers energisparearbejde.  

 Udvalgene skal bygge videre på det eksisterende samarbejde og tage  

 udgangspunkt i det lokale behov.
Samtidig skal udvalgene være med til  

 at sikre effektivitet i det lokale energisparearbejde.
Udvalgene vil typisk  

 bestå af repræsentanter fra kommunerne, forsyningsselskaberne,  

 grønne organisationer, beboergrupper mv. og de skal bl.a.  

 understøtte det lokale Agenda 21-arbejde.
Energispareloven skal være med til at øge  

 energibesparelsesindsatsen i den offentlig sektor.
De offentlige  

 institutioner skal udvise god energimæssig adfærd og gå  

 lidt foran.
De offentlige institutioner kan dermed præge udviklingen og  

 vise et godt eksempel.
Staten, amter og kommuner bidrager med de fastsatte  

 energisparemål.
Energispareloven skal ses i sammenhæng med  

 forsyningsselskabernes rolle på besparelsesområdet.
Det  

 fremgår af elforsyningsloven at netselskaberne skal fortsætte og  

 forbedre deres energibesparelsesarbejde.
Samtidig fastlægges det i lov  

 om naturgasforsyning og i lov om ændring af varmeforsyningsloven, at  

 naturgas- og fjernvarmeselskaber fremover skal arbejde for realisering af  

 energibesparelser inden for deres områder.
Disse  

 besparelsesaktiviteter, som betales af forbrugerne, vil fremover være  

 et centralt element i besparelsesarbejdet og ministeren skal sikre, at  

 aktiviteterne er i overensstemmelse med de generelle energipolitiske  

 målsætninger.
Forsknings- og udviklingsindsatsen vedrørende  

 energibesparelser styrkes i energiforsknings-programmet og i de af  

 netselskaberne finansierede forsknings- og udviklingsaktiviteter.
Planerne  

 herfor indgår i de årlige energispareredegørelser.
 Energispareloven evalueres i 2001 samtidig med  

 elreformaftalen.
 1)   Loven  

 indeholder bestemmelser, der gennemfører Rådets direktiv nr.  

 92/75/EØF af 22. september 1992 om angivelse af husholdningsapparaters  

 energi- og ressourceforbrug ved hjælp af mærkning og  

 standardiserede vareoplysninger, EF-Tidende 1992, L 297 s. 16, og  

 Europa-Parlamentets og Rådets direktiv 1999/94/EF af 13. december 1999  

 om adgang til forbrugeroplysninger om brændstoføkonomi og  

 CO2-emissioner i forbindelse med markedsføring af nye  

 personbiler, EF-Tidende 2000, L 12 s. 16.
