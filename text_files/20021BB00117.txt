Fremsat den 18. marts 2003 af Margrete Auken (SF),  

 Anne Baastrup (SF) og Aage Frandsen (SF) Forslag til folketingsbeslutning om delvis afskaffelse af dommeres adgang til privat  

 bibeskæftigelse Folketinget pålægger regeringen senest den 1. november 2003  

 at fremsætte lovforslag om ændring af retsplejeloven, som indebærer, at  

 dommernes adgang til privat bibeskæftigelse som formand eller medlem af  

 stående  

 voldgiftsretter eller deltagelse i private og faglige voldgiftssager  

 afskaffes.  

 Endvidere afskaffes dommernes deltagelse i private klage- og ankenævn,  

 medmindre dommerdeltagelsen er lovbestemt.
Bemærkninger til forslaget Den gældende tilladelses- og  

 indberetningsordning for dommeres bibeskæftigelse Med gennemførelsen af domstolsreformen i 1998, jf. lov nr.  

 402 af 26. juni 1998, blev der bl.a. indført en tilladelses- og  

 indberetningsordning for dommernes bibeskæftigelse med henblik på at opnå en  

 større gennemsigtighed og indsigt i dommernes bibeskæftigelse.
Flere  

 oplysninger om omfanget og karakteren af dommernes bibeskæftigelse skulle  

 således bidrage til, at der ikke blev dannet myter, som kan kompromittere  

 dommernes uafhængighed.
Efter retsplejelovens bestemmelser (§§ 47-47b) må en dommer  

 kun med tilladelse af Præsidentrådet have fast indtægtsgivende beskæftigelse  

 ved siden af hovedstillingen.
En dommer skal hvert år inden den 1. februar  

 afgive indberetning om de indtægtsgivende hverv, som den pågældende det  

 forudgående kalenderår har varetaget ved siden af hovedstillingen.  

 Indberetningen skal indeholde oplysning om hvervets art og hvervgiveren.
I  

 indberetninger om voldgiftssager skal parternes navne ikke angives, men  

 derimod  

 navnene på de advokater eller andre, som har repræsenteret parterne, samt  

 hvorledes dommeren er udpeget.
Dommeren skal endvidere afgive en indberetning  

 om indtægten ved de enkelte hverv.
 Såfremt det findes fornødent, kan vedkommende retspræsident  

 pålægge en dommer at indsende en redegørelse for dommerens tidsforbrug i  

 forbindelse med varetagelsen af hverv ved siden af hovedstillingen.
 Såfremt det findes fornødent, kan vedkommende retspræsident  

 endvidere pålægge en dommer at indsende en opgørelse over de indtægter, som  

 den  

 pågældende i en nærmere angivet periode har modtaget i forbindelse med de  

 enkelte hverv, som dommeren har varetaget ved siden af hovedstillingen.  

 Pålægget kan også omfatte fremtidige indtægter.
 Finder vedkommende præsident, at de oplysninger, som  

 dommeren afgiver, giver anledning dertil, kan retspræsidenten efter drøftelse  

 med Præsidentrådet beslutte, at dommeren i en nærmere angivet periode eller  

 indtil videre kun med retspræsidentens eller rådets tilladelse må påtage sig  

 hverv ved siden af hovedstillingen.
 Der er ingen maksimumsgrænse for størrelsen af dommeres  

 indtægter ved bibeskæftigelse.
Årlige oversigter over dommernes indberetninger  

 om indtægtsgivende bibeskæftigelse Retspræsidenterne har hvert år siden 1999 offentliggjort en  

 oversigt over dommernes indberetninger om indtægtsgivende bibeskæftigelse.  

 Hovedtallene for indberetningerne for 2002 fremgår af bilaget til  

 beslutningsforslaget.
Offentliggørelsen af de årlige oversigter har hvert år  

 givet anledning til kritik af omfanget af dommernes bibeskæftigelse.
I  

 forbindelse med offentliggørelsen af oversigten for 2002 er det således  

 blevet  

 kritiseret, at højesteretsdommernes indtægter ved bibeskæftigelse er steget  

 med  

 41 pct. fra 1999 til 2002, og at højesteretsdommerne i gennemsnit tjener mere  

 på bibeskæftigelse end på deres primære ansættelse.
 I forbindelse med offentliggørelsen af oversigten for 2002  

 fremgår det, at de modtagne indberetninger ikke har givet retspræsidenterne  

 grundlag for at statuere, at bibeskæftigelse for nogen dommer har betydet, at  

 vedkommende ikke har kunnet opfylde sine forpligtelser i stillingen som  

 dommer,  

 ligesom der heller ikke har været grundlag for at statuere, at  

 bibeskæftigelse  

 har influeret på vedkommende dommers habilitet som dommer.
Retspræsidenterne henviser endvidere til, at der er i  

 efteråret 2002 blev nedsat en arbejdsgruppe bestående af Dommerforeningens  

 formand og præsidenterne for Højesteret og landsretterne til at overveje  

 dommeres bibeskæftigelse.
Arbejdsgruppen er den 19. februar 2003 fremkommet  

 med  

 nogle forslag til en ændring af praksis på et i øvrigt uændret lovgrundlag.
 Det fremgår bl.a. af notatet af 19. februar 2003,  

  

 at  

  

 arbejdsgruppen opfordrer  

 Domstolsstyrelsen til at rette henvendelse til regeringen  

    

 med en anmodning om en vurdering af dommeres  

 medvirken i offentlige råd og nævn,  

  

 at  

  

 arbejdsgruppen retter henvendelse til Voldgiftsnævnet for bygge- og  

 anlægsvirksomhed og de faglige voldgiftsretter med opfordring til, at  

 opgaverne  

 i et vist omfang flyttes fra højesteretsdommere til landsdommere og  

 byretsdommere,  

  

 at  

  

 den hidtidige  

 ordning, hvor dommere til andre voldgiftsretter udpeges i fællesskab af  

 parterne i sagen, erstattes af en ny ordning, hvor udpegning af en dommer  

 foretages af retspræsidenten eller en kreds af dommere, og  

  

 at  

  

 arbejdsgruppen retter henvendelser til de større private råd og  

 nævn med opfordring til, at der tages stilling til behovet for  

 dommermedvirken.
 Det fremgår endvidere af notatet, at forslagene i notatet  

 ikke kan være bindende, og at det i sidste ende er lovgrundlaget, der giver  

 rammen for, hvad den enkelte dommer lovligt kan påtage sig af  

 bibeskæftigelse.  

 Det er forventningen, at dommerne i praksis vil følge forslagene, der efter  

 arbejdsgruppens opfattelse mærkbart vil kunne føre til, at omfanget af  

 dommeres  

 bibeskæftigelse begrænses, og at bibeskæftigelsen fordeles anderledes,  

 herunder  

 således, at en del af bibeskæftigelsen flyttes til dommere i lavere  

 instanser.
Forslag om delvis afskaffelse af dommeres  

 adgang til bibeskæftigelse Efter forslagsstillernes opfattelse har omfanget af  

 dommernes bibeskæftigelse fået et så stort omfang, at det giver anledning til  

 en række principielle betænkeligheder:
Omfanget af indtægterne ved bibeskæftigelsen bevirker  

 således, at der kan stilles spørgsmål om, hvorvidt bibeskæftigelsen hos i  

 hvert  

 fald enkelte dommere kan skabe sådanne økonomiske interesser, at der med  

 rimelighed kan rejses tvivl om dommernes habilitet.
I den forbindelse  

 bemærkes,  

 at i indberetninger om voldgiftssager skal parternes navne ikke angives, men  

 derimod navnene på de advokater eller andre, som har repræsenteret  

 parterne.
 Tilsvarende kan omfanget af indtægterne ved  

 bibeskæftigelsen bevirke, at der kan stilles spørgsmål om, hvorvidt  

 bibeskæftigelsen hos i hvert fald enkelte dommere har et sådant omfang, at  

 der  

 med rimelighed kan rejses tvivl om, hvorvidt det har betydning for dommernes  

 tidsforbrug og arbejdsindsats i hovedstillingen som dommer.
Uanset om bibeskæftigelsen ikke har haft betydning for  

 dommernes opfyldelse af arbejdsforpligtelsen som dommer eller for dommernes  

 habilitet   hvilket heller ikke er dokumenteret eller konkret sandsynliggjort  

 er det efter forslagsstillernes opfattelse et alvorligt problem, at der kan  

 sættes spørgsmålstegn ved dommernes uafhængighed og domstolenes position som  

 selvstændig statsmagt.
Efter forslagsstillernes opfattelse er det et udtryk  

 for, at den gældende tilladelses- og indberetningsordning ikke fungerer på en  

 tilfredsstillende måde, og at der derfor er behov for en lovændring.  

 Forslagsstillerne anerkender, at der fra domstolenes egen side er taget visse  

 initiativer på området, jf. den ovenfor nævnte arbejdsgruppes notat, men  

 vurderer ikke, at initiativet fra arbejdsgruppen reelt kan løse problemerne  

 med  

 bibeskæftigelsens omfang.
Arbejdsgruppen angiver endvidere selv, at  

 forslagene  

 i notatet ikke er bindende, men at rammerne for dommernes bibeskæftigelse  

 fastsættes af lovgrundlaget.
Forslagsstillerne foreslår på denne baggrund, at  

 retsplejeloven ændres, således at  

    

 dommernes adgang til privat bibeskæftigelse som formand eller medlem af  

 stående voldgiftsretter eller deltagelse i private og faglige voldgiftssager  

 afskaffes.
Endvidere afskaffes dommernes deltagelse i private klage- og  

 ankenævn, medmindre dommerdeltagelsen er lovbestemt.
 Forslaget omfatter ikke dommeres offentlige  

 bibeskæftigelse, dvs. hvervet som dommer i en række domstole ud over de  

 almindelige domstole, herunder Den Særlige Klageret, Arbejdsretten og  

 Tjenestemandsretten, hvervet som formand eller medlem af en række forskellige  

 administrative nævn og råd eller deres deltagelse i lovforberedende arbejde.  

 Der vil i disse tilfælde i lovgivningen eller fra kompetente offentlige  

 myndigheders side være taget eksplicit stilling til dommeres deltagelse.  

 Efter  

 forslagsstillernes opfattelse kan der imidlertid være god grund til grundigt  

 fra gang til gang, f.eks. i forbindelse med ny lovgivning, at overveje  

 behovet  

 for dommermedvirken.
 Forslaget omfatter endvidere ikke privat bibeskæftigelse,  

 som ikke er speciel for dommere, f.eks. undervisnings- og censorvirksomhed,  

 forfatter- og foredragsvirksomhed eller deltagelse i legatbestyrelser m.v.  

 Efter forslagsstillernes opfattelse skal dommerne på disse områder have  

 adgang  

 til bibeskæftigelse på lige fod med andre offentligt ansatte.
Forslaget omfatter derimod privat bibeskæftigelse som  

 formand eller medlem af stående voldgiftsretter eller deltagelse i private og  

 faglige voldgiftssager og i private klage- og ankenævn, hvor det er  

 karakteristisk, at dommere udøver en dommerfunktion uden for  

 domstolssystemet,  

 og at de udpeges netop og kun fordi de er dommere.
Sat på spidsen kan det  

 udtrykkes således at dommerne udnytter den ved grundloven særligt sikrede og  

 i  

 forfatningsmæssigt øjemed etablerede uafhængige status til privat indtjening.  

 Efter forslagsstillernes opfattelse kan disse opgaver lige så godt udføres af  

 andre kompetente jurister end udnævnte dommere.
Dog undtages deltagelsen i  

 private klage og ankenævn, hvor dommerdeltagelsen er lovbestemt.  

 Forslagsstillerne er opmærksomme på, at forslaget i hvert fald en overgang  

 kan  

 give nogle praktiske problemer med at få afviklet de tvister, som i dag  

 forelægges voldgiftsrettene, og er indstillede på at medvirke til en løsning  

 heraf.
Forslagsstillerne vil heller ikke afvise at drøfte, om forslaget kan  

 aktualisere spørgsmålet om aflønningen af dommere, idet dog bemærkes, at  

 forslaget jo ikke som sådan lægger hindringer i vejen for, at dommere  

 tilsvarende andre offentligt ansatte kan have indtægtsgivende  

 bibeskæftigelse.
Skriftlig fremsættelse Margrete Auken  

  

 (SF):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om delvis afskaffelse af dommeres adgang til privat  

 bibeskæftigelse.
(Beslutningsforslag nr.
B 117).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
Bilag  

 1 Oversigt over dommernes indberetninger om indtægtsgivende  

 bibeskæftigelse i 2002 - hovedtal Indtægter ved  

 bibeskæftigelse i 2002 Uden indtægtsgivende bibeskæftigelse Med indtægtsgivende bibeskæftigelse Samlede indtægter ved bibeskæftigelse (Heraf samlede indtægter i voldgiftssager) Gennemsnitlig indtægt ved bibeskæftigelse (pr. dommer  

 med bibeskæftigelse) Retspræsidenter * 0 12 3.181.549 1.132.496 265.129 Højesteretsdommere 0 17 14.838.282 7.707.602 *** 872.840 Landsdommere i ØL 7 54 12.025.116 1.499.350 222.687 Landsdommere i VL 6 32 6.011.728 2.267.712 187.867 Byretsdommere ** 68 139 11.360.469 703.171 81.730 * Inkl. 2 vicepræsidenter i Sø- og Handelsretten og  

 landsdommeren i Grønland Inkl. 2 dommere i Sø- og Handelsretten.
 * Den store stigning i indtægten for deltagelse i  

 voldgiftssager fra 2001 til 2002 er ikke udtryk for en tilsvarende stigning i  

 antallet af voldgiftssager, der behandles af højesteretsdommere, men udtryk  

 for, at usædvanlig mange og store voldgiftssager er afsluttet og/eller  

 vederlagt i 2002.
