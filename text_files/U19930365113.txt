Kollektiv overenskomst anset for indgået Repræsentanter for RBF og den  

 daglige leder af Røde Kors Kursuscenter underskrev 27/10-86 en  

 tiltrædelsesoverenskomst.
Det var i overenskomsten bestemt, at dens gyldighed  

 var »betinget af godkendelse fra Dansk Røde Kors, att.
NN (navnet på  

 Røde Kors« daværende administrationschef)».
Arbejdsretten fandt, at  

 denne bestemmelse efter sin sammenhæng måtte forstås således, at  

 overenskomsten blev bindende, såfremt indklagede inden for en rimelig frist  

 undlod at tilkendegive, at man ikke ønskede at godkende overenskomsten.
Røde  

 Kors's administrationschef modtog kort efter 27/10-86 overenskomsten uden at  

 reagere, ligesom der ikke fra kursuscentret eller fra Dansk Røde Kors blev  

 reageret over for en skrivelse sendt af forbundet til kursuscentret 16/1-87  

 om den indgåede overenskomst.
Indklagede påberåbte sig først den manglende  

 godkendelse af tiltrædelsesoverenskomsten den 15/3-88, og da havde  

 overenskomsten forlængst opnået gyldighed over for indklagede, som derfor  

 blev dømt til at anerkende at være forpligtet af overenskomsten.
 Under denne sag har Landsorganisationen i Danmark for Restaurations- og  

 Bryggeriarbejder Forbundet indklaget Dansk Røde Kors for Arbejdsretten med  

 påstand om, at indklagede, Dansk Røde Kors, tilpligtes at anerkende at være  

 forpligtet af tiltrædelsesoverenskomst af 27. oktober 1986 for så vidt angår  

 Dansk Røde Kors Kursuscenter.
 Spørgsmålet om efterbetaling og bod for brud på gældende overenskomst er  

 udskudt til senere afgørelse, for så vidt angår efterbetalingsspørgsmålet ved  

 faglig voldgift.
 Indklagede har påstået frifindelse.
Sagen drejer sig om, hvorvidt der foreligger en gyldig overenskomst mellem  

 Restaurations- og Bryggeriarbejder Forbundet og Dansk Røde Kors, når  

 gyldigheden af den nævnte tiltrædelsesoverenskomst, der var underskrevet af  

 kursuscentrets daglige leder, var betinget af godkendelse fra Dansk Røde Kors  

 »att.
Kurt Borgkvist«, og en sådan godkendelse ikke senere er  

 givet.
 Sagens nærmere omstændigheder er følgende:
 Den 27. oktober 1986 underskrev to repræsentanter for forbundet og den  

 daglige leder af Dansk Røde Kors Kursuscenter, Lejrvejen 85, 6330 Padborg, -  

 Frøslevlejren - Jack Andersen, en overenskomst mellem Hotel- og  

 Restaurationspersonalets Samvirke og kursuscentret, hvorved centret erklærede  

 sig indforstået med at følge den til enhver tid gældende overenskomst mellem  

 Samvirket og Arbejdsgiverforeningen af Hoteller og Restauranter, med visse  

 ændringer.
I blankettens trykte tekst er det anført, at »Gyldigheden af  

 nærværende overenskomst er betinget af Hotel- og Restaurationspersonalets  

 Samvirkes arbejdsudvalgs godkendelse.«, og umiddelbart efter følger  

 denne maskinskrevne tilføjelse: »Gyldigheden af nærværende overenskomst  

 er betinget af godkendelse fra Dansk Røde Kors, att.
Kurt Borgkvist.« Ved en skrivelse af 16. januar 1987 stilet til »Dansk Røde Kors  

 Kursuscenter, Lejrvejen 85, 6330 Padborg« anerkendte Hotel- og  

 Restaurationspersonalets Samvirke modtagelsen af overenskomsten.
I skrivelsen meddeles forskellige supplerende oplysninger, og man  

 udtrykker håbet om, »at vor aftale om løn- og arbejdsvilkår må virke til  

 Deres tilfredshed, og vi imødeser fortsat godt samarbejde.« Dette gav  

 efter det oplyste ikke anledning til nogen reaktion.
Igennem hele perioden  

 har kursuscentret på grundlag af giroindbetalingskort fremsendt til centret -  

 og af centret udfyldt med de skyldige beløb - foretaget indbetalinger af  

 bidrag, som omhandlet i § 22 i hovedoverenskomsten, til Hotel- og  

 Restauranterhvervets Uddannelsesfond.
Ved en skrivelse af 6. december 1991 til indklagede begærede  

 Restaurations- og Bryggeriarbejder Forbundet afholdt forhandlingsmøde på  

 kursuscentret til behandling af en række af overenskomstens bestemmelser,  

 idet man angav at have konstateret, at aflønningen ikke foregik i  

 overensstemmelse med overenskomsten.
Skrivelsen blev i første omgang besvaret  

 af indklagedes advokat ved en skrivelse af 12. december 1991, hvori bl.a.  

 anføres, at advokaten havde »modtaget diverse sagsmateriale, herunder overenskomst underskrevet  

 den 27. oktober 1986 af Rita Olsen på Deres vegne og af Jack Andersen på  

 kursuscenterets vegne.
Det fremgår tydeligt af overenskomsten, at gyldigheden er betinget af  

 godkendelse af Dansk Røde Kors.
En sådan godkendelse er på intet tidspunkt  

 blevet givet.
På det af Dem foreslåede møde ...... ønsker De en drøftelse af diverse  

 overtrædelser af overenskomsten.
Da der imidlertid ikke består nogen gyldig  

 overenskomst, har det ikke nogen mening at afholde et møde med den foreslåede  

 dagsorden....« Under domsforhandlingen har administrationschef hos indklagede, Michael  

 Hansen, forklaret, at han har været administrationschef hos indklagede siden  

 1. februar 1987, hvor han afløste den i tiltrædelsesoverenskomsten nævnte  

 Kurt Borgkvist.
Kursuscentret i Frøslevlejren startede i 1984/85, hvor det  

 efter planen alene skulle dække det interne uddannelsesbehov for personalet i  

 Dansk Røde Kors.
Dette ændredes i slutningen af 1986, således at centret også  

 kunne anvendes til ekstern kursusvirksomhed.
Det fortsatte til udgangen af  

 1991, hvor indklagede afhændede kursuscentret.
Om tiltrædelsesoverenskomsten,  

 underskrevet den 27. oktober 1986 af centrets daglige leder, Jack Andersen,  

 har Michel Hansen forklaret, at Jack Andersen, der ikke selv havde kompetence  

 til at indgå en sådan overenskomst, gjorde ham opmærksom på, at den forelå,  

 og at han havde sendt den frem til indklagede.
Her fandt Michael Hansen den  

 blandt forgængeren, Kurt Borgkvists, sagsakter.
Den synes ikke at have givet  

 Kurt Borgkvist anledning til nogen reaktion, og der var ikke knyttet  

 bemærkninger til tiltrædelsesoverenskomsten i sagsakterne.
Han fandt  

 tiltrædelsesoverenskomsten frem i forbindelse med en henvendelse i foråret  

 1988 til kursuscentret fra Restaurations- og Bryggeriarbejder Forbundet, der  

 havde noget, de gerne ville tale med »os« om.
Det viste sig, at det  

 drejede sig om nogle ansatte, der var organiseret i »gule«  

 fagforeninger.
Der blev afholdt møder med denne baggrund den 15. marts 1988,  

 den 18. januar 1990 og den 14. februar 1991, og vidnet deltog i alle møderne  

 og førte ordet for indklagede.
Forbundet var på de to første møder  

 repræsenteret af Rita Olsen og en rejsesekretær Frank Lachmann.
Han husker  

 ikke, hvem der deltog i mødet den 14. februar 1991. Han sagde ved alle tre  

 møder, at der ikke var nogen gyldig overenskomst, hvis der ikke fandtes en  

 tiltrædelsesoverenskomst, der var »paraferet« af Kurt Borgkvist.
Og  

 selvom der måtte være en sådan, var indklagede efter hans mening ikke  

 forpligtet til at overholde en eksklusivaftale med forbundet.
Resultatet af  

 alle tre møder var, at Frank Lachmann skulle vende tilbage med dokumentation  

 for, at der var en gyldig overenskomst, men der skete intet i den retning.  

 Først efter centrets lukning fandt forbundet ud af, at der alligevel var en  

 overenskomst.
Med hensyn til aflønningen af forbundets medlemmer har man  

 fulgt sin egen lønregulering, der ikke svarer til overenskomstens.
Med hensyn  

 til betalingen gennem årene af bidrag fra kursuscentret til uddannelsesfonden  

 har han forklaret, at der var tale om en administrativ lapsus i den lokale  

 administration på stedet.
Der var tale om ret små beløb, der faldt ind under  

 den daglige ledelses kompetence.
Han erfarede det først i slutningen af 1991,  

 da sagen kom op, og det blev så bragt til ophør.
Klagerne har til støtte for påstanden anført, at indklagede er forpligtet  

 af tiltrædelsesoverenskomsten af 27. oktober 1986, selvom den ikke formelt er  

 blevet godkendt af indklagede ved den i tiltrædelsesoverenskomsten nævnte  

 Kurt Borgkvist.
Den omhandlede passus i tiltrædelsesoverenskomsten må på  

 samme måde som bestemmelsen om, at overenskomstens gyldighed er betinget af  

 Hotel- og Restaurationspersonalets Samvirkes arbejdsudvalgs godkendelse,  

 forstås på den måde, at overenskomsten bliver bindende, hvis der ikke  

 indenfor en rimelig kort tid gøres indsigelse.
Selvom det måtte lægges til  

 grund, at indklagede, som forklaret af Michael Hansen, under møder med  

 forbundet - første gang den 15. marts 1988 - har bestridt eksistensen af en  

 gyldig overenskomst på grund af manglende godkendelse, ville dette være for  

 sent, og indklagede må anses bundet af tiltrædelsesoverenskomsten, idet der  

 ikke fra forbundets side er udvist nogen form for passivitet, der kan føre  

 til et andet resultat.
Hertil kommer, at der gennem hele perioden i  

 overensstemmelse med overenskomsten er betalt til uddannelsesfonden.
Dette  

 godtgør efter klagernes opfattelse - selvom det var kursuscentret og ikke  

 Dansk Røde Kors, der foretog indbetalingerne -, at indklagede havde  

 accepteret overenskomstforholdet.
Der er således tale om en stiltiende  

 accept.
Indklagede har til støtte for frifindelsespåstanden gjort gældende, at  

 bestemmelsen i tiltrædelsesoverenskomsten om godkendelse fra Dansk Røde Kort  

 att.
Kurt Borgkvist efter sin formulering må forstås som en positiv  

 gyldighedsbetingelse og ikke alene som et forbehold om, at Dansk Røde Kors  

 kan rejse indsigelse inden en rimelig kort frist.
Det må herved tillægges  

 afgørende vægt, at indklagede er et helt »privat« foretagende, og  

 at der således ikke er tale om et egentligt etableret arbejdsretligt forhold.  

 Bestemmelsen om godkendelse viser klart, at Jack Andersen ikke havde  

 kompetence til at indgå en bindende overenskomst, og at forbundet derfor  

 måtte sikre sig en underskrift fra Kurt Borgkvist.
Klagerne skulle således  

 have rykket indklagede for en formel godkendelse og ikke have nøjedes med -  

 som sket den 16. januar 1987 - at skrive til kursuscentret om overenskomsten.  

 Havde man rykket for en godkendelse, havde man fået det samme svar, som man  

 efter Michael Hansens forklaring fik under de tre møder, første gang den 15.  

 marts 1988. Det må herefter lægges til grund, at tiltrædelsesoverenskomsten  

 ikke er godkendt af indklagede, fordi man ikke ønskede at godkende den, og  

 der foreligger herefter ikke en for indklagede bindende overenskomst.
Hertil  

 kommer, at det må lægges til grund, at forbundet allerede den 15. marts 1988  

 var klar over, at indklagede ikke ønskede at godkende  

 tiltrædelsesoverenskomsten.
Alligevel reagerede man først heroverfor i  

 slutningen af 1991. Der er herved udvist en så betydelig passivitet, at en  

 eventuel ret til at hævde en gyldig overenskomst må anses for fortabt.
Med hensyn til betalingen af bidrag til uddannelsesfonden har indklagede  

 anført, at opkrævningerne er sendt til kursuscentret og er betalt af centret  

 på grund af en fejl.
Hvis opkrævningerne - som de burde - var sendt til  

 indklagedes hovedkontor og ikke til kursuscentret, ville de ikke være blevet  

 betalt, og den omstændighed, at centret ved en fejl har betalt disse ganske  

 beskedne beløb, kan ikke føre til, at tiltrædelsesoverenskomsten på grund af  

 stiltiende accept anses for bindende for indklagede.
 Arbejdsretten skal udtale:
Bestemmelsen i tiltrædelsesoverenskomsten om, at gyldigheden af  

 overenskomsten er betinget af godkendelse fra indklagede, må efter  

 sammenhængen med den foranstående bestemmelse om godkendelse fra Hotel- og  

 Restaurationspersonalets Samvirkes arbejdsudvalg forstås således, at  

 overenskomsten bliver bindende, hvis indklagede undlader inden for en rimelig  

 frist at tilkendegive, at man ikke ønsker at godkende overenskomsten.
Det må  

 lægges til grund, at indklagedes daværende administrationschef, Kurt  

 Borgkvist, modtog tiltrædelsesoverenskomsten kort efter underskriften den 27.  

 oktober 1986 uden at reagere over for forbundet, ligesom der ikke fra  

 kursuscentret eller fra indklagede blev reageret over for modtagelsen af  

 forbundets skrivelse til centret af 16. januar 1987 om den indgåede  

 overenskomst.
På det tidspunkt, hvor man første gang fra indklagedes side  

 påberåbte sig den manglende godkendelse af tiltrædelsesoverenskomsten - efter  

 Michael Hansens forklaring den 15. marts 1988 - havde  

 tiltrædelsesoverenskomsten forlængst opnået gyldighed over for indklagede, og  

 der findes ikke fra forbundets side at være udvist noget forhold, der kan  

 bevirke, at adgangen til at påberåbe sig dette nu må anses for bortfaldet.  

 Arbejdsretten tager derfor klagernes påstand til følge.
 T h i k e n d e s f o r r e t :
 Indklagede, Dansk Røde Kors, tilpligtes at anerkende at være forpligtet af  

 tiltrædelsesoverenskomsten af 27. oktober 1986 for så vidt angår Dansk Røde  

 Kors Kursuscenter.
 Indklagede skal betale 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.80 ff.
