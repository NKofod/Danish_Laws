Landsskatteretskendelse Mælkekvote, vederlagsfri tildeling ---------------------------------------------------------- A klager for indkomståret 1998 over, at skatteankenævnet har  

 forhøjet hans skattepligtige indkomst som følge af vederlagsfri  

 tildeling af mælkekvote.
 Som begrundelse for ansættelsen har skatteankenævnet henvist  

 til Ligningsvejledningen 1998, afsnit E.E.3.7.2 samt Told- og  

 Skattestyrelsens tilkendegivelse, gengivet i TfS 1998.826, hvorefter  

 værdien af en vederlagsfri tildelt mælkekvote kan ansættes  

 til den ligevægtspris, der fastsættes for handel med tilsvarende  

 mælkekvoter på den børs, hvor tildelingen finder sted.
 På denne baggrund har skatteankenævnet ansat værdi af  

 mælkekvote til 6.075 kr. svarende til den fastsatte ligevægtspris  

  på 2,1964 kr. pr. kg for den tildelte kvote på 2.766 kg.
 Det er oplyst, at klageren på kvotebørsen 1997/1998  

 købte en mælkekvote på 142.810 kg og vederlagsfrit fik  

 tildelt 2.766 kg, samt at ligevægtsprisen med bedriftens  

 basisfedtprocent blev beregnet til 2,1964 kr. pr. kg.
 Klagerens konsulent har gjort gældende, at den vederlagsfri  

 tildeling ikke er skattepligtig og har påstået forhøjelsen  

 nedsat til 0.
 Til støtte for påstanden er anført:
"I forbindelse med køb af mælkekvote kan der tildeles en  

 andel af kvoten som vederlagsfri tildeling.
Den vederlagsfri tildeling er  

 afhængig af den ansøgte mængde og den mængde, der er  

 kommet tilbage ved toldning, dvs. afgivelse uden vederlag ved salg mellem  

 mælkeproducenter.
 Den vederlagsfri tildeling var for ovennævnte år ca. 3 %, men  

 kan være op til 33 % i andre år.
 Det er min opfattelse, at der på tildelingstidspunktet alene er tale  

 om et immaterielt aktiv uden realisationsværdi på  

 tildelingstidspunktet, hvorfor jeg finder, det alene af den grund ikke kan  

 værdiansættes.
En henvisning til statsskattelovens § 4 finder jeg forkert, jf. lovens  

 ordlyd om penge og formuegoder af pengeværdi af agerbrug osv. osv. -  

 litra a, b og c.
Disse bestemmelser taler om løbende afkast til  

 beskatning.
 En vederlagsfri kvotetildeling er ikke et løbende afkast, men som  

 ovenfor nævnt et immaterielt aktiv - en ret til  

 mælkeleverance.
 Ved indførelse af kvotetildelingen for alle  

 mælkeleverandører i 1982 skete der heller ingen beskatning, og  

 statsskatteloven, som der er henvist til, er ikke ændret i perioden  

 siden.
 En sammenligning med en kvotetildeling kan være ret til udstykning  

 til opstilling af vindmøller, og en færdselsret, hvor der heller  

 ingen beskatning sker, når retten etableres.
 Det kan også med rimelighed påstås, at der er tale om en  

 differentieret pris for købere, der ikke er omfattet af vederlagsfri  

 tildeling, og købere, der er omfattet af denne bestemmelse.
En ejer af ret til en mælkeleverance har ingen garanti for, at denne  

 fortsætter.
Der er i EU forventninger om, at der bliver fri  

 mælkeleverance, hvorfor retten er uden betydning og kan ikke  

 afhændes.
 Umiddelbart ser jeg heller ikke mulighed for at få anerkendt fradrag  

 for reduktion i kvoten ved toldning.
Den værdiændring, der hen over årene sker med kvoten,  

 påvirker heller ikke indkomsten.
Ankenævnets henvisning til  

 behandling af vederlaget i forbindelse med afståelse - at det regulerer  

 anskaffelsessummen - finder jeg ikke skal indgå i sagen, da problemet  

 er, om tildelingen er skattefri efter statsskattelovens § 4.
På grundlag af foranstående finder jeg ikke, at der skal ske  

 beskatning af en vederlagsfri tildeling." Klagerens repræsentant har yderligere fremført, at en  

 vederlagsfri tildeling i sig selv ingen værdi har på  

 tildelingstidspunktet, da den ikke kan sælges før efter 5  

 år.
Ved tidligere salg ydes der ingen kompensation for  

 afståelsen, idet den gratis tildelte kvote inddrages, jf.  

 bestemmelserne i punkt. 3.5 om Kvotebørsen vedr. begrænsninger  

 for salg af kvote.
Såfremt den købte kvote sælges  

 før 5 år, afregnes den til ligevægtsprisen på  

 købstidspunktet.
 Den vederlagsfri tildeling i forbindelse med køb af en kvote, kan i  

 realiteten ses som en rabat i prisen for hele den tildelte kvote, og kan ud  

 fra den betragtning ej heller beskattes.
 Endvidere er det ikke praksis at beskatte ændringer i rettigheder  

 til f.eks. kartoffelleverance, græsleverance eller sukkerroeleverance  

 efter statsskattelovens § 4.
 Endelig er henvist til TfS 1993.36 LSR samt Ole Bjørns  

 bemærkninger hertil i SR-SKAT 1993 side 89 ff., hvorved  

 Landsskatteretten ikke anså godtgørelse for ophør af  

 mælkeproduktion for skattepligtig efter statsskattelovens § 4.
Under hensyn til, - 	at statsskatteloven ikke hjemler ret til beskatning af  

 mælkekvote sammenholdt med den praksis, der er for beskatning af  

 immaterielle aktiver, - 	at der er usikkerhed om mælkekvoterne på længere  

 sigt opretholdes, og - 	at det er åbenbart urimeligt at beskatte noget på et  

 tidspunkt, det ikke realiseres, idet det ikke er et aktiv, der  

 vedrører indkomsten i takt med evt.  

 værdiændring, finder konsulenten, at den påklagede forhøjelse bør  

 nedsættes til 0.
 Landsskatteretten bemærker, at ifølge statsskattelovens § 4  

  betragtes  - med de i de følgende bestemmelser fastsatte  

 begrænsninger - som skattepligtig indkomst den skattepligtiges samlede  

 årsindtægter bestående i penge eller formuegoder af  

 pengeværdi.
 Landsskatteretten finder - i overensstemmelse med gældende praksis -  

  at værdien af en vederlagsfrit tildelt mælkekvote må anses  

 for omfattet af denne bestemmelse.
 Under hensyn til at en mælkekvote ikke længere er tilknyttet  

 den faste ejendom, men kan omsættes på Kvotebørsen, finder  

 Landsskatteretten, at den på Kvotebørsen pr. kg fastsatte  

 ligevægtsværdi i forhold til en bestemt fedtprocent, omregnet i  

 forhold til den konkrete ejendoms fedtprocent, må anses for et passende  

 udtryk for værdien af en vederlagsfrit tildelt mælkekvote.
 For så vidt angår beskatningstidspunktet bemærkes, at  

 dette ifølge praksis er retserhvervelsestidspunktet, da ingen  

 særlige regler eller praksis fører til et andet resultat.
 Under henvisning til ovenstående finder Landsskatteretten herefter  

 ikke grundlag for at tilsidesætte den af skatteankenævnet trufne  

 afgørelse om beskatning af den vederlagsfrit tildelte kvote.
 Den påklagede ansættelse vil derfor være at  

 stadfæste.
