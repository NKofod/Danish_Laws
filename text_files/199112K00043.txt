Nr LSF 43 Forslag til Lov om ændring af lov om midlertidig regulering af  

 boligforholdene (Ophævelse af forbudet mod midlertidig benyttelse af  

 helårsboliger) Fremsat af Kirsten Jacobsen (FP) Kim Behnke (FP) Aage Brusgaard (FP) Pia  

 Kjærsgaard (FP) den 8. oktober 1991 § 1 I lov om midlertidig regulering af boligforholdene, jf. lovbekendtgørelse  

 nr. 525 af 11. august 1986, som ændret ved § 2 i lov nr. 797 af 3. december  

 1986, § 2 i lov nr. 376 af 10. juni 1987, § 2 i lov nr. 377 af 10. juni 1987,  

 § 3 i lov nr. 831 af 21. december 1988, § 2 i lov nr. 234 af 16. april 1991  

 og § 2 i lov nr. 378 af 6. juni 1991, foretages følgende ændringer:
 1. I § 50, stk. 1, udgår: »eller lignende midlertidig  

 benyttelse«.
 2. I § 53, stk. 1, litra d, udgår: »eller  

 lignende«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Fremskridtspartiet har siden 1973 kæmpet for et frit og ureguleret  

 boligmarked.
Alle liberaliseringsforsøg har hidtil været mislykket.
 Mere end 50 års boligregulering har skævvredet hele boligmarkedet specielt  

 i storbyerne.
 Lovforslaget betyder, at ejere af helårsboliger i fremtiden frit vil kunne  

 bestemme, til hvem de eventuelt ønsker at udleje deres ejendom.
 Lovforslaget sikrer samtidig, at ejere for fremtiden selv kan bestemme, i  

 hvilket omfang de ønsker at benytte deres ejendom.
Lovforslaget sikrer også, at lejere med grundejerens samtykke kan beholde  

 en lejlighed, selv om denne ikke anvendes til helårsbeboelse.
Lovforslaget  

 fremsættes for at sikre imod urimelige afgørelser som den, der er truffet den  

 19. december 1989 af Københavns byret (radiotelegrafistdommen), hvor en  

 radiotelegrafist, der dele af året var udstationeret i Grønland, fik dom for,  

 at han ikke havde ret til at opretholde en bolig i København.
Det samme  

 forhold vil gøre sig gældende for mange søfolk og udstationerede danskere.  

 Lovforslaget vil samtidig forhindre behovet for proformaudlejning.
