Landsskatteretskendelse Affaldsafgift - kraftværk - afgiftssats Reference:
 Affaldsafgiftslovens § 10, stk. 1.
 A AmbA's klage til Landsskatteretten skyldtes, at  

 selskabet ved afgørelse truffet af told- og skatteregionen den 29.  

 januar 1999 ikke havde fået tilladelse til at afregne affaldsafgift  

 efter satsen på 210 kr. pr. ton, jf. affaldsafgiftslovens § 10, stk. 1,  

 af flyveaske modtaget til deponering fra et kraftvarmeværk.
Der var oplyst, at A Losseplads, fra værket, som var  

 et multifyret kraftvarmeværk, modtog flyveaske hidhørende fra  

 værkets biomasseafbrænding til deponering.
Deponeringen fandt  

 sted på et område af lossepladsen, der i miljøgodkendelsen  

 var benævnt delområde IV - specialdepot for tungmetalforurenede  

 materialer.
Videre fremgik, at der i dette område måtte deponeres  

 tungmetalforurenet jord og spildevandsslam, affaldsforbrændingsslagge  

 og ikke genanvendelige sorteringsrester heraf samt slagge, overskudssand og  

 afsugningsstøv fra jern- og metalstøberier.
Der var  

 således ikke indrettet en speciel enhed (celle) til de i sagen  

 omhandlede restprodukter.
Der var videre oplyst, at værket, som var ejet af B  

 AmbA, havde tre kedelsystemer, hvor der blev afbrændt affald i to  

 kedler og biomasse (halm/flis) i en kedel.
Restprodukterne fra  

 forbrænding af henholdsvis affald og biomasse blev håndteret  

 separat.
Deponering af restprodukter fra biomasseafbrændingen skete hos  

 A AmbA.
Det var oplyst, at told- og skatteregionen på  

 forespørgsel fra I/S B ved skrivelse af 1. juli 1998 havde meddelt  

 værket, at regionen kunne godkende, at deponering af flyveaske fra  

 afbrænding af biomasse på værket (ejet af I/S B) kunne ske  

 efter afgiftssatsen på 210 kr. pr. ton.
I/S B havde herefter henvendt  

 sig til A AmbA og anmodet om den ovenfor nævnte differenceafgift pr.  

 ton af den omhandlede flyveaske, der hidførte fra værket, og som  

 I/S B i årets løb havde afleveret til deponering på A's  

 losseplads, måtte blive tilbagebetalt til I/S B.
 Ved skrivelse af 11. august 1998 havde A AmbA  

 ansøgt told- og skatteregionen om tilladelse til fremtidig at afregne  

 afgift efter affaldsafgiftsloven efter satsen på 210 kr. pr. ton i  

 stedet for som hidtil efter satsen på 335 kr. pr. ton af flyveaske, som  

 selskabet havde modtaget til deponering på selskabets losseplads, og  

 som hidførte fra afbrænding af biomasse på værket.  

 Selskabet havde samtidig forespurgt regionen om tilladelse til at modregne  

 differenceafgiften (335 kr. - 210 kr.), som selskabet i den allerede  

 forløbne del af 1998 havde modtaget til deponering.
Told- og skatteregionen havde ved den påklagede  

 afgørelse ikke fundet grundlag i lov om afgift af affald og  

 råstoffer til at tillade den omhandlede flyveaske afgiftsberigtiget ved  

 tilførsel til deponering efter satsen på 210 kr. pr. ton.
Det  

 fandtes således at være med rette, at selskabet også efter  

 den 1. januar 1998 havde afgiftsberigtiget den tilførte flyveaske med  

 335 kr. pr. tilført ton til deponering.
 På foranledning af regionen havde Told- og  

 Skattestyrelsen den 9. december 1998 afgivet følgende udtalelse:
"Efter affaldsafgiftslovens § 10, stk. 1, udgør  

 afgiften 210 kr. pr. ton ved deponering af restprodukter fra  

 kraftværker baseret på fossile brændsler eller biomasse i  

 de i § 11, stk. 5 nævnte anlæg.
I andre tilfælde af  

 deponering udgør afgiften 335 kr. pr. ton.
Det er styrelsens opfattelse, at man ved vurderingen af,  

 om der er tale om et kraftværk, som er baseret på fossile  

 brændsler eller biomasse efter § 10, stk. 1, skal se på  

 kraftværket i sin helhed, og ikke på hver enkelt kedel i  

 kraftværket." I/S B havde på vegne af A AmbA overfor  

 Landsskatteretten nedlagt påstand om, at afgiftsberigtigelsen skulle  

 ske i henhold til den brændselstype, hvorfra restprodukterne stammede,  

 hvorfor der skulle godkendes afgift med den lavere sats for  

 biomasseaffald.
Det var gjort gældende, at værket var baseret  

 på affald og biomasse.
I loven fremgik det ikke klart, hvordan man  

 skulle forholde sig i de tilfælde, hvor et kraftvarmeværk  

 anvendte både fossile brændsler, biomasse og affald.
Eftersom  

 værkets tre kedelsystemer opererede uafhængigt af hinanden, og da  

 både brændsler og restprodukter  holdtes adskilt, burde  

 deponering af restprodukterne ske til differentierende satser.
Det var videre anført, at styrelsens og regionens  

 tolkning af loven, hvorefter man skulle se på kraftværket i sin  

 helhed, var for snæver.
Det var hertil anført, at hvis man  

 forestillede sig, at f.eks. 55 % af værkets brændsel udgjordes af  

 biomasse og 45 % af affald, så ville denne tolkning af loven  

 medføre, at restprodukterne blev deponeret til den lavere sats,  

 hvilket næppe havde været hensigten med loven.
Målt i  

 energiindhold udgjorde affald ca. 2/3 af værkets faktiske  

 brændselsforbrug på årsbasis, mens 1/3  af  

 brændselsforbruget bestod af biomasse.
Når produkterne samtidig  

 var behandlet separat burde der tillige ske differentering af satserne.
 Det var endelig anført, at der i andre afgifts- og  

 tilskudsmæssige sammenhænge var taget højde for, at et  

 kraftvarmeværk kunne anvende forskellige brændsler eks. lov om  

 afgift af stenkul, brunkul og koks m.v. (lovbekendtgørelse nr. 702 af  

 28. september 1998) samt lovbekendtgørelse nr. 768 af 6. oktober 1997  

 om tilskud til elproduktion.
 Landsskatteretten udtalte:
 Følgende fremgik af den indtil 1. januar 1999  

 gældende bestemmelse i affaldsafgiftslovens § 10, stk. 1:
"Afgiften udgør 335 kr. pr. t affald, der afleveres  

 til deponering.
Afgiften udgør 210 kr. pr. t ved deponering af  

 restprodukter fra kraftværker baseret på fossile brændsler  

 eller biomasse i de i § 11, stk. 5, nævnte anlæg. (.....)" Af lovens § 11, stk. 5, fremgik, at deponeringsanlæg  

 til restprodukter fra kraftværker baseret på fossile  

 brændsler eller biomasse, skulle ses på kraftværket som  

 helhed.
Der var hverken på grundlag af ordlyden eller forarbejderne til  

 bestemmelsen hjemmel til at foretage en afgiftsmæssig opdeling af  

 restprodukter i de tilfælde, hvor der i et kraftværk, som  

 overvejende forbrændte affald, tillige blev forbrændt fossile  

 brændsler eller biomasse.
Det bemærkedes, at det i relation til  

 fortolkning af den omhandlede bestemmelse i affaldsafgiftsloven ikke kunne  

 tillægges vægt, at kraftvarmeværkers anvendelse af  

 forskellige brændsler var tillagt betydning i andre afgiftslove.
Landsskatteretten fandt videre, at de omhandlede  

 restprodukter ikke kunne anses for deponeret på et af lovens § 10, stk.  

 5, omfattet deponeringsanlæg.
Der var herved henset til, at  

 restprodukterne efter de foreliggende oplysninger var deponeret på et  

 område af lossepladsen, i miljøgodkendelsen benævnt  

 delområde IV, hvor der tillige blev foretaget deponering af andre  

 tungmetalforurenede affaldsmaterialer.
Landsskatteretten fandt derfor, at de i sagen omhandlede  

 restprodukter ved deponering skulle afgiftsberigtiges efter lovens § 10, stk.  

 1, 1.pkt. med en sats på 335 kr. pr. tons.
Den påklagede  

 ansættelse blev stadfæstet.
