Fremsat den 17. januar 2020 af Hans Kristian Skibby (DF), Karina Adsbøl (DF), Rene Christensen (DF), Kristian Thulesen Dahl (DF), Søren Espersen (DF), Dennis Flydtkjær (DF), Marie Krarup (DF) og Peter Skaarup (DF) Forslag til folketingsbeslutning om at øge indsatsen mod butikstyveri og hæleri Folketinget pålægger regeringen i indeværende folketingsår at fremsætte de nødvendige lovforslag og foretage de nødvendige ændringer af administrative forskrifter med henblik på at sikre en øget indsats mod butikstyveri i Danmark ved som minimum at foretage ændringer med følgende indhold:
 Bøden for butikstyveri hæves til det dobbelte af det stjålnes værdi, dog mindst 1.000 kr.
I gentagelsestilfælde fordobles bøden.
 Bøden for butikker og kiosker, der videresælger hælervarer, hæves til minimum 50.000 kr.
I gentagelsestilfælde fordobles bøden.
Det skal endvidere være muligt straks at konfiskere hele kioskens varelager.
  Udenlandske kriminelle, der begår butikstyveri, bliver udvist af landet allerede i førstegangstilfælde.
  Butikker, der udsættes for butikstyveri, må offentliggøre overvågningsbilleder af butikstyvene.
  Butikker, der plages af tyvebander, kan få bevilliget private vagtfirmaer betalt af det offentlige til at varetage butikkernes sikkerhed, hvis politiet gentagne gange ikke er mødt op umiddelbart efter anmeldelse af butikstyveri.
  Politiet kan meddele personer, der gentagne gange har begået butikstyveri i et område, forbud imod at færdes eller tage ophold inden for en radius af 1 km fra det sted, hvor butikstyveriet har fundet sted, hvis der er grund til at tro, at den pågældende ellers vil gentage den kriminelle adfærd.
Bemærkninger til forslaget Tyvebander og butikstyve har for let spil i Danmark.
Derfor ønsker forslagsstillerne at skærpe indsatsen over for kriminelle og samtidig hjælpe de hæderlige erhvervsdrivende.
I 2017 blev knap 6.000 udenlandske statsborgere sigtet for butikstyveri, hvilket svarer til cirka en tredjedel af alle butikstyverier (»Nyt udspil slår hårdt ned på organiseret butikstyveri«, Konservative, den 19. november 2018). Ifølge politiet har antallet af anmeldelser af butikstyveri ligget nogenlunde konstant mellem 16.000 og 19.000 om året de seneste 10 år.
Det er dog ikke sådan, mange butiksansatte oplever det.
Ifølge en undersøgelse foretaget af HK fra 2017, oplever 40 pct. af de ansatte i landets butikker, at antallet af butikstyverier er stigende, og knap halvdelen svarer, at politiet sjældent kommer, når de er blevet tilkaldt i forbindelse med butikstyveri.
Som følge heraf kontakter butikkerne ikke altid politiet i disse sager (»Frustrerede butiksejere i opråb:  Politiet gør ikke nok for at stoppe butikstyverier«, TV2 ØST den 18. november 2018). Det er desværre en ubestridelig kendsgerning, at butikstyve og organiserede tyvebander har for let ved at stjæle værdier fra de danske butikker, hvilket ovenstående tal bekræfter.
Omfanget af videresalg af stjålne varer fra kiosker er vanskeligt at vurdere, men politiet er begyndt at gennemføre kontrolaktioner mod kiosker for at komme problemer med organiserede, gentagne butikstyverier til livs.
Således gennemførte Københavns Politi ni kontrolaktioner den 7. maj 2019 i det københavnske kioskmiljø. Formålet med kontrollerne var bl.a. at afdække, om de udvalgte kiosker videresolgte stjålne varer (»Politiet gennemfører årets første kontrol i kioskmiljøet«, www.politi.dk, den 8. maj 2019). DF har igennem flere år arbejdet målrettet på at få skærpet myndighedernes indsats  og ligeledes strafferammerne over for de kriminelle.
Men kriminaliteten udvikler sig alligevel drastisk, og især udenlandske tyvebander fortsætter nærmest uhindret deres kriminelle ageren i Danmark.
Derfor vil DF have skærpet indsatsen over for kriminelle og samtidig hjælpe de hæderlige erhvervsdrivende.
Selv om politiet kan oplyse, at antallet af butikstyverier har ligget nogenlunde konstant, oplever butiksejerne, at antallet af organiserede butikstyverier er eksploderet (»Frustrerede butiksejere i opråb:  Politiet gør ikke nok for at stoppe butikstyverier«, TV2 ØST, den 18. november 2018). Sådan er den bekymrende realitet for mange butiksejere, der stort set blot kan se måbende til, mens deres butikker bliver tømt for værdier.
Tyvene er blevet mere organiserede og mere ligeglade, ligesom lovgivningen desværre ikke giver butiksejerne tilstrækkeligt gode muligheder for at forsøge at undgå forbrydelserne.
 Har butikkerne overvågningsbilleder af tyvene, bliver butiksejeren straffet, hvis butiksejeren offentliggør optagelserne f.eks. på de sociale medier, og tilmed ofte med en straf, der er hårdere, end den straf, tyven vil blive idømt for sin forbrydelse.
Skulle det lykkes for personalet i butikkerne at tilbageholde nogle af disse butikstyve, sker det desværre alt for tit, at politiet ikke møder op (»Frustrerede butiksejere i opråb:  Politiet gør ikke nok for at stoppe butikstyverier«, TV2 ØST, den 18. november 2018). Flere købmænd stod i 2018 frem i TV 2-udsendelsen: »Hvor er politiet«, TV 2, den 19. og 22. november 2018, og fortalte samstemmende, at det desværre er blevet hverdag, at butikstyve har frit spil i Danmark.
Butikstyvene møder nærmest op i grupper med »ordresedler« på de varer, der skal stjæles.
De har ligefrem en varevogn eller trailer med til dagens kriminelle opgaver, der foregår i fuldt dagslys.
Vi kan ikke være bekendt at byde detailhandelen disse forhold.
Derfor skal der efter forslagsstillers opfattelse strammes op på reglerne, for selvfølgelig skal butikkerne have den fornødne hjælp, når de udsættes for tyveri.
Her nytter det ikke, at man blot giver tyvene frit spil.
Faktisk kalder hele tilgangen på, at vi strammer lovgivningen, giver butikkerne en håndsrækning og straffer tyvene hårdt.
Derfor foreslår forslagsstillerne følgende initiativer:
 Straffen for butikstyveri skal generelt skærpes.
Det foreslås konkret, at bøden for butikstyveri hæves, således at den svarer til det dobbelte af det stjålnes værdi, dog mindst 1.000 kr.
I gentagelsestilfælde fordobles bøden.
 Butikker og kiosker, der efterfølgende afsætter stjålne varer til videresalg, skal ligeledes straffes hårdt.
Den form for forretninger skævvrider markedet for de butikker, der evner at drive en ordentlig og lovlig forretning.
Straffen foreslås derfor at være i form af klækkelige bøder.
Konkret foreslås det, at bøden for butikker og kiosker, der videresælger hælervarer, hæves til minimum 50.000 kr.
I gentagelsestilfælde fordobles bøden.
Det skal endvidere være muligt straks at konfiskere hele kioskens varelager.
Forslagsstillerne vil ikke acceptere, at kioskmiljøet agerer hælere for omrejsende plyndringsbander.
 Vi kan og skal selvfølgelig ikke være vært for personer, der begår kriminalitet i Danmark.
Derfor foreslås det endvidere, at udenlandske kriminelle, der begår butikstyveri, bliver udvist af landet  også i førstegangstilfælde.
  Siden den 25. maj 2018 har det været muligt for butikkerne at dele overvågningsbilleder med hinanden i et internt it-system (»Tryghed for butiksejere«, Justitsministeriet, den 20. november 2018). Forslagsstillerne ønsker med indeværende forslag at gå et skridt videre ved at give butikkerne lov til at offentliggøre overvågningsbilleder af butikstyvene.
 Endvidere forslås det, at butikker, der plages af tyvebander, skal kunne få bevilliget private vagtfirmaer betalt af det offentlige til at varetage butikkens sikkerhed, hvis politiet gentagne gange ikke møder op.
Der er efter DF's opfattelse ingen rimelighed i, at butikkerne enten skal acceptere tyvebandernes hærgen eller selv skal bekoste yderligere sikring gennem eksempelvis vagtfolk.
 Endelig skal der indføres zoneforbud.
Det foreslås, at politiet skal kunne meddele personer, der gentagne gange har begået butikstyveri i et område, forbud imod at færdes eller tage ophold inden for en radius af 1 km fra det sted, hvor butikstyveriet har fundet sted, hvis der er grund til at tro, at den pågældende ellers vil gentage sin kriminelle adfærd.
Gennemføres ovennævnte initiativer, vil butikstyvene og tyvebanderne mærke en tydeligere konsekvens af deres ulovlige handlinger i Danmark.
De hæderlige butikker skal hjælpes og ikke fortsat plyndres af skruppelløse forbrydere, og derfor fremsættes dette forslag.
Forslagsstillerne mener, at de nuværende initiativer til at imødegå butikstyveri og hæleri ikke er tilstrækkelige, og at det haster med at få sat en effektiv stopper for disse ulovlige handlinger i Danmark.
Derfor foreslås det, at regeringen allerede i indeværende folketingsår pålægges at handle og foretage de nødvendige ændringer for at imødegå problemet.
 Forslagsstiller forventer, at eventuelle merudgifter til politiet, f.eks. til udrykning, efterforskning og sagsbehandling, bliver modsvaret af de højere bødestraf.
Skriftlig fremsættelse Hans Kristian Skibby (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at øge indsatsen mod butikstyveri og hæleri.
(Beslutningsforslag nr.
B 75) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
