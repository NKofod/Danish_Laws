Nr BSF 27 Forslag til folketingsbeslutning om styrkelse af sektorforskningens  

 kvalitet og uafhængighed Fremsat af Frank Jensen (S) Hans Erenbjerg (S) Ove Fich (S) Søren Hansen  

 (S) Karen Jespersen (S) Helen Jørgensen (S) Henrik Dam Kristensen (S) Sonja  

 Mikkelsen (S) Erling Olsen (S) den 24. november 1992 Folketinget opfordrer regeringen til at udarbejde en handlingsplan for at sikre sektorforskningens kvalitet og uafhængighed bl.a.
 gennem:
- øget inddragelse af de seks statslige forskningsråd i opstillingen af  

 kvalitetskriterier og bevillingsproceduren for den langsigtede  

 vidensopbygning ved de offentlige sektorforskningsinstitutter og - tilvejebringelse af en øremærket årlig ekstrabevilling til de offentlige  

 sektorforskningsinstitutters langsigtede vidensopbygning frem til udgangen af  

 1996.
 Handlingsplanen skal have virkning fra og med 1993.
Bemærkninger til forslaget Sektorforskningen har to hovedopgaver: Den skal bidrage direkte til  

 løsning af konkret stillede opgaver, som sektorministerierne har behov for  

 bistand til, og samtidig hermed skal institutterne gennem egen forskning  

 sikre en fortsat vidensopbygning, som inden for sektorforskningsinstituttets  

 opgavefelt er strategisk rettet mod at udforske morgendagens mulige  

 problemer.
Det er klart den sidste del af sektorforskningsinstitutternes  

 opgavevaretagelse, der er blevet kraftigt forringet igennem de senere år.  

 Gennem flere år er alle finanslovsbevillingerne til sektorforskningen blevet  

 reduceret med en såkaldt produktivitetsforbedring på omkring 2,5 pct. pr. år  

 af driftsudgifterne.
Siden er reduktionerne øget i relation til sygefravær,  

 udlicitering og effektivisering af statens indkøb med yderligere 2-3 pct.  

 Disse voldsomme nedskæringer rammer præcis institutternes  

 grundforskningsaktiviteter.
 Der er ikke tale om grundforskning i traditionel universitær forstand, men  

 grundforskning, som i et langsigtet perspektiv sikrer kvaliteten i den  

 fortsatte opgavevaretagelse.
En væsentlig forudsætning for, at sektorforskningen varigt kan give et  

 kvalificeret bidrag til beslutningsprocessen i samfundet om nyligt opståede  

 problemer, er eksistensen af et fagligt kvalitetsgrundlag, som nødvendigvis  

 må opbygges i et langsigtet strategisk perspektiv, for at forskningen kan  

 komme med relevante bidrag til beslutningsprocessen.
Har forskningen ikke  

 dette langsigtede fundament og den tilstrækkelige uafhængighed, bliver den  

 meget let manipuleret i en politisk beslutningsproces.
 Folketinget har tidligere behandlet denne problematik i forbindelse med en  

 forespørgselsdebat i folketingssamlingen 1986-87 (F 6, foretaget 4. december  

 1986, forespørgsel til undervisningsministeren om regeringens planer for  

 sektorforskningen, se Folketingstidende 1986-87, forhandlingerne sp. 667,  

 1094, 3663, 3672 og 3694). Ved denne lejlighed blev der vedtaget en motiveret  

 dagsorden (D 16) med følgende krav til sikringen af kvaliteten og  

 uafhængigheden:
- at der skulle ske en udskillelse af programbevillinger til  

 sektorministerier og af basisbevillinger til uafhængig langsigtet forskning  

 til sektorforskningsinstitutterne, - etablering af bestyrelser med selvstændige beføjelser for hver  

 institution, - fagligt mere betryggende ansættelsesprocedurer samt ytrings- og  

 publiceringsfrihed for medarbejderne.
 Udviklingen siden folketingsdebatten i 1986 samt den efterfølgende  

 redegørelse fra undervisningsministeren til Folketingets udvalg for  

 videnskabelig forskning viser, at disse initiativer ikke har været  

 tilstrækkelige til at sikre målene om uafhængighed og et langsigtet  

 perspektiv i forskningen.
Sektorforskningens kvalitet og uafhængige stilling er derfor igen til  

 debat.
Disse mål er en nøglefaktor for, at denne forskning kan give et  

 kvalificeret bidrag til beslutningsprocessen i samfundet.
Bestyrelserne for de enkelte institutter er fortsat alt for bundet til  

 sektorministeriet til, at de kan være garanter for uafhængigheden.
Dermed  

 ikke sagt, at der burde være frit spil for institutternes opgaveformulering  

 og deres løsning, men der bør sikres en bedre rollefordeling, der giver  

 institutledelserne et større spillerum.
 Det er forslagsstillernes opfattelse, at man i den aktuelle situation  

 bedst kan værne om en ministerieuafhængig grundforskning på  

 sektorforskningsinstitutterne ved at afsætte en øremærket ekstrabevilling til  

 støtte for institutternes langsigtede vidensopbygning, som i sit overordnede  

 sigte skal gøre det muligt at sikre kontinuitet i mere langsigtede projekter,  

 som måske om 5 eller 10 år kan hjælpe os med løsningen af vanskelige  

 samfundsproblemer.
 Midlerne bør fordeles efter kvalitetskriterier af de seks statslige  

 forskningsråd, som ikke har noget egentligt institutionsansvar, men alene kan  

 gå efter, hvor man får kvalitetet i forskningen for pengene.
For at den ekstra bevilling ikke får den konsekvens, at bestyrelserne på  

 institutterne omprioriterer deres basisbudgetter, skal det være en  

 forudsætning, at de skal medfinansiere projekterne af ordinære midler,  

 således at det fastholdes, at de midler, der allerede er afsat til  

 grundforskningsaktiviteter, forbliver afsat til dette formål, således at der  

 reelt bliver tale om en samlet forøgelse af grundforskningsbevillingerne.  

 Fastholdelse af institutternes basisbevillinger skal være en forudsætning for  

 at få andel i den nye bevilling.
Det skal dog sikres, at  

 medfinansieringskravet ikke bliver for højt, således at institutionerne gøres  

 helt afhængige af dem, der får mulighed for at administrere pengene.
Der skal  

 findes en rimelig balance.
Disse ekstra penge til langsigtet vidensopbygning vil kunne få en positiv  

 effekt på institutternes rekruttering af de bedste forskere inden for deres  

 felt.
Bevillingen vil endvidere gøre det muligt, at flere institutter kan  

 være med i forskeruddannelsesreformen, da det vil være oplagt, at en del  

 opgaver kan løses ved ansættelse af Ph.D-studerende.
Det er vigtigt, at man afgrænser, hvilke sektorforskningsinstitutioner,  

 der skal være omfattet af denne nye bevillingsmulighed gennem  

 forskningsrådene.
Som udgangspunkt er der tænkt på de offentligt finansierede  

 institutter.
Forskningspolitisk Råd bør tages med på råd ved identifikationen  

 af de institutter, der bør være omfattet af bevillingen, samt give råd om  

 fordelingen af bevillingen mellem de seks statslige forskningsråd.
Derefter  

 bør resten overlades til forskningsrådene, der således bl.a. fastsætter  

 kravene til institutternes medfinansieringsrate.
Selve bevillingerne bør være  

 mindst 3-årige rammebevillinger med stor dispositionsfrihed for institutterne  

 til at få det bedste ud af midlerne.
Rammebevillingen kan indeholde støtte  

 til flere projekter, og de skal kunne omdisponere mellem dem undervejs.  

 Dermed kommer det jo til at ligne en basisbevilling til forskning.
 Forslagsstillerne forestiller sig følgende tidsplan:
 1. Identifikation af institutter, der skal være omfattet af bevillingen,  

 skal være tilendebragt med udgangen af februar måned.
 2. Ansøgningsfrist 1. maj.
 3. Bevillingstildeling 1. juli.
 4. Projektstart omkring 1. august.
 Forslagsstillerne foreslår en gradvis opbygning af bevillingen: 1993 1994  

 1995 1996 50 75 100 100 mio. kr.
Institutterne skal løbende rapportere til rådene om anvendelsen af  

 pengene.
Det forudsættes, at der i løbet af 1995 etableres en evaluering af  

 ordningen af Forskningspolitisk Råd, således at der i tide kan træffes  

 politiske beslutninger om ordningens fortsættelse efter udgangen af 1996.
