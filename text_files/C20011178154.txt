 Skrivelse om kommunernes administration af  

 reglerne om personlige tillæg (varmehjælp) og opfølgning  

 på Socialministeriets afgørelser.
(Til kommunerne og de kommunale revisorer) Mange kommuner har i Deres revisionsberetninger for 1999  

 fået kritiske bemærkninger af revisionen fordi, reglerne om  

 personlige tillæg, herunder varmehjælp ikke er administreret  

 efter reglerne i pensionslovens § 17.
 Revisionen har konstateret, at kommunerne administrerer  

 reglerne efter generelle retningslinier i stedet for at foretage en konkret  

 individuel vurdering, som reglerne foreskriver.
 I forbindelse med de revisionsberetninger, der på  

 nuværende tidspunkt er behandlet, har Socialministeriet typisk meddelt  

 kommunerne følgende, når der er givet  

 revisionsbemærkninger om de forskellige typer af personlige  

 tillæg:
Ad: Personlige tillæg til pensionister   varmeudgifter Socialministeriet har bemærket, at revisionen  

 anfører, at kommunen har administreret reglerne om personlige  

 tillæg til delvis betaling af udgifter til opvarmning  

 (varmetillæg) efter generelle regler i stedet for, som reglerne  

 foreskriver, at foretage en konkret individuel vurdering.
 Socialministeriet finder det beklageligt, at kommunen i  

 stor udstrækning i strid med reglerne har anvendt generelle standarder  

 ved beregning af varmetillæg.
Den Sociale Ankestyrelse har i en afgørelse  

 udsendt som SM P-10-99   fundet, at der ved beregningen af varmetillæg  

 skal ske fradrag for de faktiske udgifter til drift og vedligeholdelse ved  

 det kollektive varmeforsyningsanlæg.
Fradrag for faste varmeudgifter  

 skal ske med de faktiske beløb, når disse foreligger.  

 Først i det omfang, der ikke foreligger oplysninger herom, og det  

 heller ikke er muligt f.eks. ved henvendelse til varmeproducenten at indhente  

 disse, vil der være grundlag for at foretage en  

 skønsmæssig vurdering af udgiftens størrelse.
Vurderingen  

 skal herefter ske på baggrund af de foreliggende faktiske oplysninger  

 om blandt andet den samlede varmeudgift, eventuelle fordelingstal m.v.
 Regeringen har sammen med Socialistisk Folkeparti og  

 Enhedslisten som et led i »Ældrepakken« truffet aftale om en ændring af reglerne om  

 varmetillæg, som blandt andet indebærer, at der fra 1. januar  

 2001 også skal udbetales varmetillæg til den del af udgiften, som  

 vedrører opvarmning af brugsvand.
Især på baggrund af den forestående  

 regelændring vil Socialministeriet ikke forlange refusionsmæssig  

 berigtigelse, men det forventes, at kommunen fra 1. januar 2001 administrerer  

 de personlige tillæg i overensstemmelse med reglerne.
I modsat fald  

 må der ske refusionsmæssig berigtigelse.
Ad: Personlige tillæg til pensionister Socialministeriet har noteret sig revisionens  

 bemærkninger om, at kommunen  har administreret personlige tillæg  

 efter pensionslovens § 17, stk. 1 og 3 efter generelle regler om formue-  

 og indkomststørrelse, og at der ikke  foretages en konkret individuel  

 vurdering af den enkelte pensionisters økonomiske forhold, som det  

 kræves efter pensionslovens § 17, stk. 1 og 3.
 Socialministeriet skal generelt understrege, at det er en  

 forudsætning for at få statsrefusion, at reglerne overholdes.
Det fremgår af pkt. 91 i vejledning om social  

 pension, at afgørelse om tildeling af personligt tillæg efter  

 pensionslovens § 17, stk. 1 skal træffes efter en individuel  

 vurdering af den enkelte pensionists samlede økonomiske situation.
I  

 vurderingen skal indgå størrelsen af den sociale pension og alle  

 andre indtægter og formue sammenholdt med størrelsen af de  

 rimelige og nødvendige udgifter.
Vurderingen skal fremgå af  

 sagen.
Eftersom regeringen sammen med Socialistisk Folkeparti og  

 Enhedslisten som et led i »Ældrepakken« har truffet aftale om en ændring af reglerne om  

 personlige tillæg, som forventes at ville træde i kraft den 1.  

 marts 2001, vil vi ikke forlange berigtigelse af refusionen.
Det forventes,  

 at administrationen ændres snarest muligt.
For så vidt angår tildeling af personlige  

 tillæg efter pensionslovens § 17, stk. 3 skal Socialministeriet  

 understrege, at det af pkt. 96 i vejledning om social pension fremgår,  

 at der undtagelsesvis efter ansøgning kan træffes  

 afgørelse om dette særlige personlige tillæg til  

 pensionister, hvis økonomiske forhold efter en nærmere  

 konkret, individuel vurdering anses for at være ganske  

 særlig vanskelige.
Tillæggets størrelse udbetales  

 uafhængigt af den personlige tillægsprocent.
 Det fremgår som nævnt af beretningen, at  

 kommunen ikke har fulgt reglerne, men administreret efter generelle  

 retningslinier.
 Socialministeriet skal på denne baggrund forlange,  

 at samtlige sager om personlige tillæg efter pensionslovens § 17,  

 stk. 3 for året 1999 og indtil  dags dato gennemgås, og i alle de  

 sager hvor reglerne ikke er fulgt, skal statsrefusionen betales tilbage.
 Det skal bemærkes, at gennemgang m.v. er omfattet af  

 revisionens kontrol.
 Socialministeriet forventer, at gennemgangen foretages  

 så hurtigt som muligt, og vi forventer inden 2 uger at blive orienteret  

 om kommunens tidsplan for gennemgangen.
 Dette betyder, at kommunerne så hurtigt som muligt  

 skal bringe deres administration i overensstemmelse med reglerne, hvis det  

 ikke allerede er sket, således at der i alle sager foretages en konkret  

 individuel vurdering.
 Socialministeriet skal understrege, at det er en  

 forudsætning for at få statsrefusion, at reglerne overholdes.
 Om opfølgning på Socialministeriets afgørelser i  

 forbindelse med revisionsberetningerne.
I Socialministeriets afgørelser i forbindelse med  

 revisionsberetningerne benytter vi fx formuleringen: »Ministeriet forudsætter, at de fundne fejl er  

 eller vil blive rettet, samt at der foretages de fornødne  

 berigtigelser« eller »Ministeriet går ud fra, at revisionen og kommunen  

 følger op på ---« Da det ikke i alle tilfælde tydeligt fremgår  

 af beretningerne, om der er berigtiget, fulgt op osv., har Rigsrevisionen  

 ønsket, at der skabes dokumentation herfor.
 Revisionen bør således sikre, at der i den  

 kommende beretning redegøres for, om opfølgningen,  

 berigtigelsen osv. er sket.
