Nr LSF 74 Forslag til Lov om det offentlige sundhedsvæsen Fremsat af sundhedsministeren (Ester Larsen) den 30. oktober 1991 Kapitel 1 Opgaver og principper § 1. Det offentlige sundhedsvæsens hovedopgaver omfatter  

 forbedring af befolkningens sundhed, forebyggelse af og undersøgelse for  

 sygdomme og sygdomslignende tilstande i befolkningen samt behandling og pleje  

 af personer med sygdomme og sygdomslignende tilstande.
 § 2. Ved løsningen af det offentlige sundhedsvæsens opgaver skal  

 der lægges vægt på:
1) ydelser af god kvalitet, 2) respekt for det enkelte menneske, dets integritet og selvbestemmelse, 3) let adgang til sundhedsvæsenet og 4) effektiv ressourceudnyttelse.
 § 3. Kommunerne varetager i henhold til denne lov følgende opgaver  

 inden for sundhedsvæsenet:
 1) Sundhedspleje til børn og unge i henhold til kapitel 4.
 2) Syge- og barselspleje i henhold til kapitel 4.
 3) Tandpleje i henhold til kapitel 5.
 4) Begravelseshjælp i henhold til kapitel 10.
 § 4. Amtskommunerne varetager i henhold til denne lov følgende  

 opgaver inden for sundhedsvæsenet:
 1) Graviditetsundersøgelser og fødselshjælp m.v. i henhold til kapitel 3.
 2) Lægehjælp, speciallægehjælp, tandlægehjælp m.v. i henhold til kapitel  

 6.
 3) Helbredsundersøgelser af børn i henhold til kapitel 6.
 4) Vaccination i henhold til kapitel 6.
 5) Tilskud til sygehjælp m.v. under midlertidigt ophold i udlandet i  

 henhold til kapitel 6.
 6) Tilskud til lægemidler i henhold til kapitel 7.
 7) Sygehusbehandling m.v. i henhold til kapitel 8.
 8) Patientbefordring i henhold til kapitel 9.
 § 5. Kommunerne og amtskommunerne skal drage omsorg for at fremme  

 den lokale forebyggende og sundhedsfremmende indsats.
 Stk. 2. Embedslægeinstitutionen yder kommuner og amtskommuner  

 bistand til den i stk. 1 nævnte indsats.
 § 6. Lovens regler om amtskommuner gælder også for Københavns og  

 Frederiksberg kommuner.
 Stk. 2. Ved en persons bopælsamtskommune og bopælskommune forstås  

 i denne lov den amtskommune og kommune, hvor den pågældende ifølge tilmelding  

 til folkeregistret har bopæl eller i mangel heraf opholder sig.
Kapitel 2 Personkreds § 7. Enhver, der er tilmeldt folkeregistret med bopæl her i  

 landet, har ret til ydelser efter loven på de i kapitel 3-10 nærmere  

 fastsatte vilkår, jf. dog §§ 8-12.
 § 8. Personer, der tilflytter fra udlandet, har først ret til  

 ydelser efter loven 6 uger efter tilmeldingen til folkeregistret, jf. dog §  

 9.
 Stk. 2. Personer, der efter at have opholdt sig i udlandet vender  

 tilbage for igen at tage bopæl her i landet, har dog ret til ydelser efter  

 loven straks ved tilmeldingen til folkeregistret.
 Stk. 3. Personer, der tilflytter fra Færøerne eller Grønland, har  

 ret til ydelser efter loven straks efter tilflytningen.
 Stk. 4. Sundhedsministeren kan fastsætte regler om, at nærmere  

 angivne persongrupper får ret til ydelser efter loven straks efter tilmelding  

 til folkeregister eller efter kortere tids ophold end 6 uger.
§ 9. Personer med bopæl på Færøerne, i Grønland eller i udlandet,  

 der midlertidigt opholder sig her i landet, samt personer, der er tilflyttet  

 fra udlandet, jf. § 8, stk. 1, har i tilfælde af fødsel, ulykke, pludselig  

 opstået eller forværret sygdom og lignende ret til fødselshjælp efter kapitel  

 3, lægehjælp efter kapitel 6, behandling på sygehus efter kapitel 8 samt  

 befordring efter kapitel 9. Retten er betinget af, at hensigten med opholdet  

 her i landet ikke er at opnå ydelsen.
Retten ophører, når henvisning til  

 fortsat behandling på Færøerne, i Grønland eller i hjemlandet er forsvarlig.
 Stk. 2. Sundhedsministeren kan fastsætte regler, hvorefter  

 personer med bopæl på Færøerne, i Grønland eller i udlandet, som midlertidigt  

 opholder sig her i landet, har ret til ydelser efter loven ud over de i stk.  

 1 nævnte tilfælde.
 § 10. Til opfyldelse af overenskomster med andre stater kan  

 sundhedsministeren fastsætte regler om fravigelse af kravene efter §§ 7-9 og  

 § 13.
 Stk. 2. Sundhedsministeren fastsætter regler om fravigelse af  

 loven i det omfang, det er nødvendigt for anvendelse af De Europæiske  

 Fællesskabers forordninger om social sikring for arbejdstagere m.v.
§ 11. Søfarende, der er forhyret på dansk registreret skib, har  

 ret til ydelser efter loven på nærmere af sundhedsministeren fastsatte  

 vilkår.
Ministeren kan herunder fravige lovens regler i det omfang, det  

 findes nødvendigt eller hensigtsmæssigt under hensyn til de særlige forhold,  

 der gælder for søfarende.
 § 12. Sundhedsministeren fastsætter nærmere regler om, i hvilken  

 udstrækning personer, der er indkaldt til værnepligtstjeneste eller tjeneste,  

 der kan sidestilles hermed, samt personer, der er optaget i  

 Kriminalforsorgens anstalter og arresthuse, har ret til ydelser efter kapitel  

 6 og 7.
 § 13. Amtskommunen forsyner personer, der er tilmeldt  

 folkeregistret med bopæl i amtskommunen, og som har ret til ydelser efter  

 loven, med et bevis herfor (sundhedskort), jf. dog stk. 4.
 Stk. 2. Til personer, der er berettiget til ydelser efter loven  

 uden at have bopæl her i landet, udsteder den amtskommune, hvor vedkommende  

 senest har haft bopæl eller i mangel heraf beskæftigelse, efter anmodning et  

 særligt legitimationsbevis, jf. dog stk. 4.
 Stk. 3. Beviset skal efter anmodning forevises af den berettigede  

 i forbindelse med enhver ydelse efter loven.
 Stk. 4. Sundhedsministeren fastsætter efter forhandling med  

 amtsrådene i fællesskab nærmere regler om de nævnte bevisers udformning,  

 indhold, udstedelse og inddragelse, og kan herunder fastsætte regler om  

 udstedelse af bevis til børn under 16 år.
Stk. 5. Sundhedsministeren kan fastsætte regler om opkrævning af  

 gebyr for beviser, jf. stk. 1 og 2, der udstedes på grund af, 1) den sikrede ønsker ændringer af bevisets oplysninger, eller 2) bevisets bortkomst eller ødelæggelse.
Kapitel 3 Graviditet og fødsel § 14. Bopælsamtskommunen tilbyder i forbindelse med graviditet  

 indtil 5 gratis, forebyggende helbredsundersøgelser af kvinden hos en læge.
 Stk. 2. Bopælsamtskommunen tilbyder endvidere i forbindelse med  

 graviditet gratis, forebyggende helbredsundersøgelser af kvinden hos en  

 jordemoder.
 Stk. 3. Sundhedsministeren kan fastsætte regler om, at  

 bopælsamtskommunen skal tilbyde nødvendig tolkebistand i forbindelse med  

 undersøgelser efter stk. 1 og 2.
 § 15. Bopælsamtskommunen tilbyder efter kvindens valg enten gratis  

 fødselshjælp på sygehus eller anden offentlig institution eller gratis  

 jordemoderhjælp og lægehjælp efter kapitel 6 ved fødsel i hjemmet.
 Stk. 2. Amtskommunen yder tillige gratis fødselshjælp til kvinder  

 med bopæl andetsteds her i landet, på Færøerne eller i Grønland, jf. § 9,  

 stk. 1, hvis hensigten med opholdet i amtskommunen ikke er at opnå  

 fødselshjælp.
Stk. 3. Amtskommunen yder ligeledes fødselshjælp til andre  

 kvinder, der er omfattet af bestemmelsen i § 9, stk. 1, og som midlertidigt  

 opholder sig i amtskommunen.
Amtskommunen kan opkræve betaling for  

 fødselshjælpen.
 Stk. 4. Sundhedsministeren fastsætter regler om betaling for  

 fødselshjælp til kvinder, der ikke har ret til gratis fødselshjælp.
 § 16. Bopælsamtskommunen tilbyder gratis vejledning om anvendelse  

 af graviditetsforebyggende metoder hos en læge.
Stk. 2. Vejledningen skal tilbydes såvel 1) hos praktiserende læge som 2) på gynækologisk sygehusafdeling eller dertil indrettet klinik efter  

 amtsrådets beslutning.
 Stk. 3. Vejledning til personer, der er under 18 år og ugifte,  

 eller som er umyndiggjorte i personlig henseende, er ikke betinget af  

 samtykke fra forældremyndighedens indehaver eller værgen.
Kapitel 4 Kommunal sundheds- og sygepleje § 17. Bopælskommunen, jf. dog stk. 2, tilbyder:
1) Gratis sundhedspleje ved sundhedsplejerske til alle børn og unge indtil  

 undervisningspligtens ophør, 2) gratis sygepleje og 3) gratis barselspleje.
 Stk. 2. Kommunen yder gratis sundhedspleje til børn under den  

 undervisningspligtige alder, der har ophold på døgninstitutioner for børn og  

 unge beliggende i kommunen, og til børn, der går i skole i kommunen.
 Stk. 3. Kommunen yder gratis sygepleje til personer, der opholder  

 sig i kommunen.
 Stk. 4. Kommunalbestyrelsen kan overlade sine beføjelser efter  

 dette kapitel til en selvejende institution, som har driftoverenskomst med  

 kommunen, i det omfang beføjelserne knytter sig til administrationen og  

 driften af den virksomhed, der udøves i henhold til overenskomsten.  

 Kommunalbestyrelsen fastsætter omfanget af beføjelserne og kan give  

 retningslinier for udøvelsen af disse.
 § 18. Den kommunale sundhedspleje skal omfatte:
1) Sundhedsvejledning til børn og forældre samt institutionspersonale om  

 barnets legemlige og psykiske udvikling, 2) tilsyn med det enkelte barns sundhedstilstand, herunder henvisning af  

 barnet til undersøgelse og behandling hos alment praktiserende læge samt  

 formidling af fornøden kontakt til social sagkundskab, 3) særlig vejledning og bistand i samarbejde med lægelig og social  

 sagkundskab til forældre, hvis barn har særligt behov for sundhedspleje, 4) en helbredsundersøgelse hos en læge i forbindelse med skolestart og 5) almene sygdomsforebyggende og sundhedsfremmende foranstaltninger,  

 herunder oplysning om hygiejne.
 Stk. 2. Den kommunale sygepleje skal omfatte pleje og omsorg samt  

 almen sundhedsvejledning, herunder opsøgende arbejde over for personer eller  

 familier med særlige behov.
 Stk. 3. Den kommunale barselspleje skal omfatte pleje og  

 rådgivning af mødre i barselsperioden.
 § 19. Sundhedsministeren kan fastsætte regler om omfanget af og  

 kravene til den kommunale sundheds- og sygepleje.
Kapitel 5 Kommunal tandpleje § 20. Bopælskommunen skal sikre alle børn og unge under 18 år  

 adgang til gratis forebyggende og behandlende tandpleje, jf. dog § 25, stk.  

 3.
 Stk. 2. Behandlinger, der påbegyndes i den kommunale tandpleje,  

 skal færdiggøres i denne.
 § 21. Den kommunale tandpleje skal tilbydes enten på kommunale  

 klinikker eller hos praktiserende tandlæger, med hvilke kommunalbestyrelsen  

 indgår aftale.
 Stk. 2. Unge på 16 og 17 år kan vælge at modtage det kommunale  

 tandplejetilbud på kommunal klinik eller hos privat praktiserende tandlæge,  

 jf. dog stk. 3.
 Stk. 3. Bopælskommunen er kun forpligtet til at betale for særligt  

 kostbare behandlinger hos privat praktiserende tandlæge, når  

 kommunalbestyrelsen har godkendt iværksættelsen af behandlingen samt et af  

 tandlægen afgivet behandlingstilbud.
 § 22. Kommunalbestyrelsen kan beslutte at yde tilskud til  

 tandpleje til børn og unge under 16 år, der ikke modtager det kommunale  

 tandplejetilbud efter § 20.
 § 23. Bopælskommunen kan tilbyde forebyggende og behandlende  

 tandpleje til personer, der på grund af nedsat førlighed eller vidtgående  

 fysisk eller psykisk handicap kun vanskeligt kan udnytte de almindelige  

 tandplejetilbud.
 Stk. 2. Personer, der får tilbudt tandpleje på kommunal klinik,  

 kan vælge i stedet at modtage tandplejetilbudet hos privat praktiserende  

 tandlæge eller klinisk tandtekniker.
Stk. 3. Kommunalbestyrelsen kan beslutte, at personer, der  

 modtager et tandplejetilbud efter stk. 1, selv skal betale en del af udgiften  

 til tandplejen.
Egenbetalingen kan maksimalt udgøre samme procentvise  

 størrelse som den, der er gældende efter de regler, der fastsættes efter  

 kapitel 6.
 Stk. 4. Til personer, der ikke modtager kommunal tandpleje efter  

 stk. 1, ydes tilskud til tandpleje efter reglerne i kapitel 6.
 § 24. Amtsrådet og kommunalbestyrelserne skal sikre en  

 koordination af den kommunale tandpleje og tandplejen i privat praksis.
 § 25. Sundhedsministeren fastsætter nærmere regler om omfanget af  

 og kravene til den kommunale tandpleje.
 Stk. 2. Sundhedsministeren kan fastsætte regler om  

 ressourceanvendelsen i den kommunale børne- og ungdomstandpleje.
 Stk. 3. Sundhedsministeren kan fastsætte regler om betaling for  

 visse ydelser i den kommunale tandpleje.
Kapitel 6 Ydelser i privat praksis m.v.
 § 26. Personer med ret til ydelser efter loven har adgang til:
1) Gratis lægehjælp ved alment praktiserende læge, jf. § 27, 2) gratis lægehjælp ved speciallæge, jf. § 30, 3) nødvendig tolkebistand i forbindelse med lægehjælp efter nr. 1 og 2  

 efter sundhedsministerens nærmere bestemmelse, 4) tilskud til fysioterapi efter henvisning fra en læge, 5) tilskud til fodbehandling efter henvisning fra en læge, 6) tilskud til tandpleje, jf. dog kapitel 5, 7) tilskud til kiropraktisk behandling ved kiropraktor, 8) tilskud til anden behandling, forebyggende ydelser m.v. i det omfang,  

 regler herom er fastsat af sundhedsministeren, jf. § 31, stk. 1.
§ 27. Gratis lægehjælp ved alment praktiserende læge, jf. § 26,  

 nr. 1, er betinget af, at den berettigede er tilmeldt en alment praktiserende  

 læge, og at lægehjælpen ydes af denne eller dennes stedfortræder.
Er den  

 berettigede ikke tilmeldt en alment praktiserende læge, yder  

 bopælsamtskommunen tilskud til dækning af udgiften efter nærmere regler  

 fastsat af sundhedsministeren.
Sundhedsministeren kan bestemme, at der i  

 særlige tilfælde kan afkræves et gebyr for benyttelse af lægehjælpen.
 Stk. 2. Opholdsamtskommunen kan opkræve betaling for lægehjælp til  

 personer med bopæl i udlandet, jf. § 9, stk. 1.
Stk. 3. Meddelelse om valg af læge sker til bopælskommunen.
Valg  

 af anden læge kan tidligst ske 6 måneder herefter.
Dog kan valg af anden læge  

 i forbindelse med flytning ske straks.
Nærmere regler om lægevalg fastsættes  

 af sundhedsministeren.
 § 28. Bopælsamtskommunen tilbyder alle børn under den  

 undervisningspligtige alder ialt indtil 8 gratis forebyggende  

 helbredsundersøgelser hos en læge, heraf 3 i barnets første leveår.
 Stk. 2. Sundhedsministeren kan fastsætte nærmere regler vedrørende  

 de forebyggende undersøgelser i henhold til stk. 1.
 § 29. Bopælsamtskommunen tilbyder børn og unge under 18 år gratis  

 vaccination mod visse sygdomme efter nærmere af sundhedsministeren fastsatte  

 regler.
 Stk. 2. Bopælsamtskommunen tilbyder personer, der er fyldt 18 år,  

 vaccination mod visse sygdomme hos en læge efter nærmere af  

 sundhedsministeren fastsatte regler.
§ 30. Gratis lægehjælp ved speciallæge, jf. § 26, nr. 2, er  

 betinget af, at den berettigede er tilmeldt en alment praktiserende læge, og  

 at lægehjælpen ydes efter henvisning fra denne eller dennes stedfortræder.
Er  

 den berettigede ikke tilmeldt en alment praktiserende læge, yder  

 bopælsamtskommunen tilskud til dækning af udgiften efter nærmere regler  

 fastsat af sundhedsministeren.
 Stk. 2. Opholdsamtskommunen kan opkræve betaling for lægehjælp til  

 personer med bopæl i udlandet, jf. § 9, stk. 1.
 § 31. Sundhedsministeren fastsætter nærmere regler om ydelse af  

 gratis lægehjælp og om tilskud til øvrige ydelser efter § 26.
 Stk. 2. De nærmere vilkår for de ydelser, der efter  

 sundhedsministerens regler omfattes af § 26, nr. 1-2 og nr. 4-8, fastsættes  

 ved overenskomster mellem amtsrådene i fællesskab og vedkommende faglige  

 organisationer m.fl.
Stk. 3. Overenskomster efter stk. 2 får dog først gyldighed efter  

 denne lov, når de er godkendt af sundhedsministeren.
Overenskomster  

 offentliggøres af amtsrådene i fællesskab senest 1 måned efter  

 ikrafttrædelsen.
 § 32. Kan ydelser, der efter sundhedsministerens regler omfattes  

 af § 26, nr. 1-2 og 4-8, ikke gives på vilkår fastsat i en godkendt  

 overenskomst, har de berettigede ret til tilskud på nærmere af  

 sundhedsministeren fastsatte vilkår.
Stk. 2. Sundhedsministeren kan bestemme, at praktiserende læger  

 ikke må tage større honorar for de enkelte ydelser, der er omfattet af § 26,  

 end de efter stk. 1 fastsatte tilskud.
Sundhedsministeren kan endvidere  

 bestemme, at tandlæger, fysioterapeuter m.fl. ikke må tage større honorar for  

 de enkelte ydelser, der er omfattet af § 26, end de efter stk. 1 fastsatte  

 tilskud med tillæg af den efter lovgivningen fastsatte egenbetaling.
 Stk. 3. For ydelser, der gives af praktiserende læger, tandlæger  

 m.fl., og hvor der ikke tidligere har været aftalt overenskomstmæssige  

 vilkår, kan sundhedsministeren fastsætte tilskud og honorarer efter reglerne  

 i stk. 1 og 2.
 Stk. 4. Sundhedsministeren kan endvidere fastsætte nærmere regler  

 om udbetaling af tilskud, bestemmelser om antal læger m.fl., der kan levere  

 ydelser, hvortil der ydes tilskud, og regler om henvisning til behandling i  

 henhold til denne lov.
Stk. 5. Sundhedsministeren kan i forskrifter, der udstedes i  

 medfør af stk. 2 og 3, fastsætte bestemmelser om straf af bøde for  

 overtrædelse af bestemmelserne i forskrifterne.
Er en overtrædelse begået af  

 et aktieselskab, andelsselskab eller lignende, kan der pålægges selskabet som  

 sådant bødeansvar.
 § 33. Kommunalbestyrelsen kan undtagelsesvis yde supplerende  

 tilskud til dækning af udgifter til ydelser i privat praksis m.v.
 § 34. Til personer, der har ret til ydelser efter loven, kan der  

 efter regler, der fastsættes af sundhedsministeren, ydes tilskud til  

 sygehjælp m.v. under midlertidigt ophold i udlandet, på Færøerne og i  

 Grønland.
 Stk. 2. Sundhedsministeren fastsætter regler om, i hvilket omfang  

 ydelser i henhold til overenskomst med anden stat træder i stedet for ydelser  

 efter stk. 1.
Kapitel 7 Tilskud til lægemidler § 35. Til personer, der har ret til ydelser efter loven, yder  

 bopælsamtskommunen tilskud med 50 pct. eller 75 pct. af udgiften til  

 lægemidler, der er optaget på en af sundhedsministeren bekendtgjort  

 fortegnelse over tilskudsberettigede lægemidler, og som 1) kun må udleveres efter recept fra en læge eller tandlæge i det omfang,  

 tandlægen har ret til ved recept at ordinere lægemidler, eller 2) kan udleveres uden lægeordination, hvis de pågældende lægemidler ved  

 lægens eller tandlægens ordination angives som bestemt til personer, der  

 modtager pension efter lov om social pension eller har en varig lidelse, der  

 kræver fortsat behandling med et af de pågældende lægemidler.
 Stk. 2. Bopælsamtskommunen afholder hele udgiften til  

 insulinpræparater, som ordineres af lægen, og som er optaget på en af  

 sundhedsministeren bekendtgjort fortegnelse over tilskudsberettigede  

 insulinpræparater.
 Stk. 3. Sundhedsministeren kan fastsætte regler om administration  

 og udbetaling af tilskud efter stk. 1-2, 5 og 7 og kan herunder fastsætte  

 regler om apotekernes medvirken ved administrationen.
 Stk. 4. I den i stk. 1 omhandlede fortegnelse anføres for hvert  

 lægemiddel, hvilken procentdel af udgiften der skal afholdes af amtskommunen.  

 Det kan i fortegnelsen bestemmes, at amtskommunens tilskud til visse arter af  

 lægemidler er betinget af, at lægemidlet ordineres til bestemte sygdomme.
 Stk. 5. Sundhedsstyrelsen kan bestemme, at 50 pct. eller i ganske  

 særlige tilfælde 75 pct. af udgiften til andre lægemidler, der af lægen er  

 ordineret en bestemt patient, også afholdes af amtskommunen.  

 Sundhedsstyrelsens afgørelse kan ikke indbringes for anden administrativ  

 myndighed.
Stk. 6. De i stk. 1 og 2 omhandlede fortegnelser udarbejdes efter  

 forhandling med Sundhedsstyrelsen.
Sundhedsministeren kan bemyndige styrelsen  

 til at foretage ændringer i fortegnelserne, gældende for tiden indtil  

 bekendtgørelse om en ny fortegnelse træder i kraft.
 Stk. 7. Bestemmelserne om tilskud til lægemidler gælder også, når  

 lægemidlerne er indkøbt i et andet nordisk land end det, i hvilket de er  

 ordineret.
Kapitel 8 Sygehusvæsenet § 36. Amtskommunen yder gratis behandling ved sit sygehusvæsen,  

 jf. § 38, til personer, der har bopæl i amtskommunen.
 Stk. 2. Amtskommunen yder tillige gratis behandling ved en anden  

 amtskommunes somatiske sygehuse og fødeklinikker samt på Rigshospitalet til  

 personer, der har bopæl i amtskommunen.
Stk. 3. Amtskommunen yder desuden gratis behandling ved sit  

 sygehusvæsen til personer med bopæl andetsteds her i landet, på Færøerne  

 eller i Grønland, jf. § 9, stk. 1, i tilfælde af pludselig opstået eller  

 forværret sygdom og lignende, hvis hensigten med opholdet i amtskommunen ikke  

 er at opnå sygehusbehandling.
Retten ophører, når henvisning til fortsat  

 behandling i bopælsamtskommunen, på Færøerne eller i Grønland er forsvarlig.
Stk. 4. Amtskommunen yder ligeledes behandling ved sit  

 sygehusvæsen til andre personer, der er omfattet af bestemmelsen i § 9, stk.  

 1, og som midlertidigt opholder sig i amtskommunen.
Amtskommunen kan opkræve  

 betaling for behandlingen.
 Stk. 5. Amtskommunen yder endvidere gratis behandling ved sine  

 alkoholambulatorier til enhver, som har ret til ydelser efter loven.
 § 37. Sundhedsministeren kan fastsætte regler om, at der i særlige  

 tilfælde opkræves betaling for visse behandlinger og ydelser.
 § 38. Til en amtskommunes sygehusvæsen hører amtskommunens egne  

 sygehuse og fødeklinikker, behandlingsinstitutioner for alkoholmisbrugere og  

 andre til sygehusvæsenet knyttede behandlingsinstitutioner.
 Stk. 2. Som led i løsningen af sygehusvæsenets opgaver kan en  

 amtskommune samarbejde med andre amtskommuners sygehusvæsen og med  

 Rigshospitalet.
 Stk. 3. En amtskommune kan endvidere indgå overenskomst med eller  

 på anden måde benytte private institutioner som led i løsningen af sine  

 sygehusopgaver.
 § 39. En person, der henvises til sygehusbehandling, kan blandt de  

 sygehuse, som er omfattet af § 36, stk. 1-2, selv vælge, hvilket sygehus den  

 pågældende vil behandles på.
 § 40. Sundhedsministeren kan fastsætte regler om adgang til højt  

 specialiseret behandling i udlandet.
 § 41. Rigshospitalet og private sygehuse er forpligtet til at  

 deltage i sundhedsberedskabet, jf. § 50, stk. 1, nr. 6.
 § 42. Sundhedsministeren kan fastsætte regler om betaling for  

 behandling af personer, der ikke har ret til gratis behandling.
§ 43. Sundhedsministeren fastsætter regler om udbetaling af beløb  

 til personlige fornødenheder og indbetaling af egne indtægter for særlige  

 grupper af pensionister, der er indlagt på sygehus eller anden institution  

 under sygehusvæsenet.
Det samme gælder for plejepatienter og andre patienter,  

 der skønnes uegnede til varig udskrivning til eget hjem.
Kapitel 9 Patientbefordring m.v.
 § 44. Personer, der har ret til ydelser efter loven, har i  

 forbindelse med fødsel på sygehus eller anden offentlig institution, jf.  

 kapitel 3, akut skadebehandling hos læge, jf. kapitel 6, eller  

 sygehusbehandling, jf. kapitel 8, ret til gratis befordring med ambulance  

 eller lignende, når patientens tilstand gør det nødvendigt.
 Stk. 2. Personer, der har ret til ydelser efter loven, og som  

 modtager pension efter lov om social pension, har i forbindelse med fødsel på  

 sygehus eller anden offentlig institution, jf. kapitel 3, behandling hos  

 valgte alment praktiserende læge, jf. kapitel 6, eller sygehusbehandling, jf.  

 kapitel 8, ret til nødvendig befordring eller befordringsgodtgørelse, når  

 befordring sker med andet end ambulance eller lignende.
 Stk. 3. En person, der efter eget valg behandles på et sygehus i  

 en anden amtskommune eller på Rigshospitalet, uden at det er nødvendigt af  

 hensyn til sygdommens behandling, har uanset stk. 1 og 2, kun ret til gratis  

 befordring eller befordringsgodtgørelse svarende til afstanden til det  

 nærmeste sygehus, hvor den nødvendige behandling kunne have fundet sted.
 Stk. 4. Personer, der har ret til ydelser efter loven, har i  

 forbindelse med behandling hos speciallæge efter henvisning, jf. kapitel 6,  

 ret til befordringsgodtgørelse til nødvendig befordring til den praktiserende  

 speciallæge, der inden for vedkommende speciale har konsultation nærmest ved  

 patientens opholdssted.
 Stk. 5. Sundhedsministeren fastsætter regler om befordring og  

 befordringsgodtgørelse efter stk. 1-4, herunder regler om, at gratis  

 befordring efter stk. 3 eller befordringsgodtgørelse kun ydes, når  

 befordringsudgiften overstiger et nærmere fastsat beløb.
 Stk. 6. Sundhedsministeren fastsætter regler om, i hvilke tilfælde  

 der i øvrigt ydes befordring eller befordringsgodtgørelse.
 § 45. Sundhedsministeren kan fastsætte regler om tilrettelæggelsen  

 af amtskommunernes ambulancetjenester.
Kapitel 10 Begravelseshjælp § 46. Bopælskommunen yder begravelseshjælp på 3.300 kr. til boet  

 efter en person, der indtil dødsfaldet havde ret til ydelser efter loven.  

 Begravelseshjælpen reguleres een gang årligt med satsreguleringsprocenten,  

 jf. lov om en satsreguleringsprocent.
Beløbet afrundes til det nærmeste med  

 50 delelige beløb i kroner.
Sundhedsministeren fastsætter nærmere regler for  

 begravelseshjælpens størrelse ved begravelse af et barn under 16 år.
 Stk. 2. Til boet efter en person, der i tiden fra 1. januar 1954  

 til 31. marts 1973 uafbrudt har været nydende medlem af en anerkendt  

 sygekasse eller omfattet af begravelseshjælp i Danske Sygekassers  

 Udligningskasse for Begravelseshjælp, og som herigennem den 1. januar 1954  

 havde sikret sit bo en højere begravelseshjælp end 350 kr., ydes der ud over  

 den i stk. 1 omhandlede begravelseshjælp et tillæg svarende til det beløb,  

 hvormed den sikrede begravelseshjælp den 1. januar 1954 oversteg 350 kr.
Stk. 3. En person, der den 1. april 1973 var omfattet af direkte  

 forsikring i Danske Sygekassers Udligningskasse for Begravelseshjælp, og som  

 ikke på dette tidspunkt havde bopæl her i landet, har ret til fripolice efter  

 regler, der fastsættes af sundhedsministeren.
Retten til begravelseshjælp  

 efter en sådan fripolice bortfalder, hvis der ved den pågældende persons død  

 ydes begravelseshjælp i medfør af stk. 1-2.
Kapitel 11 Planlægning og samarbejde § 47. Amtsrådet og kommunalbestyrelserne skal i fællesskab  

 etablere et samarbejde om den amtskommunale og den kommunale indsats på  

 sundhedsområdet og mellem sundhedssektoren og de tilgrænsende sektorer.
 § 48. Sundhedsministeren afgiver ved hver kommunal valgperiodes  

 begyndelse en redegørelse som oplæg til de kommunale redegørelser i henhold  

 til § 49 og den amtskommunale planlægning i henhold til § 50.
 Stk. 2. Sundhedsministeren udarbejder, efter forhandling med de  

 kommunale organisationer samt Københavns og Frederiksberg kommuner, en  

 vejledning for sundhedsplanlægningen.
 § 49. Kommunalbestyrelsen behandler een gang i hver kommunal  

 valgperiode en redegørelse, der omfatter:
1) Kommunens betjening af kommunens borgere i henhold til § 3, 2) kommunens forebyggende og sundhedsfremmende foranstaltninger i øvrigt  

 og 3) sundhedsberedskabet i kommunen.
 § 50. For hver amtskommune skal foreligge en plan for  

 tilrettelæggelsen af amtskommunens virksomhed på sundhedsområdet, der  

 omfatter:
1) Planens forudsætninger, herunder en beskrivelse af sundhedstilstanden i  

 amtskommunen, 2) det amtskommunale sundhedsvæsens betjening af amtskommunens borgere i  

 henhold til § 4, 3) amtskommunens forebyggende og sundhedsfremmende foranstaltninger i  

 øvrigt, 4) amtskommunens samarbejde med alment praktiserende læger, speciallæger,  

 tandlæger og øvrige ydere i privat praksis, jf. kapitel 6, 5) amtskommunens samarbejde med kommunerne i amtskommunen og med andre  

 amtskommuner om varetagelse af sundhedsvæsenets opgaver og 6) sundhedsberedskabet i amtskommunen.
 Stk. 2. Amtsrådet skal behandle planen på et møde i hver kommunal  

 valgperiode.
§ 51. Forud for amtsrådets behandling af forslag til sundhedsplan  

 skal amtsrådet indhente udtalelser over forslaget fra 1) hver af kommunalbestyrelserne i amtskommunen og 2) de berørte alment praktiserende læger, speciallæger og øvrige ydere i  

 privat praksis, jf. kapitel 6.
 Stk. 2. Forud for amtsrådets behandling af forslag til  

 sundhedsplan skal amtsrådet indhente Sundhedsstyrelsens rådgivning.
 § 52. Amtsrådet skal ændre sundhedsplanen forud for gennemførelse  

 af væsentlige ændringer i amtskommunens sundhedsvæsen, der ikke er forudsat i  

 planen.
 § 53. Den af amtsrådet vedtagne sundhedsplan og senere ændringer  

 heri indsendes til sundhedsministeren og Sundhedsstyrelsen.
§ 54. For at sikre varetagelsen af højt specialiseret behandling  

 på sygehus påhviler det hver amtskommune at indgå aftaler om benyttelse af  

 lands- og landsdelsafdelinger på fremmede amtskommunale sygehuse,  

 Rigshospitalet og private sygehuse.
Sundhedsministeren fastsætter nærmere  

 regler herom.
Stk. 2. Kan der ikke opnås enighed om indholdet af aftaler efter  

 stk. 1, kan sundhedsministeren træffe afgørelse herom efter anmodning fra en  

 af de berørte parter.
Vedrører uenigheden aftaler om benyttelse af  

 Rigshospitalet, træffer sundhedsministeren afgørelse efter drøftelse i det  

 kontaktudvalg, der er nedsat i henhold til lov om Rigshospitalets styrelse.
 Stk. 3. De indgåede aftaler indsendes til sundhedsministeren.
 Stk. 4. I tilfælde, hvor væsentlige hensyn taler for, at visse  

 behandlingsformer samles på eet eller få sygehuse, kan sundhedsministeren,  

 efter forhandling med amtsrådene i fællesskab, fastsætte regler for  

 visitation af patienter samt betaling for behandlingen.
Kapitel 12 Administration m.v.
§ 55. Medicintilskudsnævnet, der består af højst 7 medlemmer,  

 rådgiver Sundhedsstyrelsen i sager om de i § 35, stk. 1, 2, 4 og 5 nævnte  

 forhold.
Et medlem beskikkes af sundhedsministeren efter indstilling fra  

 amtsrådene i fællesskab.
De øvrige medlemmer, hvoraf 2 skal være alment  

 praktiserende læger, beskikkes af sundhedsministeren efter indstilling fra  

 Sundhedsstyrelsen.
Beskikkelsen gælder for 4 år ad gangen.
Ministeren udpeger  

 en formand blandt nævnets medlemmer.
 Stk. 2. Sundhedsministeren kan fastsætte en forretningsorden for  

 medicintilskudsnævnet.
 § 56. Sundhedsministeren kan til brug for varetagelsen af opgaver  

 efter denne lov indhente oplysninger fra privat praktiserende læger,  

 tandlæger m.fl.
 Stk. 2. Sundhedsministeren kan pålægge amtskommunerne, kommunerne  

 og private sygehuse at tilvejebringe statistiske oplysninger til brug for  

 administrationen af denne lov.
 § 57. Den, om hvis helbredsforhold, der er udarbejdet optegnelser  

 m.v. i forbindelse med ydelser efter kapitel 3 og 6, har ret til aktindsigt i  

 optegnelserne m.v.
 Stk. 2. Retten til aktindsigt kan dog begrænses i det omfang,  

 partens interesse i aktindsigt findes at burde vige for afgørende hensyn til  

 den pågældende selv eller til andre private interesser.
 Stk. 3. Sundhedsministeren kan fastsætte nærmere regler om  

 aktindsigt, herunder om gebyr, efter stk. 1.
 § 58. Oplysninger i sygehusjournaler, patient- eller  

 sygdomsjournaler eller -registre om enkeltpersoners helbredsforhold må ikke  

 videregives til andre sygehuse, forvaltningsmyndigheder eller praktiserende  

 læger.
Stk. 2. Videregivelse af de i stk. 1 nævnte oplysninger kan dog  

 ske, når 1) den, oplysningen angår, har givet samtykke, 2) det følger af lov eller bestemmelser fastsat i henhold til lov, at  

 oplysningen skal videregives, eller 3) videregivelsen sker til varetagelse af private eller offentlige  

 interesser, som klart overstiger hensynet til de interesser, der begrunder  

 hemmeligholdelse, herunder hensynet til den, oplysningen angår.
Stk. 3. Samtykke efter stk. 2, nr. 1, skal være afgivet på  

 grundlag af modtaget information om, at videregivelse vil finde sted, samt om  

 formålet med og omfanget af videregivelsen.
Samtykket noteres i patientens  

 sygehusjournal, journaloptegnelser m.v. eller markeres i det register, hvor  

 oplysningen er registreret.
 Stk. 4. Såfremt der videregives oplysninger efter stk. 2, nr. 3,  

 skal den, oplysningen angår, snarest herefter modtage information om  

 videregivelsen og formålet hermed.
 Stk. 5. Stk. 1-4 finder tilsvarende anvendelse for så vidt angår  

 private sygehuse.
§ 59. Fra sygehusjournaler og andre patient- eller  

 sygdomsjournaler eller -registre kan videregives identifikationsoplysninger  

 og oplysninger om diagnoser m.v. til brug for læger ved konkrete  

 forskningsprojekter.
Efterfølgende henvendelse til de enkeltpersoner, som  

 oplysningerne angår, må kun finde sted efter tilladelse fra de læger, der har  

 behandlet de pågældende.
 Stk. 2. Herudover kan der fra journaler eller registre som nævnt i  

 stk. 1 med Sundhedsstyrelsens godkendelse og på nærmere angivne vilkår  

 videregives oplysninger til brug ved forskning eller planlægning.
 Stk. 3. Oplysninger, der er videregivet til brug i statistisk  

 eller forskningsmæssigt øjemed, må ikke yderligere videregives.
Kapitel 13 Finansiering § 60. Vedkommende kommune afholder udgifterne til:
1) Ydelser til børn og unge under 18 år efter kapitel 4, 2) sygepleje efter kapitel 4 for personer, der er fyldt 67 år, samt 50  

 pct. af udgifterne til sygepleje for personer under 67 år, bortset fra  

 administrationsudgifter, der afholdes fuldt ud af kommunen, 3) barselspleje efter kapitel 4, 4) tandpleje efter kapitel 5, 5) supplerende ydelser efter § 33 og 6) begravelseshjælp efter kapitel 10, jf. dog § 62, nr. 3.
 § 61. Vedkommende amtskommune afholder udgifterne til:
1) Ydelser efter kapitel 3 om graviditet og fødsel, 2) sygepleje efter kapitel 4 for personer under 67 år, der ikke afholdes  

 af vedkommende kommune, jf. § 60, nr. 2, 3) børneundersøgelser og vaccinationer efter kapitel 6, 4) ydelser i privat praksis m.v. efter kapitel 6, jf. dog § 60, nr. 5, 5) tilskud til lægemidler efter kapitel 7, 6) sygehusvæsenets ydelser efter kapitel 8, jf. dog §§ 64-67 og 7) patientbefordring efter kapitel 9.
 § 62. Statskassen afholder udgifterne til:
1) Ydelser til søfarende efter § 11. Til delvis dækning af udgifterne  

 herved pålægges der rederne (ejerne) et bidrag for hver søfarende i  

 udenrigsfart.
Bidraget fastsættes af sundhedsministeren efter indhentet  

 erklæring fra vedkommende rederorganisationer.
 2) Refusion til en anden stat i henhold til overenskomst med vedkommende  

 stat og bestemmelser fastsat i overensstemmelse hermed af sundhedsministeren.
 3) Begravelseshjælp efter § 46, stk. 3.
 § 63. Sundhedsministeren kan efter forhandling med de kommunale  

 organisationer fastsætte nærmere regler om fordelingen mellem kommune og  

 amtskommune af udgifter i forbindelse med sygepleje henholdsvis til personer  

 under 67 år og til personer, der er fyldt 67 år.
 § 64. Når behandling på sygehus med samtykke af vedkommende  

 amtskommune eller efter patientens eget valg, jf. § 39, finder sted på  

 Rigshospitalet eller ved en fremmed amtskommunes sygehusvæsen, kan staten  

 eller den amtskommune, der yder behandlingen, afkræve vedkommende amtskommune  

 betaling herfor.
Stk. 2. Sundhedsministeren kan fastsætte nærmere regler om  

 betaling for behandling på Rigshospitalet.
Sundhedsministeren kan endvidere  

 fastsætte regler om beregning af betalingen, når vedkommende amtskommune skal  

 betale for en patients behandling ved en fremmed amtskommunes sygehusvæsen.
 Stk. 3. Hvor særlige forhold taler herfor, kan sundhedsministeren  

 fastsætte regler om, at enhver amtskommune gratis skal yde visse  

 behandlinger, uanset hvor patienten bor.
 § 65. En amtskommune kan, uanset reglerne i § 36, af en kommune  

 opkræve betaling pr. sengedag for færdigbehandlede patienter, der er indlagt  

 på somatiske sygehuse, og som har bopæl i den pågældende kommune.
 Stk. 2. Sundhedsministeren fastsætter den i stk. 1 nævnte  

 sengedagsbetaling.
§ 66. Hvis en person som led i behandlingen på et sygehus, der  

 ligger i en fremmed amtskommune, tager bopæl i den fremmede amtskommune,  

 påhviler det fortsat den tidligere bopælsamtskommune at afholde udgifterne  

 til behandlingen, indtil denne er afsluttet.
Betalingsforpligtelsen ophører  

 dog senest 2 år efter bopælsskiftet, uanset om behandlingen er afsluttet.
 § 67. I særlige tilfælde kan der af statskassen ydes tilskud til  

 hel eller delvis dækning af udgifter ved løsningen af særlige opgaver inden  

 for det amtskommunale sygehusvæsen.
 Stk. 2. Sundhedsministeren kan fastsætte regler om, at der af  

 staten ydes vedkommende amtskommune hel eller delvis refusion af udgifter til  

 befordring og behandling af personer, hvis ret til gratis behandling her i  

 landet følger af internationale forpligtelser.
Kapitel 14 Forsøgsvirksomhed § 68. Sundhedsministeren kan efter indstilling fra en  

 kommunalbestyrelse eller et amtsråd tillade, at kommunen eller amtskommunen i  

 en forsøgsperiode varetager sine opgaver efter regler, der fraviger reglerne  

 i lovens §§ 3-4 og kapitel 2-13.
 Stk. 2. Ved forsøgene skal der lægges afgørende vægt på hensynet  

 til borgernes sundhed, retssikkerhed og velfærd.
Kapitel 15 Overgangs- og ikrafttrædelsesbestemmelser m.v.
 § 69. Loven træder i kraft den 1. januar 1993. Dog træder § 45 i  

 kraft dagen efter lovens bekendtgørelse i Lovtidende.
Stk. 2. Samtidig ophæves 1) lov om svangerskabshygiejne og fødselshjælp, jf. lovbekendtgørelse nr.  

 477 af 7. november 1985, 2) lov nr. 409 af 13. juni 1973 om sundhedsplejerskeordninger, 3) lov om skolelægeordning, jf. lovbekendtgørelse nr. 430 af 16. august  

 1974, 4) lov nr. 236 af 30. april 1946 om lægeundersøgelse af børn, 5) lov nr. 634 af 17. december 1976 om tilbud om gratis vaccination mod  

 visse sygdomme, 6) lov nr. 310 af 4. juni 1986 om tandpleje m.v., 7) lov nr. 408 af 13. juni 1973 om hjemmesygeplejerskeordninger, 8) lov om offentlig sygesikring, jf. lovbekendtgørelse nr. 490 af 21. juli  

 1986, 9) lov om sygehusvæsenet, jf. lovbekendtgørelse nr. 476 af 7. november  

 1985 og 10) §§ 45, 45a, 45 b, 45 c og 45 d i lov om frikommuner, jf.  

 lovbekendtgørelse nr. 644 af 12. september 1991.
 Stk. 3. Følgende bekendtgørelser, der er fastsat i medfør af de i  

 stk. 2 nævnte love, opretholdes, indtil de afløses af regler udstedt efter  

 denne lov:
 1) Bekendtgørelse nr. 119 af 17. marts 1976 om begrænsning i adgang til  

 ydelser efter sygesikringsloven for visse personer (hvilende sygesikring).
 2) Bekendtgørelse nr. 37 af 25. januar 1980 om rejsesygesikring.
 3) Bekendtgørelse nr. 555 af 20. november 1981 om tolkebistand i  

 forbindelse med lægehjælp efter lov om offentlig sygesikring.
 4) Bekendtgørelse nr. 597 af 16. november 1982 om adgang til ydelser efter  

 lov om sygehusvæsenet og lov om svangerskabshygiejne og fødselshjælp.
 5) Bekendtgørelse nr. 608 af 29. november 1982 om ydelse af befordring  

 eller befordringsgodtgørelse i henhold til lov om sygehusvæsenet og lov om  

 svangerskabshygiejne og fødselshjælp.
 6) Bekendtgørelse nr. 732 af 21. december 1982 om offentlig sygesikring  

 for søfarende m.fl.
 7) Bekendtgørelse nr. 69 af 17. februar 1983 om adgang til højt  

 specialiseret sygebehandling i udlandet.
 8) Bekendtgørelse nr. 338 af 21. maj 1990 om kommunal tandpleje.
 9) Bekendtgørelse nr. 488 af 24. juni 1991 om tilskud efter  

 sygesikringsloven til optræning af handicappede og behandling af  

 muskellidelser på optræningscentret i Karlslunde.
 10) Bekendtgørelse nr. 650 af 2. oktober 1987 om tilskud efter  

 sygesikringsloven til kiropraktisk behandling.
 11) Bekendtgørelse nr. 252 af 23. april 1991 om tilskud efter  

 sygesikringsloven til fysioterapeutisk behandling.
 12) Bekendtgørelse nr. 810 af 16. december 1988 om tilskud efter  

 sygesikringsloven til fodbehandling.
 13) Bekendtgørelse nr. 776 af 12. december 1989 om rederbidrag ifølge lov  

 om offentlig sygesikring.
 14) Bekendtgørelse nr. 863 af 15. december 1989 om tilskud efter  

 sygesikringsloven til tandpleje.
 15) Bekendtgørelse nr. 179 af 20. marts 1989 om ændring af bekendtgørelse  

 om rejsesygesikring.
 16) Bekendtgørelse nr. 115 af 21. februar 1990 om ændring af  

 bekendtgørelse om begrænsning i adgang til ydelser efter sygesikringsloven  

 for visse personer (hvilende sygesikringsret).
 17) Bekendtgørelse nr. 823 af 10. december 1990 af fortegnelse over  

 lægemidler, der er tilskudsberettigede efter sygesikringsloven.
 18) Bekendtgørelse nr. 869 af 14. december 1990 om amtskommunernes  

 betaling for behandling af patienter på Rigshospitalet.
 § 70. Bestemmelsen i § 57 gælder for optegnelser m.v. påbegyndt  

 efter lovens ikrafttræden og for tilførsler til eksisterende optegnelser  

 m.v., der er foretaget efter lovens ikrafttræden.
 § 71. I lov om offentlige myndigheders registre, jf.  

 lovbekendtgørelse nr. 621 af 10 februar 1987 som senest ændret ved lov nr.  

 347 af 6. juni 1991, ophæves § 16 a.
 § 72. I lov om sterilisation og kastration, jf. lovbekendtgørelse  

 nr. 632 af 15. september 1986, affattes § 10, stk. 1 og 2, således:
 »§ 10. Sterilisation kan foretages af en læge på et sygehus  

 eller i privat praksis.
Stk. 2. Sundhedsministeren fastsætter efter forhandling med  

 amtsrådene i fællesskab nærmere regler om sterilisation i privat  

 praksis.« § 73. I lov om erstatning for vaccinationsskader, jf. lov nr. 82  

 af 8. marts 1978, affattes § 1, stk. 1, således:
»§ 1. Staten yder erstatning til en vaccineret person eller  

 dennes efterladte for skade, som med rimelig sandsynlighed må antages at være  

 forårsaget af vaccination her i landet mod en sygdom, der er omfattet af  

 tilbud om gratis vaccination i henhold til kapitel 6 i lov om det offentlige  

 sundhedsvæsen.« § 74. I lov om erstatning til besættelsestidens ofre, jf.  

 lovbekendtgørelse nr. 472 af 4. august 1988, som ændret senest ved lov nr.  

 399 af 6. juni 1991, ændres i § 13, stk. 2, »ydes af social- og  

 sundhedsforvaltningen« til: »ydes efter lov om det offentlige  

 sundhedsvæsen«.
 § 75. I lov om arbejdsskadeforsikring, jf. lovbekendtgørelse nr.  

 450 af 25. juni 1987, som ændret senest ved lov nr. 407 af 6. juni 1991,  

 ændres i § 25, stk. 1, »offentlig sygesikring eller som led i  

 behandlingen på offentligt sygehus« til: »det offentlige  

 sundhedsvæsen«.
 § 76. Loven gælder ikke for Færøerne og Grønland, men kan ved  

 kongelig anordning sættes helt eller delvis i kraft for disse landsdele med  

 de afvigelser, som de særlige færøske eller grønlandske forhold tilsiger.
Bemærkninger til lovforslaget Almindelige bemærkninger 1. Formålet med lovforslaget.
 Formålet med lovforslaget er:
 - at sikre en bedre sammenhæng både i behandlingen og plejen af den  

 enkelte patient og i tilrettelæggelsen og prioriteringen af det samlede  

 sundhedsvæsen.
 - at forbedre borgernes rettigheder inden for sundhedsvæsenet, herunder  

 sikre større selvbestemmelse og bedre muligheder for frie valg for den  

 enkelte.
 - at styrke den forebyggende og sundhedsfremmende indsats i kommunerne og  

 amtskommunerne.
 - at forenkle og modernisere sundhedsvæsenet og sundhedslovgivningen.
Ved lovforslaget drages lovgivningsmæssige konsekvenser af en række af de  

 senere års sundhedspolitiske initiativer.
Det drejer sig særlig om behovet  

 for en bedre samordning, som redegjort for bl.a. i betænkningen om samordning  

 i sundhedsvæsenet (bet.nr.1044/1985); for en styrket forebyggende indsats,  

 jf.
Regeringens Forebyggelsesprogram, marts 1989; samt regeringens indsats  

 for at modernisere og afbureaukratisere den offentlige sektor.
 Lovforslaget har fælles udgangspunkter og mål med  

 Verdenssundhedsorganisationens (WHO) strategi, »Sundhed for Alle i år  

 2000«, og WHO's sundhedspolitiske mål for den europæiske region.  

 Lovforslaget er i overensstemmelse med såvel WHO's generelle mål om en  

 styrket forebyggende og sundhedsfremmende indsats som med WHO's mål for  

 »et hensigtsmæssigt sundhedsvæsen«, hvor nøgleord er primær  

 sundhedstjeneste, sundhedsfremme og samarbejde.
Lovforslaget omfatter størstedelen af den gældende lovgivning for det  

 kommunale og amtskommunale sundhedsvæsen - og hermed langt hovedparten af  

 bestemmelserne om borgernes rettigheder i det offentlige sundhedsvæsen.  

 Lovforslaget indebærer ophævelse af følgende 9 love: Sygehusloven,  

 sygesikringsloven, sundhedsplejeloven, skolelægeloven, vaccinationsloven,  

 tandplejeloven, svangerskabshygiejne- og fødselshjælpsloven,  

 børneundersøgelsesloven og hjemmesygeplejeloven.
Endvidere indeholder  

 lovforslaget en mindre ændring af lov om sterilisation og kastration.
 Fælles for lovforslagets 4 hovedformål er, at de er med til at fastholde  

 og fremme et sundhedsvæsen, som bygger på følgende grundprincipper:
- at sundhedsvæsenets ydelser er af god kvalitet - at sundhedsvæsenets virksomhed bygger på respekten for det enkelte  

 menneske, dets integritet og selvbestemmelse - at borgerne skal have en let adgang til sundhedsvæsenet - at sundhedsvæsenet udnytter sine ressourcer effektivt.
 God kvalitet.
For befolkningen er god kvalitet den afgørende forudsætning for tilliden  

 til og trygheden ved sundhedsvæsenet.
Kvalitet i sundhedsvæsenet er  

 ensbetydende med hurtig, tilstrækkelig og sikker undersøgelse, behandling  

 m.v. på et fagligt niveau, der er på højde med den generelle udvikling på de  

 sundhedsfaglige områder, specielt det lægefaglige.
Kravene til kvalitet følger den teknologiske udvikling, ny viden, nye  

 behandlingsmuligheder m.v.. Udviklingen inden for sundhedssektoren sker i et  

 stadig hurtigere tempo.
Der er behov for en prioritering.
Princippet om en  

 god kvalitet må tillægges afgørende vægt i prioriteringen.
God kvalitet forudsætter sagkundskab, rutine og erfaring hos personalet.
I  

 lovforslaget foreslås det derfor, at sundhedsministeren får adgang til at  

 fastsætte bestemmelser for betjeningen med de specialiserede lands- og  

 landsdelsfunktioner, så den nødvendige ekspertise opretholdes og opbygges.  

 For at opnå det må visse behandlingsformer og sygdomsgrupper samles på få  

 behandlingssteder og ikke spredes ud på et større antal sygehuse.
 Respekt for det enkelte menneske, dets integritet og  

 selvbestemmelse.
Sundhedsvæsenets opgaver berører områder af den enkeltes liv, som ofte  

 bliver opfattet som meget personlige og grundlæggende, f.eks. værdig død,  

 udsigtsløs behandling, hvad er sygdom, og hvad er det normale?  

 Sundhedsvæsenet og dets personale har ikke alene svarene på disse spørgsmål.  

 Disse svar er personlige og individuelle.
Det må derfor være et bærende  

 princip, at sundhedsvæsenet i sin virksomhed udviser respekt for det enkelte  

 menneske og dets integritet.
Det gælder inden for alle dele af  

 sundhedsvæsenet og ved alle sundhedsvæsenets aktiviteter - forebyggelse,  

 behandling, pleje, forskning m.v.. De etiske krav til sundhedsvæsenet skal  

 fastholdes og efterleves.
Sundhedsvæsenet må understøtte den enkeltes selvbestemmelse i videst  

 muligt omfang bl.a. gennem bedre og friere valgmuligheder.
Sundhedsvæsenet  

 skal ikke alene tilbyde den enkelte en ordentlig og tilstrækkelig information  

 om relevante behandlingsmuligheder, risici, bivirkninger m.v., men også at  

 blive inddraget i beslutningerne.
En aktiv medvirken af patienten har ofte en  

 positiv effekt på behandlingsforløbet og -resultatet.
Informationen skal derfor ledsages af rådgivning, således at patienten  

 selv bliver i stand til at træffe beslutninger ved valg af behandling og  

 lign.
Informationens form og indhold skal tilpasses den enkelte patients  

 forudsætninger, ønsker, behov m.v.
Der er gennem de senere år iværksat en række initiativer, som enten  

 direkte har til formål at forbedre patientinformationen, eller som medvirker  

 til forbedringer på området.
Af initiativer kan nævnes:
- Reformen med flere faste lægestillinger på sygehusene.
Denne ordning  

 bevirker, at den enkelte læge varetager flere opgaver i relation til den  

 enkelte patient, hvilket medfører bedre og mere entydig information.
- Overflytning af opgaver til det primære sundhedsvæsen.
De  

 sundhedspersoner, som er tættest ved patienten og kender dennes tidligere  

 sygdomsforhold og baggrund i øvrigt, har de bedste muligheder for at give  

 patienten optimal information.
Herudover er der på regionalt og lokalt plan iværksat mange konkrete  

 initiativer til forbedring af patientinformationen.
Det er ikke mindst  

 væsentligt at styrke og udbygge sådanne initiativer, der ofte er tilpasset  

 den lokale befolknings behov.
Som eksempler kan nævnes følgende:
- Udarbejdelse af behandlingsplaner på sygehusene.
Behandlingsplanen kan  

 danne et væsentligt grundlag for patientinformationen.
- Kontaktlægeordninger.
Een læge er hovedansvarlig for informationen til  

 den enkelte patient under sygehusopholdet.
Herved opnås bedre og mere entydig  

 information.
Et gennemgående træk i disse initiativer er, at patientinformationen er  

 søgt forbedret ved at knytte en bestemt læge eller sygeplejerske til den  

 enkelte patient.
Det sikrer både sammenhæng i informationen og skaber bedre  

 grundlag for det gensidige personkendskab og tillidsforhold, der er så  

 væsentligt for en god patientinformation.
Respekten for den enkelte er ikke ensbetydende med, at sundhedsvæsenet  

 altid skal informere og medinddrage den enkelte patient og dennes pårørende.  

 Respekten omfatter også en lydhørhed over for og en accept af de patienter,  

 som ikke ønsker at blive informeret om deres sygdom og forventede  

 sygdomsforløb og blive inddraget i behandlingsbeslutninger.
Sundhedsvæsenet  

 må også respektere denne holdning til sygdom og sundhed.
 I lovforslaget søges respekten for det enkelte menneske og dets  

 selvbestemmelse bl.a. styrket ved bestemmelser, som giver den enkelte adgang  

 til at vælge mellem indlæggelse på sygehusene inden for amtskommunen samt  

 somatiske sygehuse uden for amtskommunen.
 Let adgang til sundhedsvæsenet.
Borgerne skal have let adgang til sundhedsvæsenet.
Det forudsætter, dels  

 at sundhedsvæsenets tilbud ligger tæt på borgerne, dels at sundhedsvæsenet  

 tilrettelægger sin virksomhed - f.eks. ved åbningstider og telefontider - så  

 borgerne har mulighed for at komme i kontakt med det uden væsentlige  

 hindringer.
Sammenlignet med andre lande har den danske befolkning kort afstand til  

 sundhedsvæsenet både i tid og kilometer.
Befolkningens afstand til  

 sundhedsvæsenet er i dag - ihvertfald målt i tid - kortere end nogensinde  

 tidligere som følge af den trafikale udvikling, de udvidede behandlingstilbud  

 og -muligheder i alle amtskommunale sygehusvæsener og væksten i antallet af  

 praktiserende læger, speciallæger m.v.
Overflytningen af opgaver fra  

 sygehusvæsenet til det primære sundhedsvæsen vil betyde endnu kortere  

 afstande for befolkningen til sundhedsvæsenet.
I lovforslagets samarbejdsbestemmelser foreslås, at samtlige  

 kommunalbestyrelser inddrages i sundhedsplanlægningen bl.a. for at tilgodese  

 lokale behov og nærhedshensyn.
Forslagets bestemmelser for en sammenhængende  

 planlægning har også til formål at skabe bedre grundlag for en overflytning  

 af opgaver til det primære sundhedsvæsen og dermed tættere til borgerne.
 Også lovforslagets bestemmelse om, at amtskommunerne kan opkræve en takst  

 fra kommunerne for færdigbehandlede sygehuspatienter, der ikke kan udskrives  

 på grund af manglende primærkommunale foranstaltninger, vil kunne fremme et  

 samarbejde mellem amtskommunerne og kommunerne om udskrivningen af  

 færdigbehandlede patienter.
 Effektivitet.
 Effektivitet drejer sig om, at fordelingen af sundhedsvæsenets ressourcer  

 er i overensstemmelse med sundhedsvæsenets målsætninger, og at de enkelte  

 funktioner udføres uden unødvendig anvendelse af ressourcer.
Lovforslaget indeholder særligt tre forslag, som retter sig mod en bedre  

 effektivitet.
For det første foreslås gennemført en sammenhængende  

 sundhedsplanlægning med deltagelse af den enkelte amtskommune, kommunerne i  

 amtskommunen samt de praktiserende læger, speciallæger m.v. med overenskomst  

 med de kommunale myndigheder.
For det andet foreslås etableret et fastere  

 samarbejde også mellem det enkelte amtsråd, kommunalbestyrelserne i  

 amtskommunen og de alment praktiserende læger, praktiserende speciallæger  

 m.v.
For det tredje foreslås det, at sundhedsministeren efter forhandling kan  

 samle visse behandlingsformer på et eller få sygehuse, når væsentlige hensyn,  

 herunder sikringen af behandlingens kvalitet, taler herfor.
 Decentralt sundhedsvæsen.
Driften og planlægningen af sundhedsvæsenet er i det væsentligste en  

 kommunal og amtskommunal opgave.
Lovforslaget ændrer ikke ved dette princip.  

 Den enkelte amtskommune og den enkelte kommune skal fortsat have mulighed for  

 at tilrettelægge sit sundhedsvæsen efter lokale forhold, ønsker og behov med  

 de deraf følgende muligheder for forskelle i vilkårene for befolkningens  

 sundhed, adgang til sundhedsvæsenet og ydelserne fra sundhedsvæsenet.
 2. Nuværende lovgivning.
 Der henvises til bemærkningerne til de enkelte kapitler, hvor den  

 nuværende lovgivning nærmere er behandlet.
 3. Lovforslagets opbygning og hovedindhold.
 3.1. Lovforslagets opbygning.
Lovforslaget omfatter 9 af de nuværende love for det kommunale og  

 amtskommunale sundhedsvæsen.
Samlingen af disse love i en fælles lov er en  

 naturlig konsekvens af, at sundhedsvæsenet ikke består af en række  

 enkeltstående og isolerede tilbud, men er og bør betragtes som en  

 sammenhængende service, hvor de enkelte tilbud kan stå alene, men også ofte  

 vil kunne erstatte eller supplere hinanden.
 Den foreslåede samling af sundhedslovgivningen i en fælles lov har mødt  

 bred tilslutning fra kommunal side og fra de faglige organisationer på  

 sundhedsområdet m.v.
 Lovforslaget består af ialt 15 kapitler, hvoraf de 7 - kapitel 1,2, 11-15  

 - indeholder fælles bestemmelser for hele sundhedsvæsenet eller større dele  

 deraf, mens 8 kapitler - kapitel 3-10 - indeholder bestemmelser vedr.  

 sundhedsvæsenets forskellige ydelser.
I de fælles kapitler er samlet de bestemmelser, som gælder for flere af de  

 nuværende ordninger.
Således er regler for adgangen eller vilkårene for at  

 modtage ydelser fra det offentlige sundhedsvæsen f.eks. samlet i kapitel 2.  

 Personkreds og bestemmelserne for planlægning og samarbejde i kapitel 11. I  

 forbindelse med udarbejdelsen af de fælles kapitler er bestemmelserne blevet  

 forenklet og gjort ensartet.
 Derudover er gennem de fælles kapitler skabt grundlag for en bedre  

 sammenhæng mellem sundhedsvæsenets forskellige dele og med den tilgrænsende  

 del af socialsektoren både i forbindelse med behandlingen af den enkelte  

 patient og i forbindelse med tilrettelæggelsen af det samlede sundhedsvæsen.  

 Dette er særlig sket i forslagene til bestemmelserne vedr. planlægning og  

 samarbejde.
 De 8 kapitler vedr. sundhedsvæsenets ydelser omhandler ydelsernes indhold,  

 eventuelle særlige vilkår for modtagelse af ydelse m.v.
 3.2. Lovforslagets hovedindhold.
 3.2.1. Opgaver og principper.
Amtskommunerne skal fortsat have ansvaret for sygehusvæsenet og den  

 nuværende offentlige sygesikring.
Kommunerne skal stadig forestå de 4  

 kommunale sundhedsordninger - sundhedspleje, skolesundhedspleje, kommunal  

 tandpleje og hjemmesygepleje.
Den liberalt organiserede praksissektor med  

 alment praktiserende læger, praktiserende speciallæger, praktiserende  

 tandlæger m.v. opretholdes og styrkes.
I lovforslaget fastslås, at kommunerne og amtskommunerne har en generel  

 opgave med at drage omsorg for at fremme den forebyggende og  

 sundhedsfremmende indsats i lokalområdet.
Denne opgave rækker videre end de  

 forebyggende og sundhedsfremmende aktiviteter, som finder sted inden for  

 sundhedsvæsenet, f.eks. i sundhedsplejen, ved helbredsundersøgelser,  

 screeninger m.v.
En effektiv forebyggelsespolitik kan ikke alene basere sig på  

 sundhedsvæsenet, men forudsætter en aktiv og målrettet indsats af både den  

 enkelte og af størstedelen af samfundets forskellige sektorer.
For kommuner  

 og amtskommuner gælder det bl.a. områder som daginstitutioner, skoler og  

 gymnasier, tilbud til ældre og handicappede, trafik og miljø. I forbindelse  

 med kommunernes og amtskommunernes løsning af opgaver på disse områder må  

 hensynet til sundhed og sygdomsforebyggelse tillægges en betydelig vægt.  

 Opgaven med at fremme forebyggelsen bør indgå som en integreret del af  

 kommunernes og amtskommunernes forskellige tilbud og aktiviteter.
Lovforslaget ændrer ikke ved de centrale sundhedsmyndigheders opgaver.  

 Lovforslaget har stort set videreført de bemyndigelser, som de centrale  

 sundhedsmyndigheder har i henhold til den nuværende lovgivning.
På en række  

 områder er Sundhedsstyrelsens bemyndigelse til at fastsætte retningslinier  

 ophævet, idet Sundhedsstyrelsen allerede i henhold til lov om  

 sundhedsvæsenets centralstyrelse kan udarbejde retningslinier for  

 sundhedsvæsenets virksomhed.
I bemærkningerne til en række af de enkelte  

 bestemmelser er nævnt på hvilke områder, Sundhedsstyrelsen allerede nu  

 påregner at udarbejde retningslinier.
Lovgivningen for de centrale sundhedsmyndigheders virksomhed omfatter lov  

 om sundhedsvæsenets centralstyrelse m.v. om bl.a.
Sundhedsstyrelsens opgaver  

 og patientklagebehandlingen; lov om Rigshospitalets styrelse og lov om  

 forebyggelsespolitisk råd og et tobaksskaderåd.
 3.2.2. Borgernes rettigheder.
Lovforslaget forbedrer borgernes rettigheder inden for dele af  

 sundhedsvæsenet.
Først og fremmest indebærer lovforslaget en forbedring af  

 borgernes valgfrihed.
På sygehusområdet foreslås således, at den enkelte sygehuspatient skal  

 kunne vælge mellem sygehusene inden for amtskommunen.
Den enkelte patient får  

 også mulighed for at ønske, på hvilket somatisk sygehus uden for amtskommunen  

 vedkommende vil behandles.
Ud over forbedringerne af borgernes valgmuligheder indebærer lovforslaget  

 en styrkelse af borgernes rettigheder i forbindelse med aktindsigt i  

 journaler m.v.
Efter forslaget skal den enkelte have ret til aktindsigt i de  

 optegnelser, som den alment praktiserende læge, speciallæge m.v. har  

 udarbejdet om vedkommende.
I dag har den enkelte patient alene ret til  

 aktindsigt i sin sygehusjournal.
 3.2.3. Sundhedsvæsenets ydelser.
 Som den nuværende sundhedslovgivning lægger lovforslaget alene de  

 overordnede rammer for sundhedsvæsenets virksomhed og ydelser.
Lovforslaget indebærer den ændring, at ministeren får hjemmel til at samle  

 visse behandlingsformer på eet eller få behandlingssteder.
Hovedsigtet med  

 bestemmelsen er at tilgodese hensynet til behandlingens kvalitet.
 3.2.4. Planlægning og samarbejde.
 Med henblik på at styrke og fastholde sammenhængen i behandlingen af den  

 enkelte patient og sammenhængen i tilrettelæggelsen og prioriteringen af  

 sundhedsvæsenet indeholder lovforslaget et forslag til samarbejdsprocedurer  

 på sundhedsområdet, som inddrager amtskommunerne, kommunerne, den liberalt  

 organiserede praksissektor samt sundhedsministeren.
Ved forslaget ophæves en lang række af de nuværende samarbejdsorganer.
På  

 baggrund af erfaringer fra de senere års indsats for at udbygge samarbejdet  

 inden for sundhedsvæsenets forskellige dele er det ikke fundet  

 hensigtsmæssigt at lovfæste bestemte samarbejdsorganer m.v., men i stedet at  

 overlade tilrettelæggelsen og indholdet af samarbejdet til de berørte  

 myndigheder og parter.
 For at fremme et længere tidsperspektiv i samarbejdet foreslås, at det  

 enkelte amtsråd - med inddragelse af kommunerne og praksissektoren -  

 udarbejder en sammenhængende sundhedsplan, som skal gennemgås og behandles  

 mindst en gang i hver valgperiode.
 I forbindelse med kommunernes stigende indsats på sundhedsområdet foreslås  

 desuden, at den enkelte kommunalbestyrelse også en gang i hver valgperiode  

 skal behandle en redegørelse for kommunens tilrettelæggelse af sin indsats.
 Hovedemner for de kommunale redegørelser og amtskommunale sundhedsplaner  

 er kommunens eller amtskommunens betjening af borgerne på sundhedsområdet,  

 dens forebyggende og sundhedsfremmende aktiviteter og samarbejdet inden for  

 sundhedsvæsenet og med de tilgrænsende sektorer, særligt socialområdet.
Med forslaget bortfalder de forskellige planlægningssystemer inden for  

 sundhedsvæsenet.
Det gælder plansystemerne for sygehusvæsenet,  

 behandlingsinstitutioner for alkoholskadede, fødselshjælp, de kommunale  

 sundhedsordninger (sundhedspleje, skolesundhedspleje og hjemmesygepleje) samt  

 for almen lægepraksis og speciallægepraksis.
 3.2.5. Fleksibilitet og forenkling.
Ved lovforslagets udarbejdelse er der blevet lagt vægt på, at de  

 foreslåede ændringer indebærer en forenkling i forhold til den nuværende  

 lovgivning.
På enkelte områder har hensynet til større fleksibilitet og  

 forenkling været hovedbegrundelser for de foreslåede ændringer.
 Forslaget om en forsøgshjemmel har til formål at undgå en fastlåsning af  

 sundhedsvæsenet og støtte omstilling og fornyelse ved, at ministeren får  

 hjemmel til at dispensere fra store dele af lovens bestemmelser i forbindelse  

 med forsøgsvirksomhed inden for sundhedsvæsenet.
Hensynet til forenkling ligger bag forslaget om at ophæve den nuværende  

 adgang til at indanke klagesager for amtsankenævnene eller Den sociale  

 Ankestyrelse.
Sådanne sager vil efter forslaget henhøre under det almindelige  

 tilsyn med kommunernes og amtskommunernes virksomhed.
Forslaget berører ikke  

 borgernes adgang til at forelægge sager om fejlbehandling for  

 Sundhedsvæsenets Patientklagenævn.
 4. Lovforslagets økonomiske og administrative konsekvenser.
De offentlige sundhedsudgifter udgør i dag ca. 40 mia. kr.
Regeringen har  

 ved udarbejdelsen af lovforslaget forudsat, at det ikke må medføre  

 merudgifter, bortset fra de merudgifter, der kan henføres til forslaget  

 vedrørende amtskommunernes ambulancetjenester.
Den endelige beregning af  

 merudgifterne og dermed fastsættelsen af størrelsen af den økonomiske  

 kompensation til amtskommunerne vil finde sted, når de detaljerede regler  

 fastsættes, jf. forslagets § 45.
Det er regeringens opfattelse, at sundhedsmyndighederne med det  

 foreliggende lovforslag får bedre rammer til sikring af en fortsat udvikling  

 af det samlede sundhedsvæsen i takt med de sundhedsfaglige og økonomiske  

 muligheder.
Lovforslaget understreger ønsket om et tæt samarbejde mellem  

 amterne, kommunerne og de centrale sundhedsmyndigheder til støtte for en  

 fortsættelse af de igangværende bestræbelser på en fælles prioritering, der  

 kan sikre den bedst mulige udnyttelse af de samlede ressourcer.
 Lovforslaget fremhæver betydningen af det forebyggende og  

 sundhedsfremmende arbejde som en del af sundhedsmyndighedernes opgaver.  

 Målsætningen om fastholdelse af de offentlige sundhedsudgifter på det  

 nuværende niveau indebærer, at ressourcer hertil må søges tilvejebragt ved  

 omstilling af ressourceanvendelsen.
 I overensstemmelse med sædvanlig praksis har de økonomiske konsekvenser af  

 lovforslaget været drøftet med de kommunale organisationer samt Københavns og  

 Frederiksberg kommuner.
Sundhedsministeriet har under disse drøftelser givet tilsagn om, at der i  

 forbindelse med anvendelsen af lovforslagets bemyndigelsesbestemmelser vil  

 blive gennemført forhandlinger om de kommunaløkonomiske konsekvenser af  

 kommende regler.
Det er i den forbindelse tilkendegivet, at det på nuværende  

 tidspunkt ikke er hensigten at anvende bestemmelserne i lovforslagets kapitel  

 4 og 5 til at ændre indholdet af de kommunale sundhedsordninger.
 For så vidt angår det amtskommunale udgiftsområde, er det tilkendegivet,  

 at det på nuværende tidspunkt ikke er hensigten at gennemføre ændringer af de  

 regler, der gælder for ydelser i praksissektoren, jf. lovforslagets kapitel  

 6.
 Amtsrådsforeningen i Danmark samt Københavns og Frederiksberg kommuner har  

 under drøftelserne rejst spørgsmål om de økonomiske konsekvenser på en række  

 punkter.
Det gælder bl.a. § 57, hvor der indføres ret til aktindsigt i  

 praktiserende lægers journaler.
Sundhedsministeriet har i den forbindelse  

 præciseret, at yderne i praksissektoren som led i deres behandling allerede  

 har en pligt til at informere deres patienter, hvorfor de ikke vil have ret  

 til at kræve honorar for meddelelse af denne aktindsigt.
Der vil blive  

 fastsat nærmere regler om, i hvilke tilfælde der vil kunne opkræves et gebyr  

 af patienterne.
På den baggrund er det i drøftelserne med de amtskommunale  

 parter forudsat, at forslaget ikke vil medføre øgede udgifter for  

 amtskommunerne.
Sundhedsministeriet har endvidere under drøftelserne  

 præciseret, at bestemmelsen i lovforslagets § 59 er udtryk for en  

 videreførsel af de regler, der er gældende efter registerlovens § 16 a.
 De amtskommunale parter har på baggrund af de stedfundne drøftelser  

 tilsluttet sig, at der herefter alene udestår afklaring af de økonomiske  

 konsekvenser af de foreslåede regler om indførelse af frit sygehusvalg.
 For så vidt angår dette punkt har Sundhedsministeriet tilkendegivet, at  

 man er af den opfattelse, at forslaget ikke medfører merudgifter for  

 amtskommunerne.
Amtsrådsforeningen i Danmark samt Københavns og Frederiksberg kommuner har  

 under drøftelserne tilkendegivet, at frit sygehusvalg efter deres opfattelse  

 indebærer væsentlige problemstillinger og konsekvenser - fagligt, strukturelt  

 og økonomisk - for sygehuskommunerne.
Amtsrådsforeningen har derfor anmodet  

 samtlige amtsråd om at tage stilling til, hvorledes et frit eller friere  

 sygehusvalg eventuelt kan indføres.
Amtsrådsforeningens vurdering forventes  

 at foreligge primo december måned 1991.
Lovforslaget lægger op til nogle mindre ændringer af opgavefordelingen  

 mellem kommunerne og amtskommunerne.
De økonomiske konsekvenser heraf vil der  

 blive taget højde for i forbindelse med fastlæggelsen af størrelsen af  

 statens generelle tilskud til kommunerne og amtskommunerne.  

 Opgaveomlægningerne vil ikke påvirke de samlede offentlige sundhedsudgifter.
Det er Sundhedsministeriets opfattelse, at lovforslaget ikke medfører  

 merudgifter på det primærkommunale udgiftsområde.
Spørgsmålet er imidlertid  

 ikke færdigforhandlet med Kommunernes Landsforening.
Bemærkninger til lovforslagets enkelte bestemmelser Til kapitel 1 Kapitlet beskriver hovedopgaver, principper og opgavefordeling for de dele  

 af sundhedsvæsenet, som er omfattet af lovforslaget samt fastslår kommunernes  

 og amtskommunernes ansvar også i forbindelse med den forebyggende og  

 sundhedsfremmende indsats.
 Lovforslagets bestemmelser vedr. sundhedsvæsenets hovedopgaver og  

 principper indebærer i sig selv ingen ændring i den nuværende retstilstand,  

 men tilsigter alene at få beskrevet og præciseret hovedopgaver og principper,  

 som allerede i dag bliver betragtet som hovedgrundlaget for det offentlige  

 sundhedsvæsen.
 Lovforslaget fastholder det nuværende princip om, at driften og  

 planlægningen af sundhedsvæsenet er en decentral opgave, som varetages af  

 kommuner og amtskommuner.
Som en ny og selvstændig bestemmelse pålægges kommuner og amtskommuner at  

 drage omsorg for at fremme den lokale forebyggende og sundhedsfremmende  

 indsats.
Bestemmelsen sigter ikke alene på indsatsen inden for  

 sundhedsvæsenet, men også på indsatsen i de øvrige samfundsområder, f.eks.  

 skoler, trafik og miljø.
Til § 1 I bestemmelsen opregnes sundhedsvæsenets hovedopgaver.
Den foreslåede  

 bestemmelse svarer indholdsmæssigt til Sundhedsprioriteringsudvalgets  

 beskrivelse af sundhedsvæsenets hovedopgaver (betænkning nr. 809 om  

 prioritering i sundhedsvæsenet, København 1977), som omfatter forebyggelse,  

 undersøgelse, behandling og pleje.
Derudover er forbedring af befolkningens  

 sundhed medtaget for at understrege, at sundhedsvæsenets forebyggende opgaver  

 ikke alene indebærer en indsats over for konkrete sygdomme eller  

 ulykkestyper, men også en bredere indsats som kan medvirke til, at den  

 enkelte generelt bliver bedre til at undgå og overvinde sygdomme og ulykker  

 og bedre til at håndtere sine sygdoms- og sundhedsmæssige problemer.
 Størstedelen af den nuværende lovgivning på sundhedsområdet indeholder  

 ingen egentlig beskrivelse af sundhedsvæsenets hovedopgaver.
Således er opgavebeskrivelsen i sygesikringsloven, sundhedsplejeloven,  

 skolelægeloven og hjemmesygeplejeloven i det væsentligste karakteriseret ved  

 alene at indeholde bestemmelser om, hvilke sundhedspersoner der varetager  

 funktionerne, mens sygehusloven begrænser sig til at opregne de  

 institutionsformer, som henhører under sygehusvæsenet.
Undtagelser findes  

 bl.a. i tandplejeloven, som indeholder en beskrivelse af tandplejens mål, og  

 lov om Rigshospitalets styrelse, hvorefter hospitalets opgaver er  

 patientbehandling, forskning og udviklingsarbejde samt uddannelse af læger og  

 andet sundhedspersonale.
 I et forslag til en ny og fælles lov, som omfatter størstedelen af det  

 offentlige sundhedsvæsen, er det fundet rimeligt at beskrive de fælles og  

 gennemgående funktioner, der er - og også i et længere tidsperspektiv vil  

 være - sundhedsvæsenets hovedopgaver.
Den foreslåede bestemmelse opregner alene sundhedsvæsenets fælles og  

 gennemgående hovedopgaver og er dermed ikke en udtømmende beskrivelse af  

 sundhedsvæsenets opgaveområde.
Sundhedsvæsenet kan udføre andre opgaver end  

 de nævnte hovedopgaver, i det omfang det er hensigtsmæssigt og i  

 overensstemmelse med varetagelsen af hovedopgaverne.
F.eks. varetager det  

 offentlige sundhedsvæsen væsentlige opgaver i forbindelse med rehabilitering,  

 og fødselshjælp indgår som en af det offentlige sundhedsvæsens opgaver, selv  

 om graviditet og fødsel ikke normalt kan betegnes som »sygdom eller  

 sygdomslignende tilfælde«.
Ud over de nævnte hovedopgaver er især uddannelse af sundhedspersonale og  

 forskning inden for sundhedsområdet store og væsentlige opgaver, som det  

 offentlige sundhedsvæsen deltager i og fortsat skal deltage i.
Begge udgør  

 grundlæggende forudsætninger for, at sundhedsvæsenet nu og fremover kan  

 varetage sine opgaver tilfredsstillende, og de har og bør derfor have en  

 central placering inden for sundhedsvæsenets samlede opgaveområde.
Når de  

 alligevel ikke er medtaget blandt hovedopgaverne, skyldes det, at uddannelse  

 og forskning ikke er og ikke må blive selvstændige mål for sundhedsvæsenets  

 virksomhed.
 At det offentlige sundhedsvæsen har meget væsentlige opgaver inden for  

 uddannelse og forskning fremgår umiddelbart af, at det er det offentlige  

 sundhedsvæsen, som varetager næsten al klinisk uddannelse af læger,  

 sygeplejersker m.v., og at det er det offentlige sundhedsvæsen, som forestår  

 over halvdelen af den sundhedsvidenskabelige forskning inden for den  

 offentlige sektor.
For det offentlige sundhedsvæsen er både uddannelse og forskning meget  

 afgørende for dets udvikling og betjening af befolkningen.
I den forbindelse  

 er det meget væsentligt, at uddannelserne også tilrettelægges, så læger,  

 sygeplejersker og det øvrige sundhedspersonale opnår viden om og erfaring med  

 de mest udbredte sundhedsproblemer i befolkningen samt kendskab til og  

 forudsætninger for både at forestå forebyggende foranstaltninger og for at  

 indgå i samarbejde med andre faggrupper og dele af sundheds- og socialvæsenet  

 om patientbehandlingen.
På forskningsområdet bør dialogen mellem det offentlige sundhedsvæsen,  

 herunder amtskommunerne, og de forskningsaktive udbygges.
Det gælder f.eks.  

 om sundhedsforskningens prioritering og mulighederne for mere aktivt at  

 inddrage sundhedsforskningen i forbindelse med udviklingen og omstillingen af  

 sundhedsvæsenet.
Til § 2 Bestemmelsen fastlægger nogle grundlæggende principper for  

 sundhedsvæsenets virksomhed.
Med hensyn til de enkelte principper henvises  

 til de almindelige bemærkninger.
Til § 3 Bestemmelsen beskriver kommunernes opgaver inden for sundhedsvæsenet i  

 henhold til lovforslaget.
Efter bestemmelsen skal kommunerne som efter den  

 gældende lovgivning forestå sundhedspleje til børn under og i den  

 undervisningspligtige alder, tandpleje samt syge- og barselspleje.
Endvidere  

 yder kommunerne som hidtil begravelseshjælp.
 Der henvises til kapitlerne 4, 5 og 10.
Til § 4 Bestemmelsen beskriver amtskommunernes opgaver inden for sundhedsvæsenet i  

 henhold til lovforslaget.
Efter bestemmelsen skal amtskommunerne - ud over  

 patientbefordring i forbindelse med lægehjælp i privat praksis - varetage de  

 samme opgaver som efter den nuværende lovgivning.
Til § 5 Som en ny bestemmelse foreslås, at kommunerne og amtskommunerne får til  

 opgave at drage omsorg for at fremme den lokale forebyggende og  

 sundhedsfremmende indsats.
Formålet hermed er at få styrket det lokale  

 forebyggelsesarbejde.
Regeringen har i sit forebyggelsesprogram, marts 1989,  

 opstillet en række målsætninger for en styrket forebyggende og  

 sundhedsfremmende indsats.
En væsentlig forudsætning for at opfylde  

 målsætningerne er en aktiv og målrettet lokal indsats både inden for  

 sundhedsvæsenet og på andre samfundsområder.
Den foreslåede bestemmelse retter sig mod forebyggelse af sygdomme og  

 ulykker samt fremme af befolkningens sundhed og ikke mod f.eks. forebyggelse  

 af kriminalitet og fjernelse af børn fra hjemmet.
I et vist omfang vil der  

 dog være et sammenfald mellem de forskellige typer forebyggelse, hvilket  

 understreger behovet for og nødvendigheden af et samarbejde mellem de  

 forskellige sektorer i samfundet på dette område.
Bestemmelsen sigter ikke specielt mod sundhedsvæsenet, men mod alle  

 kommunale og amtskommunale opgaveområder, det vil først og fremmest sige  

 undervisningsområdet, socialområdet, fritidssektoren, trafikområdet og  

 miljøområdet.
Forebyggelsesopgaven er en tværgående opgave.
Allerede i dag yder kommuner og amtskommuner en væsentlig indsats på  

 forebyggelsesområdet både i form af selvstændige forebyggelsesaktiviteter og  

 som led i løsningen af deres opgaver inden for de enkelte sektorer.
Fra  

 trafikområdet kan nævnes lokale færdselssikkerhedskampagner og cykelstinet,  

 fra folkeskoleområdet undervisning i sundhedslære og temadage om sundhed, fra  

 social- og sundhedsområdet rådgivning af kriseramte familier og etablering af  

 mødregrupper, grupper for pensionister, kronisk syge m.v., fra  

 fritidssektoren idrætstilbud, fritidsundervisning m.v..
Ud over at igangsætte og forestå forebyggelsesaktiviteter bidrager  

 kommuner og amtskommuner til den forebyggende indsats ved at formidle viden  

 og erfaringer, deltage i, støtte og koordinere lokale forebyggende  

 aktiviteter.
Enkelte amtskommuner kan tilbyde egentlig konsulentstøtte til  

 lokale forebyggende foranstaltninger.
Mens størstedelen af amtskommunerne allerede har lagt deres indsats på  

 forebyggelsesområdet i fastere rammer, er det endnu ikke så udbredt i  

 kommunerne.
I forbindelse med behandlingen af de kommunale redegørelser og de  

 amtskommunale sundhedsplaner i henhold til kapitel 11 vil den enkelte  

 kommunalbestyrelse og det enkelte amtsråd få lejlighed til nærmere at  

 overveje og drøfte kommunens og amtskommunens tilrettelæggelse af det  

 forebyggende arbejde ud fra lokale behov og forhold.
 Bestemmelsen i stk. 2 indebærer en udvidet rådgivning og bistand fra  

 embedslægeinstitutionerne over for kommuner og amtskommuner på  

 forebyggelsesområdet.
Efter lov om embedslægeinstitutioner m.v. omfatter  

 embedslægeinstitutionernes opgaver i dag bl.a. rådgivning over for statslige  

 myndigheder samt amtskommunale og kommunale myndigheder om lægelige,  

 hygiejniske, miljømæssige og socialmedicinske spørgsmål.
Hovedparten af denne  

 rådgivningsvirksomhed har et forebyggende sigte.
En bredere rådgivningsvirksomhed fra embedslægerne på forebyggelsesområdet  

 vil kunne være en væsentlig støtte til den forebyggende og sundhedsfremmende  

 indsats i kommuner og amtskommuner.
Det gælder især på det socialmedicinske  

 område, hvor der ikke - som på miljø- og hygiejneområdet - er andre  

 offentlige myndigheder m.v. til at varetage udvidede rådgivningsopgaver.
I dag spænder embedslægernes aktiviteter på dette område fra mindre  

 rådgivningsopgaver over samfundsmedicinske analyseopgaver til mere  

 forsøgsprægede aktiviteter.
Som eksempler på disse forskellige aktiviteter  

 kan nævnes støtte til og deltagelse i kommunale og amtskommunale  

 forebyggelsesråd, rådgivning og bistand i forbindelse med analyser og  

 vurderinger af befolkningens sundhedstilstand, med analyser af forbruget af  

 sundhedsvæsenet m.v., med analyser af sundhedsvæsenets tilrettelæggelse samt  

 ved lokale forsøg med forebyggelse af ulykker, medicinmisbrug m.v.. Denne  

 form for aktiviteter bør fremover indgå med større vægt i  

 embedslægeinstitutionernes arbejde.
 Embedslægerne bør derudover søges inddraget mere aktivt i de centrale  

 sundhedsmyndigheders forebyggende og sundhedsfremmende foranstaltninger  

 f.eks. i forbindelse med opfølgningen af Regeringens Forebyggelsesprogram.
Til § 6 Begreberne amtskommune, bopælsamtskommune og bopælskommune er foreslået  

 defineret i bestemmelsen for at lette den sproglige udformning af lovens  

 øvrige tekst.
Det foreslås udtrykkeligt at lade folkeregistertilmeldingen være afgørende  

 for, hvor en person anses for at have bopæl.
De få personer, der i  

 folkeregistret er registreret uden fast bopæl, jf. folkeregisterlovgivningen,  

 har dog ligeledes ret til lovens ydelser.
Finansieringen af ydelser påhviler  

 i sådanne tilfælde den kommune, hvor pågældende senest har været registreret  

 med fast bopæl.
Finansieringen af de ydelser, amtskommunerne har ansvar for,  

 fastlægges på tilsvarende måde.
Til kapitel 2 Bestemmelserne i lovforslagets kapitel 2 fastlægger, hvilke personer der  

 er berettiget til lovens ydelser, dvs. ydelser vedrørende graviditet og  

 fødsel, sundhedspleje, sygepleje, tandpleje, helbredsundersøgelse,  

 vaccination, ydelser i privat praksis, tilskud til lægemidler,  

 sygehusvæsenets ydelser, patientbefordring og begravelseshjælp.
Lovforslaget bygger i denne sammenhæng først og fremmest på reglerne i  

 sygesikringslovens kapitel 1. Personkreds samt i sygehuslovens kapitel II.  

 Berettigede personer og ydelsernes omfang.
Herudover er det tilstræbt at  

 overføre væsentligere bestemmelser fra bekendtgørelser, der har ligget fast i  

 en årrække, til lovteksten.
Kredsen af berettigede er fastlagt på nogenlunde samme måde i  

 sygesikringsloven og i sygehusloven.
Da der ikke er nogen begrundelse for at  

 have forskellige regler, er bestemmelserne i dette kapitel ved en  

 sammenskrivning af sygesikringslovens og sygehuslovens regler udformet med  

 sigte på, at de som hovedregel skal have retsvirkning for hele lovens  

 ydelsesområde, dvs. også de kommunale sundhedsordninger.
Efter sygesikringslovens § 1, stk. 5, og sygehuslovens § 5, stk. 4, er  

 ministeren bemyndiget til at fastsætte regler om, i hvilke tilfælde og på  

 hvilke nærmere vilkår udsendt personale ved herværende diplomatiske og  

 konsulære repræsentationer og sådanne personers familiemedlemmer skal have  

 adgang til lovens ydelser.
Det er ikke fundet påkrævet at videreføre en sådan  

 bemyndigelse, idet området må anses for tilstrækkelig reguleret dels ved den  

 foreslåede præcisering af bopælskravet, dels i henhold til internationale  

 bestemmelser.
Til § 7 Udgangspunktet for den foreslåede bestemmelse er sygesikringslovens § 1,  

 stk. 1, og sygehuslovens § 5, stk. 1.
 Det foreslås, at enhver, der har bopæl her i landet, med nærmere angivne  

 undtagelser, jf. lovforslagets §§ 8-12, har ret til lovens ydelser på de i  

 loven nærmere fastsatte vilkår.
Ligesom i anden lovgivning har anvendelsen af bopælsbegrebet givet  

 anledning til fortolkningsproblemer.
Det foreslås derfor udtrykkeligt at lade  

 folkeregistertilmeldingen være afgørende for, om en person har ret til lovens  

 ydelser.
Det vil sige, at det er reglerne om registrering af bopæl i  

 folkeregistrene (og CPR), der bliver lagt til grund for en persons ret til  

 ydelser efter loven.
Kravet om folkeregistertilmelding kan dog fraviges under  

 hensyn til internationale overenskomster, jf. lovforslagets § 10.
Til § 8 Grundlaget for bestemmelsen, der fastlægger, hvornår personer, der flytter  

 her til landet, er berettiget til lovens ydelser, er sygesikringslovens § 1,  

 stk. 3, og sygehuslovens § 5, stk. 2, hvorefter personer, der tilflytter fra  

 udlandet, først har ret til ydelser efter 6 uger, den såkaldte ventetid.
Dog  

 har personer, der tilflytter fra Færøerne eller Grønland ret til lovens  

 ydelser straks efter tilflytningen.
Endvidere kan ministeren efter gældende  

 lovbestemmelser fastsætte regler om, at nærmere angivne persongrupper får  

 adgang til lovens ydelser umiddelbart efter tilflytningen eller efter kortere  

 tids ophold end 6 uger.
Ved bekendtgørelse nr. 77 af 10. marts 1982 om  

 ventetiden for adgang til ydelser efter lov om offentlig sygesikring er det  

 bl.a. bestemt, at der ikke gælder nogen ventetid for personer, der vender  

 tilbage som udsendt repræsentant for en dansk offentlig myndighed, som ansat  

 i et dansk firmas filial eller underselskab eller i øvrigt som beskæftiget i  

 dansk interesse eller med henblik på uddannelse.
En tilsvarende bestemmelse  

 findes på sygehusområdet, jf. bekendtgørelse nr. 597 af 16. november 1982 om  

 adgang til ydelser efter lov om sygehusvæsenet og lov om svangerskabshygiejne  

 og fødselshjælp.
 I lovforslaget er indarbejdet en bestemmelse om, at der ikke gælder nogen  

 ventetid for personer, der vender tilbage for igen at tage bopæl her i landet  

 efter at have opholdt sig i udlandet - uanset årsagen til udlandsopholdet.  

 Der vil alene være tale om en beskeden udvidelse af den personkreds, der vil  

 have ret til ydelser efter loven uden ventetid.
Det foreslås således, at reglen om ventetid kun opretholdes for  

 førstegangstilflyttere, som i øvrigt i mange tilfælde alligevel undgår  

 ventetid på grund af internationale overenskomster m.v., jf. herunder  

 lovforslagets § 10. I medfør heraf kan ventetid for f.eks. tilflyttere fra  

 EF-lande beregnes fra tilflytningen.
I opgørelsen af ventetid kan indregnes  

 perioder, hvor de pågældende har været omfattet af en offentlig social  

 sikring.
 Hovedsigtet med en ventetidsbestemmelse er i øvrigt fortsat at modvirke,  

 at personer flytter til Danmark med det formål at få gratis ydelser i  

 sundhedsvæsenet.
 Da der kan være behov for at kunne fravige hovedreglen om 6 ugers  

 ventetid, er der fortsat en generel hjemmel hertil i stk. 4. Den kan f.eks.  

 tænkes anvendt til bestemte grupper som flygtninge, der har opholdt sig i  

 landet i en længere periode, og som derfor eventuelt kan opnå kortere  

 ventetid end 6 uger.
Til § 9 Bestemmelsen fastlægger i hvilket omfang, personer, der har midlertidigt  

 ophold her i landet, er berettiget til lovens ydelser.
Ifølge sygehuslovens § 5, stk. 3, kan ministeren fastsætte regler,  

 hvorefter der ydes personer med bopæl på Færøerne, i Grønland eller i  

 udlandet, som midlertidigt opholder sig her i landet, vederlagsfri behandling  

 ved det amtskommunale sygehusvæsen.
En tilsvarende bestemmelse angående  

 fødselshjælp findes i § 1, stk. 4, i lov om svangerskabshygiejne og  

 fødselshjælp.
Endelig kan ministeren efter § 1, stk. 4, i lov om offentlig  

 sygesikring bestemme, at personer med bopæl på Færøerne eller i Grønland  

 under midlertidigt ophold her i landet kan modtage lovens ydelser.
Ministerens bemyndigelse i henhold til sygehusloven og lov om  

 svangerskabshygiejne og fødselshjælp er udnyttet ved bekendtgørelse nr. 597  

 af 16. november 1982 om adgang til ydelser efter de 2 nævnte love.
Ifølge  

 bekendtgørelsens § 5, stk. 1, har de omhandlede personer ret til ydelser  

 efter de 2 love i tilfælde af pludselig opstået sygdom, barsel m.v. eller  

 pludselig forværring af kronisk lidelse.
Det er en forudsætning for gratis  

 ydelse af hjælpen, at patienten ikke er kommet her til landet i den hensigt  

 at opnå sygehusbehandling, og at patienten ikke tåler at blive flyttet til et  

 sygehus i hjemlandet (Færøerne/Grønland).
Ministerens bemyndigelse efter lov om offentlig sygesikring er udnyttet  

 ved bekendtgørelse nr. 118 af 17. marts 1976 om sygesikringslovens ydelser  

 til personer med bopæl på Færøerne eller i Grønland under midlertidigt ophold  

 her i landet.
Ifølge bekendtgørelsens § 1, stk. 1, har de omhandlede personer  

 ret til sygesikringslovens ydelser i tilfælde af pludselig opstået eller  

 forværret sygdom, ulykkestilfælde og lignende.
Med udgangspunkt i disse bestemmelser er det i lovforslagets § 9, stk. 1,  

 foreslået, at personer med bopæl på Færøerne, i Grønland eller i udlandet  

 under midlertidigt ophold her i landet, samt personer, der er tilflyttet fra  

 udlandet, jf. § 8, stk. 1, i tilfælde af fødsel, ulykke, pludselig eller  

 forværret sygdom har ret til fødselshjælp efter lovforslagets kapitel 3,  

 lægehjælp efter lovforslagets kapitel 6, behandling på sygehus efter  

 lovforslagets kapitel 8 samt patientbefordring efter lovforslagets kapitel 9.  

 Det er en forudsætning, at vedkommende patient ikke er kommet her til landet  

 i den hensigt at opnå ydelsen, ligesom retten ophører, når henvisning til  

 fortsat behandling i hjemlandet (Færøerne/Grønland) er forsvarlig.
Med hensyn  

 til personer, der er tilflyttet fra udlandet, er det i den foreslåede  

 bestemmelse præciseret, at de pågældende uanset karenstiden på 6 uger, jf. §  

 8, stk. 1, har ret til ydelser ved akut sygdom m.v.
Dette svarer til § 5,  

 stk. 2 i bekendtgørelse nr. 597 af 16. november 1987 om adgang til ydelser  

 efter lov om sygehusvæsenet og lov om svangerskabshygiejne og fødselshjælp.  

 For denne personkreds gælder, at der som hidtil kan opkræves betaling for  

 fortsat behandling inden for den nævnte 6-ugers periode, når den akutte  

 behandling er afsluttet.
I forhold til de gældende regler på sygesikringslovens område indebærer  

 forslaget, at retten til ydelser i akut-tilfælde for personer med bopæl i  

 udlandet samt personer, der er tilflyttet fra udlandet, jf. § 8 stk. 1,  

 kommer til at svare til, hvad der allerede nu gælder for behandling på  

 sygehus og fødselshjælp.
Der vil således ikke længere være grund til at søge  

 sygehus, hvor lægehjælp lige så vel kan ydes i privat praksis.
 I henhold til lovforslagets § 15, stk. 3, § 27, stk. 2, § 30, stk. 2, og §  

 36, stk. 4, kan amtskommunen opkræve betaling for ydelser til personer, der  

 er omfattet af lovforslagets § 9, stk. 1, bortset fra personer med bopæl på  

 Færøerne eller i Grønland og personer, der er tilflyttet fra udlandet, jf. §  

 8 stk. 1.
 Bestemmelsen i stk. 2 gør det muligt at opretholde gældende undtagelser  

 for f.eks. udenlandske statsstipendiater, der efter anbefaling fra  

 Udenrigsministeriet eller Undervisningsministeriet kan få ret til ydelser  

 uden ventetid, samt for personer med bopæl på Færøerne eller i Grønland.
Til § 10 Bestemmelsen svarer til den tilsvarende bestemmelse i lov om social  

 pension, § 11. I forhold til EF-forordning nr. 1408/71 gjaldt indtil den 1.  

 juli 1987 bekendtgørelse nr. 132 af 23. februar 1973, hvorved bestemmelsen om  

 bopæl i Danmark efter sygesikringsloven var ophævet for personer omfattet af  

 De Europæiske Fællesskabers regler om social sikring for arbejdstagere m.v.,  

 og som derved havde ret til ydelser efter sygesikringsloven.
Uanset, at den  

 nævnte bekendtgørelse er ophævet, har personkredsen dog fortsat ret til  

 ydelser efter sygesikringsloven og sygehusloven.
Efter EF-reglerne kan der  

 være tale om fravigelse af bopælskravet - f.eks. under midlertidigt ophold i  

 Danmark, men også under udstationering - og der kan være tale om, at ventetid  

 undgås eller begrænses for de pågældende.
I forhold til overenskomster med  

 andre lande kan det samme være tilfældet.
Det foreslås derfor, at der nu i  

 loven udtrykkelig henvises til de forhold, der følger af internationale  

 aftaler.
Til § 11 Sygesikringslovens § 1, stk. 2, indeholder detaljerede regler om, i  

 hvilken udstrækning søfarende, forhyret på dansk skib, herunder skib  

 registreret i Dansk Internationalt Skibsregister, er berettiget til sygehjælp  

 m.v.
Af lovens § 14 fremgår det, at sygesikringsloven i forhold til de  

 søfarende rækker ud over sit normale ydelsesområde.
De søfarende m.fl. får i  

 medfør heraf bl.a. sygehusydelser, hjælp i forbindelse med graviditet og  

 fødsel samt hjemsendelsesudgifter dækket.
Sundhedsministeren bemyndiges efter forslaget til at fastsætte de særlige  

 regler om søfarendes rettigheder.
Der er ikke med lovforslaget forudsat  

 særlige ændringer i de bestående regler.
Til § 12 Sygesikringslovens § 1, stk. 6, omhandler sundhedsministerens bemyndigelse  

 til at fastsætte begrænsninger i retten til sygesikringslovens ydelser for  

 visse persongrupper (hvilende sygesikrede). Ministeren er efter bestemmelsen  

 bemyndiget til at fastsætte nærmere regler om, i hvilken udstrækning lovens  

 ydelser tilkommer personer, der er indkaldt til militærtjeneste eller  

 tjeneste, der træder i stedet herfor, optaget i institutioner efter  

 bestemmelser i lov om social bistand og de under Kriminalforsorgen hørende  

 anstalter og arresthuse eller undergivet behandling eller tilsyn fra nogen af  

 de nævnte institutioner.
Bemyndigelsen er udnyttet ved bekendtgørelse nr. 119 af 17. marts 1976,  

 der er ændret ved bekendtgørelse nr. 115 af 21. februar 1990, om begrænsning  

 i adgang til ydelser efter sygesikringsloven for visse persongrupper.
Efter  

 disse regler har værnepligtige m.fl. og indsatte i Kriminalforsorgens  

 anstalter og arresthuse, bortset fra varetægtsfanger, ikke adgang til lovens  

 ydelser, hvis der under ophold i vedkommende institution er draget omsorg for  

 deres sygesikring, og opholdet skønnes at ville vare mindst 3 måneder.
Der  

 påtænkes ikke ændringer i de bestående regler for så vidt angår disse  

 personer.
De pågældende vil derfor ikke have ret til ydelser efter lovens  

 kapitel 6 og 7, hvis der er draget omsorg for lægehjælp m.v. under  

 indkaldelse eller ophold, der skønnes at vare mindst 3 måneder.
Ved ændringen af bekendtgørelsen om hvilende sygesikringsret i 1990 blev  

 kredsen af berørte personer begrænset ved, at personer optaget i  

 institutioner efter bestemmelser i lov om social bistand fik status som  

 almindeligt berettigede.
Det udelukker dog ikke, at kommunerne i samarbejde  

 med amtskommunerne fortsat kan tilbyde, at almen lægehjælp ydes af en ansat  

 plejehjemslæge, såfremt den enkelte plejehjemsbeboer selv ønsker at benytte  

 plejehjemslægen.
Til § 13 Ifølge sygesikringslovens § 5, stk. 1, forsynes personer, der opholder sig  

 her i landet og har ret til ydelser efter loven, med et bevis herfor efter  

 nærmere regler fastsat af ministeren.
 Ved bekendtgørelse nr. 52 af 20. februar 1976 er det om udstedelse af  

 sygesikringsbeviser bl.a. bestemt, at pligten til at udstede beviser påhviler  

 vedkommende kommunalbestyrelse, at børn under 16 år som hovedregel ikke skal  

 have noget selvstændigt sygesikringsbevis, samt at personer, der er  

 berettiget til lovens ydelser uden at have fast ophold her i landet, hvert år  

 forsynes med særlig legitimation herfor.
Bestemmelsen i lovforslagets § 13, stk. 1, fastsætter, at amtskommunen  

 forsyner personer, der ifølge optagelse i folkeregistret har bopæl i  

 amtskommunen, og som har ret til ydelser efter loven, med et bevis herfor  

 (sundhedskort). Dette sundhedskort afløser det hidtidige sygesikringsbevis og  

 vil hermed for fremtiden tillige være et bevis for retten til  

 sundhedsvæsenets øvrige ydelser.
Sundhedskortet kan tillige åbne mulighed for  

 med de berettigedes samtykke at registrere vigtige helbredsmæssige  

 oplysninger om f.eks. kroniske sygdomme, allergier, blodtype, vaccinationer,  

 samt eventuelt organdonortilsagn til brug under akutte omstændigheder.
Endvidere er det foreslået, at reglen om særlige legitimationsbeviser  

 overføres fra bekendtgørelse til lov, jf. lovforslagets § 13, stk. 2. I  

 forbindelse hermed præciseres det, hvilken myndighed pligten til udfærdigelse  

 af sådant bevis påhviler.
Det er ligeledes foreslået at gøre udfærdigelsen af  

 beviset betinget af en anmodning fra den berettigede, dels fordi amtskommunen  

 ofte ikke har nogen samlet viden om de berettigede uden bopæl her i landet,  

 dels fordi ikke alle berettigede ønsker at udnytte deres ret til ydelser  

 efter loven.
Forslagets stk. 4. bemyndiger sundhedsministeren til at fastsætte nærmere  

 regler om udformning, indhold, udstedelse og inddragelse af sundhedskort og  

 særlige legitimationsbeviser.
Der kan i medfør af bestemmelsen fastsættes  

 regler om udstedelse af sundhedskort til børn under 16 år.
Bestemmelsen i § 13, stk. 5, er en videreførelse af den bemyndigelse, som  

 sundhedsministeren har i henhold til sygesikringslovens § 5, stk. 3, jf. lov  

 nr. 857 af 20. december 1989 om ændring af lov om offentlig sygesikring.
Den  

 nævnte ændring af sygesikringsloven gennemførtes som opfølgning af forliget  

 om forslag til finanslov for 1990. Der opkræves ikke gebyrer for beviser, der  

 udstedes:
- i forbindelse med generel udskrivning af beviser til alle berettigede, - i forbindelse med ophør af værnepligt m.v., - ved ændring af personnummer, - i forbindelse med lægeskifte som følge af praksisophør, ved ophævelse af  

 kompagniskabspraksis, eller andre ændringer af lægepraksis, som er begrundet  

 i beslutninger, der træffes af den enkelte læge eller af det enkelte amtsråd, - ved navneændring i forbindelse med indgåelse af ægteskab, og - i forbindelse med adresseændring.
 Efter drøftelse med de kommunale parter er det foreslået, at det er  

 amtskommunerne, der udsteder beviser (sundhedskort). Det følger dog af  

 lovforslagets § 27, stk. 3, at meddelelse om valg af læge sker til  

 bopælskommunen.
Af hensyn til at sikre borgerne en let adgang til om fornødent at få  

 udstedt et nyt sundhedskort vil det være hensigtsmæssigt, at kommunerne  

 bistår amtskommunerne med udstedelse af sundhedskort og således fortsat er  

 det sted, hvortil borgerne har den umiddelbare kontakt.
Anmodning om  

 udstedelse af sundhedskort, f.eks. i forbindelse med ændringer i bevisets  

 oplysninger, bør fortsat kunne indgives til kommunen.
Amtskommunerne  

 varetager fremstilling, udformning, udstedelse, udsendelse samt finansiering  

 m.v. i overensstemmelse med de af sundhedsministeren fastsatte regler om  

 sundhedskortet, jf. ovenfor om lovforslagets § 13, stk. 4. Da både  

 amtskommunerne og kommunerne har opgaver i relation til udstedelsen og  

 udsendelsen af sundhedskortet, forudsættes det, at sundhedsministeren i  

 forbindelse med fastsættelsen af regler i henhold til § 13, stk. 4, hører de  

 kommunale organisationer.
Ved udstedelse af bevis skal den berettigede have oplyst, hvilke  

 elektronisk læsbare oplysninger kortet indeholder.
Særlige  

 sundhedsoplysninger kan først påføres efterfølgende med den berettigedes  

 samtykke.
Oplysninger, der kun skal kunne læses af personer, for hvem disse  

 er nødvendige for udførelse af deres arbejde, skal beskyttes på en sådan  

 måde, at de kun er læsbare for de pågældende, f.eks. sygehuspersonale,  

 praktiserende læger, m.fl.
Til kapitel 3 Forslaget bygger på de gældende regler om forebyggende  

 helbredsundersøgelser i forbindelse med graviditet, om hjælp ved fødslen på  

 sygehus eller i hjemmet samt om vejledning om graviditetsforebyggende  

 metoder.
Der henvises til lov nr. 282 af 7. juni 1972 om svangerskabshygiejne  

 og fødselshjælp, som ændret ved lov nr. 154 af 31. marts 1973 (finansiering,  

 indretning og drift af fødeklinikker), lov nr. 324 af 19. juni 1974  

 (anvendelse af sygehuslovens regler om behandling og befordring), lov nr. 177  

 af 7. maj 1975 (ophævelse af bestemmelser om mødrehjælpsinstitutioner m.v.),  

 lov nr. 327 af 26. juni 1975 (erhvervsmæssig undersøgelse af urinprøver med  

 henblik på påvisning af svangerskab), lov nr. 113 af 21. marts 1979  

 (fastlæggelse af stående udvalgs kompetence), lov nr. 236 af 23. maj 1984  

 (vejledning om svangerskabsforebyggende metoder), lov nr. 113 af 27. marts  

 1985 (ændrede planlægnings- og godkendelsesbestemmelser) samt lov nr. 389 af  

 7. juni 1989 (ophævelse af de sociale udvalg). Loven er senest bekendtgjort  

 ved lovbekendtgørelse nr. 477 af 7. november 1985.
 Forslaget indebærer, at de gældende reglers indhold ændres på nogle få  

 punkter.
 Det er således foreslået, at en bemyndigelse til at fastsætte  

 retningslinier for gennemførelsen af forebyggende helbredsundersøgelser samt  

 de detaljerede regler om vejledning i forbindelse med disse undersøgelser  

 ophæves, idet Sundhedsstyrelsen fremover vil udarbejde retningslinier herom i  

 henhold til lov om sundhedsvæsenets centralstyrelse.
Endvidere indebærer forslaget, at forpligtelsen efter lovens § 6 til at  

 ansætte jordemødre og hjælpepersonale ophæves.
Autoriserede jordemødre har  

 dog fortsat efter lov om jordemødre eneret til at udøve virksomhed som  

 jordemoder.
Herudover har kun læger ret til at udøve fødselshjælp, jf. lov om  

 udøvelse af lægegerning.
Herudover er det foreslået at ophæve bestemmelsen i den gældende lovs § 9  

 om, at blodprøveundersøgelser i forbindelse med forebyggende  

 helbredsundersøgelser som udgangspunkt skal foretages af Statens  

 Seruminstitut, og at erhvervsmæssig undersøgelse af urinprøver til påvisning  

 af svangerskab normalt kun må foretages af læger og apotekere.  

 Laboratorieudviklingen i de seneste 15-20 år har vist, at der ikke længere er  

 noget grundlag for at opretholde nogen form for monopolisering af sådanne  

 undersøgelser.
Endvidere overvejes allerede nu et forslag om at udlægge al  

 blodprøveudtagning til amtskommunerne.
I henhold til lovforslagets § 26, nr. 3, ydes der nødvendig tolkebistand i  

 forbindelse med gratis lægehjælp hos alment praktiserende læge og  

 speciallæge.
Tolkebistand i forbindelse med lægehjælp i henhold til lov om  

 offentlig sygesikring startede i 1982 som en forsøgsordning, der i 1986 blev  

 gjort permanent.
Sprogproblemer kan bevirke, at sundhedsvæsenets tilbud i  

 mange tilfælde ikke udnyttes efter hensigten.
Forslagets § 14, stk. 3, giver  

 ministeren mulighed for at fastsætte regler om tolkebistand i forbindelse med  

 de gratis, forebyggende helbredsundersøgelser af kvinder hos læge og  

 jordemoder i forbindelse med graviditet.
Endelig indebærer lovforslaget, at sundhedsministerens forpligtelse til at  

 sørge for, at befolkningen får oplysning om svangerskabsforebyggende metoder,  

 jf. den gældende lovs § 11, stk. 6, ophæves.
Kommuner og amtskommuner  

 varetager i dag størstedelen af oplysningsindsatsen om  

 graviditetsforebyggende metoder i forbindelse med vejledning efter dette  

 kapitel, undervisning i folkeskolen samt deres forebyggende aktiviteter i  

 øvrigt.
I forhold hertil er den statslige indsats en støtte og et supplement.  

 Den påtænkte omlægning af embedslægernes funktioner vil indebære en styrkelse  

 af den statslige støtte til den lokale forebyggelsesindsats, f.eks. ved at  

 embedslægerne yder aktiv bistand til skoler, institutioner m.v. om oplysning  

 om graviditetsforebyggelse, jf. i øvrigt lovforslagets § 5 og bemærkningerne  

 hertil.
En særlig hjemmel for ministeren til at udøve oplysningsvirksomhed på  

 dette område er ikke påkrævet.
En tilsvarende bestemmelse findes ingen andre  

 steder i sundhedslovgivningen.
Ophævelsen af bestemmelsen afskærer ikke  

 sundhedsministeren fra fortsat at sørge for oplysning til befolkningen om  

 graviditetsforebyggende metoder, ligesom ministeren i dag varetager  

 oplysningsaktiviteterne på andre områder, jf.
AIDS-oplysning.
Til § 14 Den foreslåede bestemmelse svarer til den gældende lovs § 1, stk. 1-2.
Sundhedsstyrelsens nuværende bemyndigelse til at fastsætte retningslinier  

 for gennemførelsen af de forebyggende helbredsundersøgelser, jf. lovens § 2,  

 stk. 1, samt de detaljerede regler om den vejledning, som skal gives kvinden  

 af lægen eller jordemoderen i forbindelse hermed, jf. lovens § 2, stk. 2, er  

 foreslået ophævet.
Sådanne retningslinier vil fremover blive udarbejdet af  

 Sundhedsstyrelsen med hjemmel i lov om sundhedsvæsenets centralstyrelse.
 For så vidt angår stk. 3 henvises til de indledende bemærkninger til  

 kapitel 3.
Til § 15 Indholdet af bestemmelsens stk. 1 svarer til den nuværende lovs § 1, stk.  

 3, og sygesikringslovens § 11. Kvinder har således fortsat ret til at vælge  

 mellem fødsel på offentlig institution og i hjemmet.
Ved valg af fødested på  

 en offentlig institution uden for amtskommunen henvises iøvrigt til  

 bestemmelsen i lovforslagets § 39.
 Bestemmelserne i stk. 2-3 bygger på de herom gældende regler, jf.  

 bekendtgørelse nr. 597 af 16. november 1987 om adgang til ydelser efter lov  

 om sygehusvæsenet og lov om svangerskabshygiejne og fødselshjælp, og er i  

 øvrigt på linie med det tilsvarende forslag angående sygehusbehandling, jf.  

 lovforslagets § 36, stk. 2-3. Der henvises i øvrigt til bemærkningerne til  

 lovforslagets § 9.
Bestemmelsen i stk. 4 er i dag omfattet af § 1, stk. 4, i lov om  

 svangerskabshygiejne og fødselshjælp, hvorefter de i lov om sygehusvæsenet  

 fastsatte regler om bl.a. vederlagsfri behandling og undersøgelse på sygehuse  

 m.v. efter ministerens bestemmelse finder tilsvarende anvendelse med hensyn  

 til forebyggende helbredsundersøgelser og fødselshjælp.
I § 9 i  

 bekendtgørelse nr. 597 af 16. november 1982 om adgang til ydelser efter lov  

 om sygehusvæsenet og lov om svangerskabshygiejne og fødselshjælp er på denne  

 baggrund fastsat betalingsregler for kvinder, der ikke har ret til gratis  

 fødselshjælp.
Bestemmelsen sigter alene mod fastsættelse af betalingsregler  

 for de såkaldte selvbetalere.
Der henvises i øvrigt til bemærkningerne til §  

 42 i kapitel 8. Sygehusvæsenet.
Til § 16 Bestemmelsen svarer stort set til den nuværende lovs § 11, idet dog  

 sundhedsministerens adgang til at fastsætte vejledende retningslinier for  

 tilrettelæggelse af vejledningen om graviditetsforebyggende metoder er  

 foreslået ophævet.
Sådanne retningslinier vil fremover blive udarbejdet af  

 Sundhedsstyrelsen med hjemmel i lov om sundhedsvæsenets centralstyrelse.
Til kapitel 4 Forslaget bygger på følgende 3 love:
 1) Lov nr. 409 af 13. juni 1973 om sundhedsplejerskeordninger som ændret  

 ved lov nr. 224 af 12. juni 1975 (planlægningsændring) og lov nr. 254 af 6.  

 juni 1985 (finansieringsændring).
 2) Lov nr. 266 af 7. juni 1972 om skolelægeordning som ændret ved lov nr.  

 311 af 19. juni 1974 (ændret administration), lov nr. 178 af 7. maj 1975  

 (tuberkulosebekæmpelse), lov nr. 634 af 17. december 1976 (vaccination) og  

 lov nr. 254 af 6. juni 1985 (finansieringsændring).
 3) Lov nr. 408 af 13. juni 1973 om hjemmesygeplejerskeordninger som ændret  

 ved lov nr. 224 af 12. juni 1975 (planlægningsændring), lov nr. 143 af 4.  

 april 1979 (ansættelse af sygehjælpere) og lov nr. 254 af 6. juni 1985  

 (finansieringsændring).
 Kapitlet omhandler de opgaver, primærkommunerne har inden for sundheds- og  

 sygeplejen.
I forhold til den gældende lovgivning er der foreslået forskellige  

 ændringer, som bl.a. indebærer, at kommunerne bliver friere stillet ved  

 afgørelsen af, hvorledes de vil varetage opgaverne.
Der er i stedet lagt vægt  

 på at beskrive de opgaver, kommunerne skal varetage i forhold til borgerne på  

 de omhandlede områder.
Forslaget indebærer, at bemyndigelsen for Sundhedsstyrelsen til at  

 fastsætte retningslinier for tilrettelæggelsen og udførelsen af de kommunale  

 sundhedsordninger ophæves.
Sundhedsstyrelsen kan, som led i den almindelige  

 rådgivning af kommunerne i henhold til lov om sundhedsvæsenets  

 centralstyrelse, udarbejde vejledende retningslinier herom.
Til § 17 Den foreslåede bestemmelse fastlægger primærkommunens opgaver inden for  

 sundheds- og sygeplejen.
Bestemmelsen fastslår, at det er en kommunal  

 forpligtelse at yde gratis sundhedspleje til alle børn og unge indtil  

 undervisningspligtens ophør, svarende til de i dag gældende regler for  

 småbørns- og skolesundhedsplejen.
Kommunalbestyrelsen kan fortsat beslutte  

 også at tilbyde sundhedspleje til personer over den undervisningspligtige  

 alder.
 Kommunen er endvidere forpligtet til at yde gratis sygepleje og  

 barselspleje.
 Det nærmere indhold af den kommunale forpligtelse vedrørende sundhedspleje  

 og sygepleje fastlægges i § 18.
§ 17, stk. 1, fastslår som hovedregel, at det er bopælskommunen, der er  

 forpligtet til at tilbyde de omhandlede ydelser.
Stk. 2 og 3 fastslår en  

 forpligtelse for opholdskommunen.
Det overlades til kommunerne selv at afgøre, hvorledes man ønsker  

 sundheds- og sygeplejen organiseret.
Sundhedsplejen til børn og unge skal  

 varetages af en sundhedsplejerske i samarbejde med andre personalekategorier.  

 På det sygeplejemæssige område vil de sygeplejefaglige opgaver blive  

 varetaget af sygeplejersker i samarbejde med andre personalekategorier.
Den gratis barselspleje er ikke en ny opgave for kommunerne, idet de  

 allerede i dag skal give dette tilbud i henhold til reglerne om  

 hjemmesygepleje.
Bestemmelsen sikrer, at mødre, der har født i hjemmet eller  

 ambulant på sygehus, har ret til sygeplejefaglig rådgivning og pleje til sig  

 selv og barnet i barselsperioden.
Bestemmelsen giver imidlertid kommunerne  

 mulighed for at beslutte, om barselsplejen skal varetages som led i den  

 kommunale sundheds- eller sygepleje.
Bestemmelsen i stk. 2 vedrørende børn på døgninstitutioner er ny.
Den  

 indebærer, at de - formentlig relativt få - børn, der opholder sig på en  

 døgninstitution for børn og unge, der er beliggende i en anden kommune end  

 den, hvor de er tilmeldt folkeregistret, omfattes af sundhedsplejen på det  

 sted, hvor døgninstitutionen er beliggende.
I mangel af en bestemmelse herom  

 ville sådanne børn kunne være afskåret fra det kommunale sundhedsplejetilbud.  

 Stk. 2 fastslår samtidig, at børn, der går i skole i en anden kommune end  

 bopælskommunen, har krav på sundhedspleje i den kommune, hvor skolen er  

 beliggende.
Det svarer til de i dag gældende bestemmelser.
Stk. 3 svarer til den i dag gældende regel i § 1, stk. 1, 1. punktum i  

 bekendtgørelse nr. 198 af 17. maj 1979 om hjemmesygeplejerskeordninger.
Man  

 har med bestemmelsen ønsket at præcisere i loven, at alle personer, der  

 opholder sig i kommunen, har ret til sygepleje uanset, om de er tilmeldt  

 folkeregistret i en anden kommune (bopælskommunen).
Kravet om lægehenvisning foreslås ophævet.
Det hænger bl.a. sammen med, at  

 hjemmesygepleje allerede i dag ydes efter henvisning fra både  

 socialforvaltningen, sygehusvæsenet og de praktiserende læger.
Forslaget er i  

 overensstemmelse med målsætningen om at tildele kommunalbestyrelserne et  

 selvstændigt og synligt ansvar for tilrettelæggelsen af den kommunale indsats  

 på sundhedsområdet.
I den forbindelse vil der fortsat være behov for et tæt  

 samarbejde mellem sygeplejen og de praktiserende læger.
Som led i  

 planlægningen af sundhedsvæsenet, jf. kapitel 11, kan kommunerne og  

 amtskommunen drøfte retningslinier for visitation til sygepleje.
Bestemmelsen i stk. 4 er ny.
Som følge af bl.a. omstillingen på  

 ældreområdet er det ønskeligt, at kommunalbestyrelsen kan overlade visse  

 beføjelser til at træffe afgørelser specielt på sygeplejeområdet til  

 selvejende institutioner på samme måde som til kommunale institutioner.
Dette  

 kræver lovhjemmel, hvilket er baggrunden for den foreslåede bestemmelse.
Det  

 vil være op til den enkelte kommunalbestyrelse, om den ønsker at udnytte  

 hjemlen.
Bestemmelsen i stk. 4 svarer i øvrigt til bistandslovens § 9, stk. 2,  

 hvorefter en kommunalbestyrelse kan overlade sine beføjelser efter  

 bistandsloven til en selvejende institution, som har driftsoverenskomst med  

 kommunen.
Stk. 4 er således nødvendig for at kunne skabe den fornødne  

 samordning af hele døgnhjemmeplejen.
Den selvejende institution udøver beføjelserne på kommunalbestyrelsens  

 vegne og er ved udøvelsen forpligtet til at følge kommunalbestyrelsens  

 anvisninger.
Det følger endvidere af de almindelige regler om delegation, at  

 de afgørelser, der træffes i medfør heraf, kan omgøres af kommunalbestyrelsen  

 i samme omfang, som hvis kommunalbestyrelsen selv havde truffet afgørelsen.  

 Det følger ligeledes af reglerne om delegation, at denne altid kan trækkes  

 tilbage.
Det følger endelig af forvaltningsloven, at der kan pålægges personer uden  

 for den offentlige forvaltning tavshedspligt i forbindelse med oplysninger,  

 som myndigheden videregiver til den pågældende uden at være forpligtet  

 dertil.
Dette indebærer, at bestyrelsesmedlemmerne i en selvejende  

 institution kan pålægges tavshedspligt med hensyn til fortrolige oplysninger  

 i forbindelse med driften og administrationen af institutionen.
 Selvejende institutioner, der har overenskomst med en kommune og således  

 er undergivet offentlig regulering, tilsyn og kontrol, er i øvrigt omfattet  

 af forvaltningsloven.
Til § 18 Den foreslåede bestemmelse bygger på reglerne i lov om  

 sundhedsplejerskeordninger, lov om skolelægeordning og lov om  

 hjemmesygeplejerskeordninger samt de i medfør af lovgivningen udstedte  

 bekendtgørelser.
 I § 18 lægges vægt på at foretage en indholdsmæssig beskrivelse af det  

 sundhedspleje- og sygeplejetilbud, kommunen er forpligtet til at tilbyde sine  

 borgere.
 Sundhedsplejen til børn og unge skal varetages af en sundhedsplejerske i  

 samarbejde med andre faggrupper, herunder læger, sygeplejersker, jordmødre,  

 lærere m.fl.
En fælles beskrivelse af sundhedsplejen dækkende hele børnegruppen indtil  

 undervisningspligtens ophør er en understregning af ønsket om samordning af  

 den tidligere småbørnssundhedspleje og skolesundhedspleje.
Det er i god  

 overensstemmelse med den udvikling, der allerede er igang i mange kommuner,  

 hvor der er etableret en kombineret småbørns- og skolesundhedspleje.
Sundhedsplejen vil fra barnets fødsel have en tæt kontakt til barnet og  

 vil blive opmærksom på børn med særlige sundhedsrisici og på børn, der ikke  

 har gennemgået de forebyggende helbredsundersøgelser.
Sundhedsplejen  

 forudsættes derfor tilrettelagt i tæt samarbejde med de læger, der har  

 ansvaret for børneundersøgelserne, jf. § 28.
I forbindelse med skolestart skal kommunerne sikre, at det enkelte barn  

 får tilbudt en helbredsundersøgelse hos en læge.
Kommunen får i henhold til  

 bekendtgørelse udstedt i medfør af forslagets § 19 en pligt til at indkalde  

 de børn, der ikke har været til en helbredsundersøgelse hos en læge, til en  

 sådan undersøgelse.
Den kan enten gennemføres af en ansat læge eller hos en  

 praktiserende læge, som kommunen indgår aftale med.
De børn, der ikke tager  

 imod tilbuddet om en undersøgelse hos egen læge, skal indkaldes til en  

 undersøgelse på skolen.
 Den lægelige helbredsundersøgelse i forbindelse med skolestart skal i  

 øvrigt ses i sammenhæng med de helbredsundersøgelser, som barnet er blevet  

 tilbudt efter reglerne om lægeundersøgelse af børn, jf. forslagets § 28.
I øvrigt ligger det i ordningen, at tilsynet med det enkelte barns  

 sundhedstilstand kan føre til, at barnet bliver henvist til undersøgelse og  

 behandling hos alment praktiserende læge.
Herved sikres det, at familielægen  

 inddrages på tidligst mulige tidspunkt.
Særligt med hensyn til tuberkuloseundersøgelserne bemærkes, at der ud fra  

 en lægefaglig vurdering ikke længere kan anses at være behov for at  

 gennemføre en sådan undersøgelse af alle børn.
Den hidtidige bestemmelse  

 herom er derfor ikke medtaget i lovforslaget.
Som en konsekvens af de foreslåede ændringer indebærer lovforslaget, at  

 skolelægens muligheder for at fritage børn fra undersøgelse, jf.  

 skolelægelovens § 3, ophæves.
Efter lovforslaget er der tale om et tilbud om  

 helbredsundersøgelse i forbindelse med skolestart, som forældre/børn kan tage  

 imod, hvis de ønsker det.
Kommunerne skal imidlertid ved opsøgende arbejde  

 sikre sig, at der er tale om en aktiv beslutning om fravalg hos de forældre,  

 der ikke modtager tilbudet, jf. bemærkningerne ovenfor.
Herudover har skolelægen efter bekendtgørelsens § 3, nr. 2, til opgave at  

 forestå almene sygdomsforebyggende og sundhedsfremmende foranstaltninger,  

 herunder oplysningsvirksomhed overfor børn, forældre og skolepersonale.
Både  

 småbørns- og skolesundhedsplejersker varetager imidlertid ofte allerede i dag  

 den daglige, praktiske kontakt til børn, forældre og personale i sådanne  

 spørgsmål.
Forslaget lægger derfor op til, at det overlades til kommunerne  

 selv at beslutte, hvorledes man ønsker at tilrettelægge sin  

 oplysningsvirksomhed inden for området.
Det kan være en mulighed at inddrage  

 de praktiserende læger i sundhedsplejearbejdet. § 78 i Landsoverenskomst om  

 almen lægegerning mellem Sygesikringens Forhandlingsudvalg (SFU) og  

 Praktiserende Lægers Organisation (PLO) giver mulighed for etablering af  

 kontaktudvalg til styrkelse af samarbejdet mellem praktiserende læger og  

 kommunerne med henblik på at løse de lokale sociale og sundhedsmæssige  

 problemer og sikre en samordnet indsats over for den enkelte borger.
 § 2 i lov om sundhedsplejerskeordninger, hvorefter amtsrådet for en  

 begrænset periode kan fritage en kommune fra pligten til at tilbyde  

 sundhedspleje, når særlige forhold taler derfor, bortfalder.
 Forslagets stk. 2 angiver stort set hovedindholdet af hjemmesygeplejen,  

 således som dette i dag fremgår af § 2 i bekendtgørelsen om  

 hjemmesygeplejerskeordninger.
 I forbindelse med varetagelsen af den i stk. 3 angivne barselspleje skal  

 kommunen sikre sig, at der i forbindelse med hjemmefødsler samt i de  

 tilfælde, hvor en kvinde udskrives umiddelbart efter en fødsel, sker  

 underretning til kommunen forud for eller samtidig med udskrivningen  

 henholdsvis hjemmefødslen.
Til § 19 Bestemmelsen svarer til bestemmelser i de gældende love vedrørende de  

 primære sundhedsordninger.
 Bemyndigelsen skal bl.a. gøre det muligt lettere at tilpasse sundheds- og  

 sygeplejen til den faglige udvikling inden for områderne.
Til kapitel 5 Forslaget bygger på den eksisterende kommunale tandplejeordning, jf. lov  

 nr. 310 af 4. juni 1986 om tandpleje m.v. som ændret ved lov nr. 858 af 20.  

 december 1989. Tandplejens mål er fortsat, at befolkningen ved en god  

 hjemmetandpleje og et sammenhængende tilbud om forebyggelse og behandling kan  

 udvikle hensigtsmæssige tandplejevaner samt sunde tænder, mund og kæber og  

 bevare disse i funktionsdygtig stand gennem hele livet.
 Forslagets § 25, stk. 3, er en ny bemyndigelse for ministeren til at  

 fastsætte regler om egenbetaling for visse ydelser i den kommunale tandpleje,  

 som ikke kan anses for at være nødvendige ud fra en tandfaglig begrundelse.
Til § 20 Bestemmelserne i forslagets § 20 svarer indholdsmæssigt til  

 tandplejelovens § 2. Bestemmelsen i forslagets § 20, stk. 2, præciserer, at  

 kommunen har pligt til at tilbyde færdiggørelse af behandlinger, der  

 påbegyndes i den kommunale tandpleje.
Til § 21 Kommunalbestyrelsen beslutter, om det kommunale tandplejetilbud skal gives  

 på kommunal klinik eller hos privat praktiserende tandlæger, med hvem  

 kommunen indgår aftale.
Tandpleje kan også tilbydes ved anvendelse af en  

 kombination af de to ordninger.
De 16- og 17-åriges valgfrihed mellem gratis  

 kommunal tandpleje og gratis tandpleje hos privat praktiserende tandlæge, jf.  

 tandplejelovens § 2, stk. 2, opretholdes.
Begrundelsen for at sikre denne  

 aldersgruppe en valgfrihed er bl.a., at de unge i denne alder ofte skifter  

 skole eller forlader skolen.
De har derfor ikke den naturlige tilknytning til  

 de kommunale klinikker.
De gældende regler om iværksættelse af særligt  

 kostbare behandlinger, herunder tandreguleringsbehandlinger, videreføres.  

 Iværksættelse af sådanne behandlinger i privat praksis vil således fortsat  

 kræve kommunens godkendelse.
Til § 22 Bestemmelsen indebærer, at kommunalbestyrelsen kan beslutte at yde tilskud  

 til tandpleje til børn og unge under 16 år, som fravælger det kommunale  

 tandplejetilbud.
 Det kommunale tilskud kan fastsættes således, at det dækker den enkeltes  

 udgift til tandpleje hos praktiserende tandlæge helt eller delvist.  

 Bestemmelsen ændrer ikke ved, at der fortsat vil være mulighed for, at et  

 barn, der på et tidspunkt har fravalgt det kommunale tandplejetilbud, igen  

 kan tilmelde sig den kommunale tandpleje og herefter modtage tandpleje i  

 henhold til lovforslagets § 20.
Til § 23 De foreslåede bestemmelser svarer indholdsmæssigt til tandplejelovens § 4  

 og bestemmelser fastsat i henhold til loven.
Til §§ 24 og 25 De foreslåede bestemmelsers indhold svarer til tandplejelovens §§ 5 og 8.  

 Sundhedsministeren kan i forbindelse med fastsættelsen af regler for omfanget  

 af den kommunale tandpleje som hidtil fastsætte bindende regler om visitation  

 til tandreguleringsbehandling, herunder bemyndige Sundhedsstyrelsen til at  

 fastsætte sådanne regler.
Bestemmelsen i § 25, stk. 2, svarer til den  

 gældende lovs § 5, stk. 2, jf. lov nr. 858 af 20. december 1989. Bestemmelsen  

 om, at sundhedsministeren kan fastsætte regler om ressourceanvendelsen i den  

 kommunale børne- og ungdomstandpleje blev gennemført som opfølgning af  

 forliget om finansloven for 1990.
I § 25, stk. 3, er der indsat en bestemmelse om, at sundhedsministeren  

 desuden får bemyndigelse til at fastsætte regler om betaling for visse  

 ydelser i den kommunale tandpleje.
Sigtet med forslaget er at skabe mulighed  

 for, at der for visse behandlinger, som ikke kan anses for at være nødvendige  

 ud fra en tandfaglig begrundelse, kan opkræves hel eller delvis egenbetaling.  

 Tilsvarende betalingsregler kan fastsættes for tandreguleringsbehandlinger, i  

 det omfang behandlingen ikke er omfattet af sundhedsministerens regler om  

 visitation til tandregulering.
Der skal ved fravalg af den kommunale tandpleje være mulighed for at vende  

 tilbage til ordningen.
Fravalg af det kommunale tandplejetilbud vil omfatte  

 det samlede tandplejetilbud.
Til kapitel 6 Lovforslagets kapitel 6 om ydelser i privat praksis m.v. bygger på  

 reglerne i den gældende lov om offentlig sygesikring (sygesikringsloven), jf.  

 lov nr. 311 af 9. juni 1971, lov nr. 236 af 30. april 1946 om  

 lægeundersøgelse af børn som ændret ved lov nr. 236 af 4. juni 1969 (ændret  

 finansiering) samt lov nr. 634 af 17. december 1976 om tilbud om gratis  

 vaccination mod visse sygdomme.
 Sygesikringsloven af 1971 er senere ændret ved lov nr. 260 af 7. juni 1972  

 (fødselshjælp m.m.), lov nr. 614 af 20. december 1972 (ændrede administrative  

 regler, herunder klageadgang), lov nr. 152 af 31. marts 1973 (tilskud til  

 lægemidler), lov nr. 314 af 19. juni 1974 (befordringsgodtgørelse og bortfald  

 af statsrefusion), lov nr. 334 af 19. juni 1974 (kiropraktisk behandling),  

 lov nr. 176 af 7. maj 1975 (begravelseshjælp), lov nr. 200 af 4. juni 1975  

 (ændret klageadgang m.v.), lov nr. 240 af 12. juni 1975 (bortfald af  

 sygesikringsgrænsen samt indførelse af nettoafregning m.v.), lov nr. 211 af  

 18. maj 1977 (forhandlingsudvalget), lov nr. 539 af 1. november 1978  

 (revision af kiropraktortilskudsreglerne udsat), lov nr. 255 af 16. juni 1980  

 (begravelseshjælp), lov nr. 272 af 10. juni 1981 (kiropraktorhjælp, klinikker  

 for fysioterapi, tolkebistand og begravelseshjælp), lov nr. 574 af 27.  

 oktober 1982 (begravelseshjælp), lov nr. 156 af 11. april 1984  

 (ressortændring, amtsrådets udvalgsmæssige bindinger og forsøg med den  

 kommunale udvalgsstruktur), lov nr. 266 af 30. maj 1984 (tilskud til  

 lægemidler), lov nr. 114 af 27. marts 1985 (medicintilskudsnævn, regulering  

 af begravelseshjælp), lov nr. 254 af 6. juni 1985 (ændret finansiering), lov  

 nr. 948 af 23. december 1986 (ændrede reguleringsbestemmelser), lov nr. 196  

 af 29. marts 1989 (omstrukturering af Sikringsstyrelsen og Socialstyrelsen),  

 lov nr. 343 af 24. maj 1989 (tilskud til lægemidler), lov nr. 389 af 7. juni  

 1989 (ophævelse af de sociale udvalg), lov nr. 390 af 7. juni 1989 (tilskud  

 til insulinpræparater), lov nr. 857 af 20. december 1989 (gebyr ved  

 udskiftning af sygesikringsbevis), lov nr. 279 af 2. maj 1990 (tilskud til  

 lægemidler), lov nr. 386 af 13. juni 1990 (ændrede reguleringsbestemmelser),  

 lov nr. 414 af 6. juni 1991 (inddrivelse af restancer til det offentlige),  

 lov nr. 415 af 6. juni 1991 (autorisation af kiropraktorer) samt lov nr. 416  

 af 6. juni 1991 (fastsættelse af tilskud ved bortfald af overenskomst).
 Sygesikringsloven er senest bekendtgjort ved lovbekendtgørelse nr. 490 af  

 21. juli 1986.
En del af reglerne i den gældende sygesikringslov er i det foreliggende  

 lovforslag indarbejdet i de kapitler, der indeholder generelle regler for  

 alle de omfattede sundhedsordninger.
Det gælder sygesikringslovens kapitel 1.  

 Personkreds og kapitel 4. Overenskomster med andre stater (lovforslagets  

 kapitel 2), kapitel 3. Befordringsgodtgørelse (lovforslagets kapitel 9),  

 kapitel 5. Finansiering (lovforslagets kapitel 13) samt kapitel 6.  

 Administration (lovforslagets kapitel 12).
 Udgangspunktet for de foreslåede bestemmelser om ydelser i privat praksis  

 m.v. har således i det væsentlige været reglerne i sygesikringslovens kapitel  

 2 (§§ 6-16) om sygesikringens ydelser.
1. Betegnelserne sygesikringsgruppe 1 og 2 er ikke anvendt i lovforslaget.  

 Der skelnes i stedet mellem personer, der er tilmeldt en alment praktiserende  

 læge og personer, der ikke er tilmeldt en læge.
Lovforslagets bestemmelser om  

 lægehjælp ved alment praktiserende læge og speciallæge svarer indholdsmæssigt  

 til sygesikringslovens regler vedr. gruppe 1 og 2. Det indebærer, at  

 personer, der har valgt en alment praktiserende læge, har ret til gratis  

 lægehjælp hos den valgte, alment praktiserende læge og hos praktiserende  

 speciallæge efter henvisning fra denne eller dennes stedfortræder.
Personer,  

 der ikke har valgt en fast alment praktiserende læge, har ret til tilskud til  

 delvis dækning af udgiften ved de samme ydelser.
Tilskudsbeløbene udgør samme  

 beløb, som skulle være afholdt for tilsvarende ydelser til personer, der har  

 valgt en fast alment praktiserende læge.
 Regler om tilskud til fysioterapi, fodbehandling, tandpleje og  

 kiropraktisk behandling foreslås i § 31 fastsat af sundhedsministeren.  

 Bemyndigelsen er parallel med de nuværende bemyndigelser i sygesikringsloven.
2. Med hensyn til valg af alment praktiserende læge (familielæge) er  

 lovforslaget i overensstemmelse med bestræbelserne på at forbedre borgernes  

 valgmuligheder.
Det foreslås, at lægeskifte vil kunne finde sted på et  

 hvilket som helst tidspunkt af året til den 1. i en måned, dog således at  

 valg af anden læge derefter først vil kunne ske efter 6 måneder.
Denne  

 tidsgrænse gælder dog ikke ved flytning.
Disse regler svarer til, hvad der i  

 dag er gældende efter bekendtgørelse nr. 645 af 11. september 1991 om adgang  

 til lægehjælp efter sygesikringsloven og overenskomsten vedrørende almen  

 lægegerning.
3. Efter sygesikringslovens § 16, stk. 1, yder kommunalbestyrelsen  

 begravelseshjælp til en person, der indtil dødsfaldet havde ret til ydelser  

 efter loven.
Begravelseshjælpen udgør efter den seneste regulering 3.259 kr.  

 for voksne. § 16, stk. 2 og 3, indeholder visse regler om ret til særlig  

 begravelseshjælp, erhvervet før lovens ikrafttræden i 1973.
 Sundhedslovens centrale indhold er at fastlægge, hvilke ydelser  

 befolkningen har krav på som led i forbedring af sundheden, forebyggelse,  

 undersøgelse, behandling og pleje af sygdomme og sygdomslignende tilstande,  

 jf. lovforslagets kapitel 1. Spørgsmålet om, i hvilket omfang det offentlige  

 i tilfælde af dødsfald skal yde økonomisk hjælp til dækning af de efterladtes  

 og boets udgifter til begravelse, er derfor ikke medtaget i kapitel 6, som  

 omfatter de væsentligste ydelser i sygesikringsloven, men er placeret  

 særskilt i kapitel 10.
 4. Efter sygesikringslovens § 10 ydes tilskud til briller til børn under  

 16 år efter regler fastsat af ministeren, herunder om tilskuddenes størrelse.  

 Tilskud ydes til brilleglas og -stel ved første anskaffelse af briller, samt  

 når ændrede glas eller stel er nødvendige.
Tilskudsbeløbene, der ikke er reguleret siden 1980, er meget små i forhold  

 til den samlede anskaffelsesudgift.
Tilskuddene udgør således til brillestel  

 35,00 kr. og til brilleglas normalt 16,50 kr. og 24,00 kr. afhængigt af  

 styrken.
Det er endvidere almindeligt, at betydeligt større, supplerende  

 tilskud ydes efter bistandsloven.
De administrative omkostninger ved  

 opretholdelse af det særlige sygesikringstilbud står således ikke længere i  

 et rimeligt forhold til ordningens begrænsede betydning.
 Bestemmelsen om adgang til brilletilskud er derfor ikke opretholdt i  

 lovforslaget.
5. Ifølge sygesikringslovens § 26, stk. 2, indgås overenskomster om  

 vilkårerne for lovens ydelser mellem på den ene side organisationer af læger  

 m.fl. og på den anden side et forhandlingsudvalg på den offentlige  

 sygesikrings vegne (Sygesikringens Forhandlingsudvalg). Ifølge lovens § 26,  

 stk. 1, består forhandlingsudvalget af 7 medlemmer, heraf 6 valgt af  

 Amtsrådsforeningen i Danmark og 1 valgt af Københavns magistrat og  

 Frederiksberg kommunalbestyrelse i fællesskab.
Finansministeriet og  

 Sundhedsministeriet udpeger hver 1 repræsentant og Kommunernes Landsforening  

 2 repræsentanter, der deltager i forhandlingsudvalgets møder.
De gældende  

 overenskomster indeholder foruden regler om vilkårene for de enkelte ydelser  

 også bestemmelser om f.eks. uddannelseskrav og praksisplanlægning  

 (fastlæggelse af antal ydere). Aftaler herom kan fortsat indgås som led i  

 overenskomster.
I disse overenskomster kan der også fastsættes regler om  

 lægernes honorarer for tilskudsberettigende ydelser.
 Sundhedsministeren indhenter en udtalelse fra forhandlingsudvalget inden  

 fastsættelsen af regler, hvortil ministeren er bemyndiget i loven, jf. lovens  

 § 26, stk. 3. Endvidere udpeger forhandlingsudvalget 3 repræsentanter til det  

 i lovens § 27 omhandlede landssamarbejdsudvalg.
Som det fremgår af lovforslagets § 31, stk. 2, er det foreslået, at de  

 nærmere vilkår for gratis lægehjælp og for de tilskudsberettigende ydelser  

 fastsættes ved overenskomster mellem amtsrådene i fællesskab, herunder  

 Københavns og Frederiksberg kommuner, og vedkommende faglige organisationer  

 m.fl.
Men der er ikke i forbindelse hermed foreslået nærmere lovregler om det  

 offentliges forhandlingsorganisation svarende til de omtalte regler om  

 Sygesikringens Forhandlingsudvalg i sygesikringsloven.
Allerede i betænkningen om praksissektorens organisation (nr. 1080/ 1986,  

 s. 101-103) er der stillet spørgsmål ved berettigelsen af at opretholde  

 Sygesikringens Forhandlingsudvalg som et lovbestemt organ.
Det er anført, at  

 forhandlingsudvalgets opgaver er en historisk betinget videreførsel af de  

 opgaver, som tidligere blev varetaget af De Samvirkende Centralforeninger af  

 Sygekasser i Danmark.
 Det foreliggende lovforslag følger således betænkningens forslag om, at  

 der ikke er behov for at opretholde Sygesikringens Forhandlingsudvalg, og er  

 i øvrigt i overensstemmelse med senere tilkendegivelser fra  

 Amtsrådsforeningen i Danmark.
Ophævelsen af Sygesikringens Forhandlingsudvalg som lovfæstet organ  

 indebærer imidlertid ikke nødvendigvis, at forhandlingsudvalget nedlægges.  

 Som det fremgår af lovforslaget skal overenskomsterne fremover indgås af  

 amtsrådene i fællesskab.
Amtsrådene er med andre ord blot frit stillet med  

 hensyn til tilrettelæggelsen af deres forhandlingsorganisation på linie med,  

 hvad der gælder for indgåelse af overenskomster og aftaler på andre  

 amtskommunale områder.
 Uanset hvilken fælles forhandlingsorganisation amtsrådene vælger, bør  

 statens og kommunernes adgang til via repræsentanter fra Finansministeriet,  

 Sundhedsministeriet og Kommunernes Landsforening at følge  

 overenskomstforhandlingerne på praksisområdet opretholdes i lighed med, hvad  

 der er tilfældet i dag.
6. Betegnelsen, offentlig sygesikring, er ikke anvendt i lovforslaget.
Som  

 det fremgår af kapiteloverskriften, er benævnelsen, ydelser i privat praksis  

 m.v, foreslået.
Betegnelsen, offentlig sygesikring, blev introduceret i forbindelse med,  

 at sygekassernes virksomhed ophørte den 1. april 1973, hvor lov om offentlig  

 sygesikring trådte i kraft.
Indtil da havde sygekassevæsenet været reguleret  

 i lov om offentlig sygeforsikring fra 1960.
Det forekommer imidlertid ikke hensigtsmæssigt at opretholde en  

 betegnelse, som - i let ændret skikkelse - er overtaget fra sygekassevæsenets  

 tid, og som ikke er umiddelbart forståelig.
Tværtimod kan betegnelsen  

 opfattes som om, der stadig er tale om en forsikringsordning under en eller  

 anden form.
I øvrigt synes der slet ikke at være behov for nogen  

 samlebetegnelse for et særligt system, idet ydelserne i privat praksis jo  

 indgår som tilbud til borgerne på helt lige fod med lovens andre ydelser.
Til § 26 Den foreslåede bestemmelse bygger på reglerne i sygesikringslovens § 6,  

 stk. 1 (lægehjælp ved alment praktiserende læge, jf. nr. 1), § 6, stk. 3  

 (speciallægehjælp, jf. nr. 2), § 6, stk. 6 (tolkebistand, jf. nr. 3), § 8,  

 stk. 2 (tandlægehjælp, jf. nr. 6), § 9, stk. 1, 1. pkt. (fysioterapi, jf. nr.  

 4), § 9, stk. 1, 5. pkt. (fodbehandling og anden behandling, jf. nr. 5 og 8)  

 samt § 9, stk. 1, 6. pkt. (kiropraktisk behandling, jf. nr. 7). Tolkebistand  

 vil også blive ydet til døve og tunghøre.
 Som følge af fastsættelsen af en autorisationsordning for kiropraktorer,  

 jf. lov nr. 415 af 6. juni 1991 om kiropraktorer m.v., er bestemmelsen om, at  

 kiropraktorer skal være godkendt af Dansk Kiropraktor-Råd, ikke videreført i  

 nr. 7.
Det er ikke på dette sted i lovforslaget angivet, at det er  

 bopælsamtskommunen, der har ansvaret for at tilvejebringe og finansiere de  

 nævnte behandlingstilbud.
Baggrunden herfor er, at den enkelte patient som  

 hidtil, jf. sygesikringslovens § 12, stk. 2, vil kunne betale sin eventuelle  

 andel af honoraret direkte til yderen, som herefter rejser krav om betaling  

 af restbeløbet over for bopælsamtskommunen.
Regler herom vil blive fastsat af  

 sundhedsministeren i henhold til lovforslagets § 31, stk. 1.
Til § 27 Der henvises til pkt. 1 i de indledende bemærkninger til kapitel 6, hvori  

 der samlet er redegjort for forslaget om at afskaffe opdelingen af  

 befolkningen i sygesikringsgrupper.
 Bestemmelsen svarer indholdsmæssigt til sygesikringslovens § 6, stk. 1 og  

 4.
I de af sundhedsministeren fastsatte regler om ydelse af tilskud, jf.  

 lovforslagets §§ 27, stk. 1, 2. pkt., og 30, stk. 1, 2. pkt., vil amtsrådet  

 få hjemmel til i konkrete tilfælde at beslutte, at tilskud ikke ydes til en  

 patient, som må anses for at ville misbruge retten til tilskud.
Virkningen  

 heraf vil reelt være, at patienten kun får mulighed for at konsultere en  

 valgt alment praktiserende læge og speciallæge efter henvisning fra denne.  

 Denne regel erstatter sygesikringslovens § 6, stk. 5, om tvungen overførsel  

 til sikringsform 1.
Som det fremgår af stk. 3 fastsætter sundhedsministeren efter forslaget  

 nærmere regler om adgangen til valg af læge, der sker ved meddelelse til  

 kommunalbestyrelsen.
De gældende regler herom fremgår dels af  

 sygesikringslovens § 6, stk. 2, og bekendtgørelse nr. 645 af 11. september  

 1991 om adgang til lægehjælp efter sygesikringsloven, dels af overenskomsten.  

 I forhold hertil er det tanken at indarbejde regler om valg af læge og om  

 lægeskifte i bekendtgørelsen i stedet for som hidtil i overenskomsten.
I § 27, stk. 1, opretholdes den hidtidige adgang for ministeren til at  

 fastsætte et gebyr for benyttelse af lægehjælp, som kan afkræves i særlige  

 tilfælde.
For så vidt angår § 27, stk. 2, henvises til bemærkningerne til  

 lovforslagets § 9.
Til § 28 Den foreslåede bestemmelse svarer indholdsmæssigt til de i dag gældende  

 bestemmelser om lægeundersøgelse af børn.
 Antallet af lægeundersøgelser er i dag fastsat til 8 i henhold til § 1, i  

 bekendtgørelse nr. 309 af 10. juni 1981 om lægeundersøgelse af børn.
 Forslagets stk. 2 gør det muligt at tilpasse ordningen til udviklingen i  

 børnenes sundhedstilstand, og det lægger op til, at ordningen udformes i  

 sammenhæng med de tilbud, der gives i den kommunale sundhedspleje, jf.  

 lovforslagets § 18. Det vil endvidere være muligt at fastsætte regler om  

 tolkebistand.
Til § 29 Ansvaret for tilbud om gratis vaccination til børn og unge påhviler  

 amtskommunerne.
Det gratis vaccinationstilbud tænkes indtil videre at  

 omfatte:
1) mæslinger, fåresyge og røde hunde til børn under 13 år og 2) kighoste, difteri, stivkrampe og polio til personer under 18 år.
 De nævnte vaccinationer svarer til de vaccinationer, der i dag er omfattet  

 af bekendtgørelse nr. 46 af 11. februar 1986. Dog er vaccination mod  

 tuberkulose ifølge Sundhedsstyrelsen ikke længere fornøden, idet forekomsten  

 af denne sygdom er lav og stadigt faldende.
Hensigten med stk. 2 er at opretholde sundhedsministerens adgang til at  

 sikre personer, der er fyldt 18 år, et tilbud om vaccination mod visse  

 sygdomme.
Det forudsættes, at det eksisterende tilbud om vaccination mod røde  

 hunde til kvinder, der er fyldt 18 år, opretholdes.
Til § 30 Der henvises til pkt. 1 i de indledende bemærkninger til kapitel 6, hvori  

 der samlet er redegjort for forslaget om at afskaffe opdelingen af  

 befolkningen i sygesikringsgrupper.
 Bestemmelsen svarer indholdsmæssigt til sygesikringslovens § 6, stk. 3 og  

 4.
 For så vidt angår anvendelsen af bemyndigelsen i § 30, stk. 1, 2. pkt.,  

 henvises til bemærkningerne til § 27.
 For så vidt angår § 30, stk. 2, henvises til bemærkningerne til  

 lovforslagets § 9.
Til § 31 Den i stk. 1 foreslåede bemyndigelse for ministeren til at fastsætte  

 nærmere regler om ydelse af gratis lægehjælp og om tilskud efter § 26 er  

 parallel med de tilsvarende bemyndigelser i sygesikringslovens § 6, stk. 2-3  

 (lægehjælp), § 8, stk. 1-2 (tandlægehjælp) og § 9, stk. 2 (øvrige ydelser).
 Bemyndigelserne er for tiden udnyttet ved bekendtgørelse nr. 645 af 11.  

 september 1991 (lægehjælp), bekendtgørelse nr. 811 af 16. december 1988  

 (tandlægehjælp), bekendtgørelse nr. 252 af 23. april 1991 (fysioterapi),  

 bekendtgørelse nr. 810 af 16. december 1988 (fodbehandling), bekendtgørelse  

 nr. 488 af 24. juni 1991 (optræning af handicappede og behandling af  

 muskellidelser på optræningscentret i Karlslunde) samt bekendtgørelse nr. 650  

 af 2. oktober 1987 (kiropraktisk behandling).
Den i stk. 2 foreslåede bestemmelse svarer til sygesikringslovens § 12,  

 stk. 1, idet dog overenskomstens parter efter forslaget er på den ene side  

 amtsrådene i fællesskab, herunder Københavns og Frederiksberg kommuner, og på  

 den anden side vedkommende faglige organisationer m.fl.
Om denne ændring  

 henvises til pkt. 5 i de indledende bemærkninger til kapitel 6, hvor der  

 nærmere er redegjort for forslaget om at ophæve lovfæstelsen af  

 Sygesikringens Forhandlingsudvalg.
Amtsrådene er med lovforslaget forpligtet  

 til at forhandle og slutte overenskomst i fællesskab, men er i øvrigt frit  

 stillet med hensyn til, hvorledes dette forhandlingsfællesskab skal  

 organiseres.
 Som nævnt i bemærkningerne til § 12 har kommunerne i samarbejde med  

 amtskommunerne fortsat mulighed for at tilbyde plejehjemsbeboere almen  

 lægehjælp ved en ansat plejehjemslæge, hvis den enkelte plejehjemsbeboer selv  

 ønsker at benytte plejehjemslægen.
 En sådan ordnings tilrettelæggelse m.v. kan indgå i overenskomstsystemet,  

 hvor både amtsråd og kommunalbestyrelser i så fald må være aftaleparter.
1. pkt. af stk. 3 svarer til bestemmelsen i sygesikringslovens § 26, stk.  

 2, 2. pkt.
Herudover er det i 2. pkt. som noget nyt foreslået, at amtsrådene  

 får pligt til at offentliggøre godkendte overenskomster senest 1 måned efter  

 ikrafttrædelsen.
Indholdet af overenskomsterne kan ikke siges udelukkende at  

 have interesse for yderne, deres organisationer samt amtskommunerne.
Også  

 borgerne kan have interesse i at kunne gøre sig bekendt med de aftalte  

 ydelser og vilkårerne herfor.
Til § 32 Den foreslåede bestemmelse svarer til sygesikringslovens § 12 a, der blev  

 indsat ved lov nr. 416 af 6. juni 1991. Der henvises generelt til  

 bemærkningerne hertil.
Til § 33 Bestemmelsen svarer i princippet til sygesikringslovens § 13.
Til § 34 Den foreslåede bestemmelse svarer indholdsmæssigt til sygesikringslovens §  

 15.
Til kapitel 7 Bestemmelserne i kapitel 7 svarer indholdsmæssigt til reglerne i §§ 6 a og  

 7 i sygesikringsloven, som ændret ved lov nr. 343 af 24. maj 1989, lov nr.  

 390 af 7. juni 1989 og lov nr. 279 af 2. maj 1990. Med hensyn til reglerne om  

 Medicintilskudsnævnet henvises til lovforslagets § 55 i kapitel 12.  

 Administration.
 Bestemmelsen i § 35, stk. 5, giver, ligesom det antages at være tilfældet  

 med den nuværende bestemmelse i sygesikringsloven, mulighed for, at  

 bevillinger til individuelt tilskud til et lægemiddel efter  

 Sundhedsstyrelsens bestemmelse kan omfatte synonympræparater, det vil sige  

 lægemidler med samme virksomme indholdsstof.
Til kapitel 8 Bestemmelserne i kapitel 8 svarer i hovedtrækkene til bestemmelserne om  

 sygehusvæsenets ydelser i §§ 3, 4, 5, 10 og 16 i den gældende lov om  

 sygehusvæsenet (sygehusloven), jf. lov nr. 324 af 19. juni 1974.
 Sygehusloven af 1974 er senere ændret ved lov nr. 295 af 26. juni 1975  

 (ankeadgang til Den Sociale Ankestyrelse, betaling for behandling ved statens  

 sygehuse m.v.), lov nr. 156 af 31. marts 1976 (indtægtsinddragelse ved  

 psykiatriske institutioner), lov nr. 118 af 29. marts 1978  

 (indtægtsinddragelse ved psykiatriske institutioner, patienter over 67 år),  

 lov nr. 274 af 16. juni 1980 (aftaler om benyttelse af lands- og  

 landsdelsafdelinger m.v.), lov nr. 251 af 27. maj 1981 (sygehusberedskab),  

 lov nr. 252 af 27. maj 1981 (befordringsgodtgørelse), lov nr. 215 af 16. maj  

 1984 (indtægtsinddragelse, udbetaling af beløb til personlige fornødenheder  

 m.v.), lov nr. 113 af 27. marts 1985 (ændring af planlægnings- og  

 godkendelsesbestemmelser), lov nr. 192 af 29. marts 1989 (nedlæggelse af  

 Hovedstadsrådet) samt lov nr. 389 af 7. juni 1989 (ophævelse af de sociale  

 udvalg).
 Sygehusloven er senest bekendtgjort ved lovbekendtgørelse nr. 476 af 7.  

 november 1985.
En stor del af reglerne i den gældende sygehuslov er i det foreliggende  

 lovforslag indarbejdet i de kapitler, der indeholder fælles bestemmelser for  

 alle de omfattede sundhedsordninger.
Der henvises til bemærkningerne til  

 lovforslagets kapitel 1, 2, 9, 11, 12, og 13.
 Med forslaget forbedres den enkelte borgers valgmuligheder, idet den  

 enkelte får adgang til at vælge mellem indlæggelse på sygehusene inden for  

 amtskommunen samt somatiske sygehuse uden for amtskommunen.
Efter sygehuslovens § 5 skal en amtskommune yde gratis behandling ved sit  

 sygehusvæsen til personer, der har bopæl i amtet.
Amtskommunen yder tillige  

 gratis behandling ved sit sygehusvæsen til personer med midlertidigt ophold i  

 amtet i tilfælde af akut opstået sygdom.
 En person har desuden adgang til gratis behandling i en anden amtskommune  

 eller på Rigshospitalet, såfremt bopælsamtskommunen giver samtykke hertil.
 Hvis sygehusvæsenet i bopælsamtskommunen ikke selv kan yde den nødvendige  

 behandling, skal samtykke gives, den såkaldte kaution.
 Amtskommunerne kan iøvrigt frit give samtykke til behandling uden for  

 amtet, selvom det ikke er nødvendigt af behandlingsmæssige årsager.
Al indlæggelse på sygehusene finder sted efter lægehenvisning.
Det kan  

 være egen læge eller en læge på en sygehusafdeling.
For at sikre patienterne  

 et tilfredsstillende behandlingstilbud er der i amtskommunerne og mellem  

 amtskommunerne indbyrdes og på landsplan fastlagt retningslinier for  

 visitationen af patienterne.
Formålet med disse visitationsretningslinier har  

 også været at sikre en hensigtsmæssig arbejdsdeling sygehusene imellem.
 Under de nugældende visitationsretningslinier er omkring 10 % af samtlige  

 udskrivninger fra sygehuse uden for egen amtskommune.
Efter forslaget vil det som noget nyt blive muligt for en person at ønske,  

 på hvilket somatisk sygehus eller fødeklinik vedkommende vil behandles.  

 Formålet hermed er i videst mulig omfang at sikre den enkelte patients  

 valgmuligheder.
Det betyder, at amtskommunen forpligtes til også at betale  

 for behandling uden for amtskommunen, selvom behandlingen kunne være foregået  

 ved amtskommunens egne sygehuse.
Retten til at ønske at blive behandlet på et  

 bestemt sygehus omfatter ikke psykiatriske sygehuse og sygehusafdelinger og  

 de i § 38, stk. 1, nævnte behandlingsinstitutioner, jf. bemærkningerne til §  

 39.
I dag bliver langt de fleste personer indlagt på det nærmeste sygehus, der  

 kan behandle den pågældende sygdom.
Dette indlæggelsesmønster tilgodeser dels  

 hensynet til, at patienten indlægges nær sit hjem og sine nærmeste pårørende,  

 dels ønsket om at skabe et tæt samarbejde og samordning mellem sygehus,  

 primær sundhedstjeneste og socialsektor til gavn for patientbehandlingen.
Den enkelte patient kan imidlertid ønske indlæggelse på et andet sygehus.  

 Patienten kan f.eks. have sine nærmeste pårørende boende nær et andet  

 sygehus.
Der kan også være tale om, at patienten har en særlig tillid til et  

 andet sygehus, eller at patienten på grund af uheldige erfaringer har fået  

 mistillid til en bestemt afdeling.
Amtskommunerne kan i dag efterkomme sådanne ønsker hos patienterne.
De  

 fleste amtskommuner har f.eks. etableret fri ret til at vælge sygehus inden  

 for amtskommunens egne grænser, og en række amtskommuner har indgået aftaler  

 om frit valg over amtsgrænserne, især for så vidt angår sygehuse i  

 grænseområdet mellem 2 amtskommuner.
Der er imidlertid alligevel patienter, hvis ønsker om indlæggelse på et  

 bestemt sygehus ikke imødekommes.
Det er derfor regeringens opfattelse, at de  

 frivillige ordninger med hensyn til frit sygehusvalg generelt ikke er  

 tilstrækkelige til at tilgodese patienternes krav om medbestemmelse på dette  

 vigtige område.
Imødekommelse af ønske om behandling på et bestemt sygehus vil ikke blot  

 tilgodese hensynet til den enkelte patient.
For amtskommunerne vil de øgede  

 valgmuligheder kunne have en selvstændig værdi, idet befolkningens  

 valgmønstre og ændringer heri vil kunne give et indtryk af befolkningens  

 tilfredshed med de enkelte sygehuse, og dermed give amtskommunerne anledning  

 til at rette op på forholdene på sygehuse, der har vanskeligt ved at holde på  

 patienterne.
Hertil kommer, at ventetiden til behandling ved det enkelte sygehus kan  

 spille en væsentlig rolle ved valg af sygehus.
Hvis hjemamtet har længere  

 ventetid på en given behandling, mens et andet amt stort set ingen ventetid  

 har, vil det ofte være naturligt at ønske sig behandlet der, hvor man kan  

 komme hurtigst til.
En sådan udjævning af ventetider vil desuden kunne  

 indebære samfundsøkonomiske fordele, f.eks. hvis amtet med relativt lange  

 ventetider kan undgå en kostbar kapacitetsudvidelse.
Til § 36 Bestemmelsen i stk. 1 svarer til sygehuslovens regler.
 Som noget nyt forslås det i § 36, stk. 2, at amtskommunerne tillige er  

 forpligtet til at betale for somatisk sygehusbehandling ved en anden  

 amtskommunes sygehusvæsen og på Rigshospitalet, selvom det ikke er nødvendigt  

 af hensyn til sygdommens behandling.
Betalingsforpligtelsen omfatter de somatiske sygehuse og fødeklinikker,  

 der indgår i det amtskommunale sygehusvæsen, jf. forslagets § 38, stk. 1, og  

 Rigshospitalet.
Der henvises iøvrigt til bemærkningerne til § 39.
Det forudsættes, at behandlingen finder sted efter lægehenvisning,  

 herunder også henvisning fra en anden sygehusafdeling.
Forslaget medfører  

 iøvrigt ingen ændringer i den gældende forpligtelse for en amtskommune til  

 gratis at yde akut behandling til borgere fra andre amtskommuner under  

 midlertidigt ophold, jf. § 36, stk. 3.
 Som noget nyt foreslås det, at adgangen til gratis, akut behandling  

 indskrænkes til at gælde for personer med bopæl andetsteds her i landet, på  

 Færøerne eller i Grønland, jf. stk. 3. Personer med bopæl i udlandet har  

 herefter ikke ret til gratis behandling og kan fremover afkræves betaling af  

 amtskommunerne, jf. stk. 4. Tilflyttere fra udlandet, jf. § 8, stk. 1 og § 9,  

 stk. 1, har uændret ret til gratis behandling i tilfælde af pludselig opstået  

 eller forværret sygdom og lign.
Baggrunden for den foreslåede regel er, at danskere med ophold i lande  

 specielt uden for Europa i tilfælde af sygehusbehandling bliver afkrævet  

 betaling herfor.
Det findes derfor rimeligt at indføre en tilsvarende regel i  

 Danmark.
Der er herved lagt vægt på, at turister og andre personer på  

 midlertidigt ophold i Danmark i vid udstrækning har garderet sig mod  

 uforudsete udgifter til sygehusophold ved at tegne rejsesygeforsikring.
I autorisationslovene for sundhedspersoner, f.eks. lov om udøvelse af  

 lægegerning, er det forudsat, at sundhedspersoner har pligt til at yde  

 nødvendig, akut behandling.
Pligten til at yde akut, nødvendig behandling  

 gælder som hidtil og uden hensyntagen til, om det på forhånd vides, at den  

 pågældende ikke kan betale amtskommunen for sygehusopholdet.
Amtskommunen kan  

 således ikke gøre akut behandling betinget af betaling, kaution eller anden  

 sikkerhedsstillelse.
 Reglen får ikke betydning for borgerne i de skandinaviske lande, hvor den  

 nordiske tryghedskonvention sikrer gratis adgang til akut behandling.  

 Personer, som er omfattet af de europæiske fællesskabers regler om social  

 sikkerhed for arbejdstagere, selvstændige erhvervsdrivende m.fl., vil heller  

 ikke blive berørt af reglen.
Bestemmelsen i stk. 5 svarer til den nuværende bestemmelse, hvorefter et  

 alkoholambulatorium yder behandling til enhver, der henvender sig eller  

 henvises fra offentlige myndigheder.
Behandlingen er gratis uanset, hvor  

 personen bor.
For indlæggelse på behandlingsinstitutioner for personer med  

 alkoholproblemer gælder de samme regler som for sygehusvæsenet i øvrigt.
Til § 37 Den foreslåede bestemmelse er en uændret videreførelse af bestemmelsen i  

 sygehuslovens § 5, stk. 8, hvorefter sundhedsministeren kan fastsætte regler  

 om, at der i særlige tilfælde opkræves betaling for visse behandlinger og  

 ydelser.
Til § 38 Bestemmelsen svarer til sygehuslovens §§ 3 og 16, stk. 1 og 2, idet dog  

 sundhedsministerens hidtidige hjemmel efter § 3, stk. 3, 2. pkt., til at  

 fastsætte regler om amtskommunernes benyttelse af private institutioner  

 foreslås afskaffet som overflødig.
Til § 39 Bestemmelsen er ny og tilsigter, at en person, der af sin læge, herunder  

 en anden sygehusafdeling, bliver henvist til behandling inden for det  

 somatiske sygehusvæsen, kan vælge på hvilket sygehus, den pågældende ønsker  

 at blive behandlet.
Retten til at vælge behandling uden for bopælsamtskommunen omfatter  

 amtskommunale somatiske sygehuse og fødeklinikker samt Rigshospitalet, jf. §  

 36, stk. 2. En amtskommune kan efter gældende regler give borgerne frit valg  

 til alle institutioner.
Forslaget tilsigter ingen ændringer heri.
Det psykiatriske sygehusvæsen uden for amtskommunen er ikke omfattet af  

 valgfriheden, medmindre den amtskommune, hvor patienten har bopæl, træffer  

 anden bestemmelse.
Dermed tilgodeses det tætte samarbejde og samordningen  

 mellem det psykiatriske sygehusvæsen, de distriktspsykiatriske teams, den  

 primære sundhedstjeneste og socialsektoren, som er nødvendig af hensyn til  

 behandlingen af denne gruppe af patienter.
 Retten til at vælge behandling uden for bopælsamtskommunen omfatter ikke  

 behandlingsinstitutioner for alkoholmisbrugere og andre  

 behandlingsinstitutioner, jf. § 38, stk. 1. Amtskommunen kan dog også for  

 disse institutioners vedkommende beslutte at give patienter valgfrihed.
Private institutioner, som en fremmed amtskommune har indgået overenskomst  

 med eller benytter på anden måde, jf. forslagets § 38, stk. 3, omfattes ikke  

 af retten til at vælge sygehus.
En amtskommunes benyttelse af private  

 institutioner beror på en konkret privatretlig aftale mellem amtskommunen og  

 den enkelte institution om et bestemt antal sengedage.
Det er efter  

 omstændighederne ikke fundet hensigtsmæssigt ved selve lovforslaget generelt  

 at lade retten til selv at vælge behandlingsinstitution ændre de  

 forudsætninger, der ligger til grund for disse aftaler.
Når en person efter eget ønske bliver henvist til behandling på et bestemt  

 sygehus uden for amtskommunen, har bopælsamtskommunen pligt til at betale for  

 behandlingen, jf. § 36, stk. 2. Det forudsættes, at patienterne som  

 udgangspunkt indkaldes til behandling efter en lægelig vurdering af  

 patientens aktuelle situation og behandlingsbehov samt under hensyn til det  

 pågældende sygehus' specialesammensætning.
Ved beslutningen om at indlægge  

 kan dog også indgå hensynet til udviklingen i presset på den eksisterende  

 kapacitet til behandling af den pågældende diagnose.
Et sygehus kan således i  

 situationer, hvor disse særlige hensyn gør sig gældende, afvise  

 udenamtspatienter.
Det forudsættes, at principperne for de gældende retningslinier for  

 visitationen opretholdes.
Disse er, at indlæggelse altid sker efter  

 lægehenvisning, og at indlæggelse for sygdomme, der kræver behandling på  

 lands- eller landsdelsniveau, typisk sker fra en anden sygehusafdeling eller  

 et andet sygehus.
Det forudsættes, at Rigshospitalets somatiske afdelinger omfattes af det  

 frie valg.
Til gengæld vil der i en 3-årig periode ikke ske en udvidelse af  

 hospitalets samlede kapacitet.
Derved begrænses muligheden for at tage  

 patienter i behandling, som ikke har lægelig indikation for at skulle  

 behandles på Rigshospitalets højt specialiserede afdelinger.
Herudover  

 sikres, at Rigshospitalet fuldt ud kan overholde indgåede aftaler om ydelser  

 til brugeramterne, herunder at der er den nødvendige kapacitet til rådighed  

 til at varetage den samlede behandlingsforpligtelse over for befolkningen i  

 hospitalets lokalregion i Københavns kommune.
 Amtskommunerne forudsættes som hidtil indbyrdes at indgå aftale om  

 betaling og afregning for de patienter, der behandles uden for  

 bopælsamtskommunen.
Til § 40 Bestemmelsen erstatter sygehuslovens §§ 4 og 10 om amtskommunernes adgang  

 til at drive og benytte institutioner i udlandet.
I henhold til disse bestemmelser er der ved bekendtgørelse nr. 69 af 17.  

 februar 1983 om adgang til højt specialiseret behandling i udlandet fastsat  

 regler for henvisning og afholdelse af udgifter til sådan behandling.
Efter  

 bekendtgørelsen afholdes udgifterne til behandlingen af staten, mens  

 udgifterne til befordring, herunder for eventuel ledsager, afholdes af  

 bopælsamtskommunen.
Det er hensigten at opretholde denne adgang til  

 behandling i udlandet.
 Den foreslåede bestemmelse omfatter alene højt specialiseret behandling.  

 Der er ikke fundet grundlag for at opretholde en bredere adgang for  

 sundhedsministeren til at fastsætte regler for amtskommunernes drift og  

 benyttelse af institutioner i udlandet som i den gældende sygehuslov.
Til § 41 Bestemmelsen svarer indholdsmæssigt til § 16 a, stk. 1, 2. pkt., i  

 sygehusloven.
Til § 42 Bestemmelsen svarer til § 10, stk. 2, i sygehusloven.
Bestemmelsen sigter  

 alene mod fastsættelse af betalingsregler for de såkaldte selvbetalere.
Det  

 vil i praksis først og fremmest sige ikke akutte patienter med bopæl i  

 udlandet.
Betalingsregler er i dag fastsat i § 9 i bekendtgørelse nr. 597 af  

 16. november 1982 om adgang til ydelser efter lov om sygehusvæsenet og lov om  

 svangerskabshygiejne og fødselshjælp.
Reglerne drejer sig fortrinsvis om  

 beregning og opkrævning af betaling for behandling.
Til § 43 Den gældende sygehuslovs § 5 a indeholder en række bestemmelser om  

 udbetaling af beløb til personlige fornødenheder og indbetaling af egne  

 indtægter for særlige grupper af pensionister, plejepatienter og andre med  

 længerevarende indlæggelse på sygehus.
Disse bestemmelser foreslås på grund af deres store detaljeringsgrad  

 overført til en bekendtgørelse.
Det er ikke hensigten at ændre indholdet i  

 reglerne.
Til kapitel 9 De gældende regler om befordring i forbindelse med behandling på sygehus  

 eller hos praktiserende læge, følger dels af sygehuslovens §§ 6-8, dels af  

 sygesikringslovens §§ 17-18, samt af bekendtgørelser og cirkulærer i medfør  

 heraf.
I lov om svangerskabshygiejne og fødselshjælp er henvist til  

 sygehuslovens regler.
Det er med lovforslaget hensigten at fastholde indholdet i de gældende  

 regler, hvorefter der bl.a. er særlige ordninger for pensionister.
Der er dog  

 tilstræbt en forenkling i lovforslaget, og alle detailregler tænkes overført  

 til en bekendtgørelse.
 Den særlige bestemmelse i sygesikringslovens § 19 om, at  

 kørselsgodtgørelse til praktiserende læger, der tilkaldes til gruppe  

 1-sikrede, fastsættes i overenskomst, er ikke videreført, fordi dette  

 spørgsmål må løses på samme måde som for ydelser til lægen i øvrigt.
 Ansvaret for samtlige opgaver vedrørende patientbefordring samles efter  

 lovforslaget hos amtsrådet.
Til § 44 Reglen i stk. 1 svarer til § 6, stk. 1, i sygehusloven, og til § 17, stk.  

 3, i sygesikringsloven.
 Forslagets stk. 2 svarer til § 6, stk. 2, i sygehusloven, samt til § 17,  

 stk. 1, i sygesikringsloven, mens reglen i stk. 4 svarer til regler efter  

 sygesikringslovens § 17, stk. 2.
I stk. 3 foreslås det, at patienter, der efter eget valg ønsker at blive  

 behandlet uden for bopælsamtskommunen, uden at det er nødvendigt af  

 behandlingsmæssige grunde, alene har ret til gratis befordring eller  

 befordringsgodtgørelse svarende til afstanden til det nærmeste sygehus, hvor  

 behandlingen kunne have fundet sted.
Konkret kan det være vanskeligt at  

 opgøre forskellen mellem den faktiske befordringsudgift til det valgte  

 sygehus og den gratis befordring eller befordringsgodtgørelse, der ellers  

 ville være blevet ydet, hvis patienten havde fulgt den sædvanlige visitation.  

 Det forudsættes, at sundhedsministeren i henhold til bemyndigelsen i stk. 5  

 kan fastsætte nærmere regler om opgørelsen af en evt. godtgørelse til  

 patienten, svarende til den befordring eller befordringsgodtgørelse, der  

 ellers skulle have været ydet, herunder at denne godtgørelse kun skal  

 refunderes patienten, såfremt den overstiger et nærmere fastsat beløb.
I stk. 5 bemyndiges ministeren til at præcisere reglerne i stk. 1-4 samt  

 til at fastsætte regler om, at befordringsgodtgørelse kun skal ydes, når  

 befordringsudgiften overstiger et nærmere fastsat beløb.
Sundhedsministeren  

 kan i den forbindelse fastsætte regler om modificering af henvisningskravet  

 som forudsætning for ydelse af befordringsgodtgørelse ved behandling hos  

 speciallæge.
Dette skal ses i sammenhæng med fastlæggelsen af generelle  

 regler om henvisning til speciallæge.
 Bestemmelsen i stk. 6 indeholder en generel bemyndigelse, der supplerer  

 stk. 5. Bemyndigelsesbestemmelserne i lovforslaget svarer til sygehuslovens §  

 6, stk. 4, og § 7 samt til sygesikringslovens § 17, stk. 2, og § 18.
Bemyndigelserne skal gøre det muligt at udstede en bekendtgørelse med  

 nærmere regler svarende til de gældende.
Det vil sige sygehuslovens § 6, stk.  

 3 og 5, § 7 og § 8 samt bekendtgørelse nr. 608 af 29. november 1982 om ydelse  

 af befordring eller befordringsgodtgørelse i henhold til lov om  

 sygehusvæsenet og lov om svangerskabshygiejne og fødselshjælp med tilhørende  

 cirkulære af samme dato.
Endvidere drejer det sig om sygesikringslovens § 18  

 samt bekendtgørelse nr. 638 af 8. december 1982 om befordringsgodtgørelse  

 efter sygesikringsloven og det tilhørende cirkulære af 9. december 1982.
Til § 45 Amtskommunerne er forpligtet til at stille ambulancetransport til rådighed  

 for personer, hvis tilstand kræver, at transport til sygehus eller andet  

 behandlingssted finder sted i ambulance eller andet særligt sygekøretøj, jf.  

 lovforslagets § 44. Der har hidtil i lovgivningen ikke været fastsat nærmere  

 regler om de amtskommunale ambulancetjenesters organisation, omfang,  

 bemanding og udstyr.
Det er overladt til den enkelte amtskommune at  

 tilrettelægge det nødvendige ambulanceberedskab som en integreret del af  

 sundhedsvæsenet.
I de 14 amtskommuner varetages ambulancetjenesten i praksis  

 gennem entreprisekontrakt med Falcks Redningskorps A/S.
Københavns,  

 Frederiksberg, Gentofte og Roskilde kommuner har kommunalt brandvæsen med  

 egne ambulanceberedskaber.
Det er forudsat, at tilrettelæggelsen af ambulancetjenesten skal indgå i  

 amtskommunens plan for tilrettelæggelsen af amtskommunens virksomhed på  

 sundhedsområdet, jf. lovforslagets § 50, stk. 1, nr. 2, jf. § 4, nr. 8.  

 Planen forudsættes at omfatte amtskommunens målsætninger for  

 ambulancetjenesten, og dennes organisation og samspillet mellem  

 ambulancetjenesten og de parter, der er involveret deri, f.eks. andre  

 amtskommuner og politiet, der varetager alarmeringsfunktioner.
Endvidere  

 forudsættes planen at indeholde redegørelse for beredskabets omfang og  

 ambulancernes udrustning og bemanding og sygehusvæsenets og den primære  

 sundhedstjenestes rolle i forbindelse med den præhospitale indsats over for  

 akut syge og tilskadekomne.
I de senere år har der været betydelig interesse om den almindelige  

 ambulancetjenestes niveau. Årsag hertil har bl.a. været, at der løbende sker  

 ændringer i sygehusstrukturen, som betyder en reduktion i antallet af  

 sygehuse med akut skadestue/modtagelse.
I visse egne af landet kan det føre  

 til en længere transporttid til behandlingssted af akut syge og  

 tilskadekomne.
Det foreslås på denne baggrund, at sundhedsministeren  

 bemyndiges til at fastsætte nærmere regler om ambulancetjenesterne, f.eks. om  

 organisation, ambulancernes udrustning, mindstebemanding m.m.
Der tænkes i  

 denne forbindelse bl.a. på regler, der kan fastlægge visse mindstekrav til  

 ambulancevæsenet med henblik på at få tilvejebragt en vis ensartet service  

 landet over, hvis der konkret skønnes at være behov herfor, herunder f.eks.  

 visse minimumskrav til uddannelsen af ambulancemandskabet.
Til kapitel 10 Begravelseshjælp har hidtil været en ydelse i henhold til  

 sygesikringslovens § 16, og er der overtaget fra tidligere gældende  

 sygeforsikringslov.
Der er ikke foreslået ændringer af reglerne.
Til § 46 I stk. 1 videreføres reglen om, at boet efter en person, der havde ret til  

 sygesikringslovens ydelser indtil dødsfaldet, har ret til begravelseshjælp.  

 Det præciseres, at det er bopælskommunen, der varetager opgaven.
I henhold til cirkulæreskrivelse af 10. juni 1991 om regulering af  

 begravelseshjælpen efter lov om offentlig sygesikring udgør  

 begravelseshjælpen pr. 1. juli 1991 3.259,04 kr.
Beløbet forudsættes efter  

 lov om satsreguleringsprocent pr. 1. juli 1992 forhøjet med 2 pct. til kr.  

 3.324,22.
Reguleringsmetoden svarer til sygesikringslovens § 28, stk. 1. Regulering  

 sker således fortsat een gang årligt med virkning pr. 1. juli.
For at undgå  

 skæve beløb og ørebeløb er der foreslået en afrundingsregel, hvorefter  

 beløbet ved reguleringer, der finder sted efter lovens ikrafttræden, afrundes  

 til det nærmeste med 50 delelige beløb i kroner.
Den nuværende bemyndigelse efter sygesikringsloven til at fastsætte  

 begravelseshjælpens størrelse ved begravelse af et barn under 16 år  

 opretholdes.
Der foreligger i dag bekendtgørelse nr. 453 af 8. september 1981  

 om begravelseshjælp til børn under 16 år efter lov om offentlig sygesikring.  

 Det er hensigten at videreføre de gældende regler.
I stk. 2 og 3 er sygesikringslovens § 16, stk. 2 og 3, om særlig  

 begravelseshjælp gentaget, herunder bemyndigelsen, hvorefter der er udstedt  

 cirkulære nr. 60 af 29. marts 1973 om udstedelse af fripolicer til særlig  

 begravelseshjælp.
Det er ligeledes hensigten at videreføre disse regler  

 uændrede.
Regeringen har den 10. oktober 1991 fremsat forslag om ændring af  

 sygesikringslovens regler om begravelseshjælp, jf. lovforslag nr.
L 10. Dette  

 forslag vil efter vedtagelse blive indarbejdet i forslag til lov om det  

 offentlige sundhedsvæsen ved et ændringsforslag.
Til kapitel 11 Lovforslagets planlægnings- og samarbejdsbestemmelser har først og  

 fremmest til formål at fremme en sammenhængende behandling af den enkelte  

 patient og en sammenhængende tilrettelæggelse og prioritering inden for  

 sundhedsvæsenet.
De nuværende sektoropdelte og delvis ukoordinerede  

 planlægnings- og samarbejdssystemer foreslås afskaffet og erstattet af nogle  

 få og fælles samarbejds- og dialogprocedurer, som bedre tilgodeser behovet  

 for et velfungerende samarbejde mellem sundhedsvæsenet og de tilgrænsende  

 dele af socialvæsenet f.eks. om indsatsen på ældreområdet,  

 distriktspsykiatrien, en styrket forebyggende indsats og udlægningen af  

 opgaver fra sygehusvæsenet til den primære sundhedssektor.
Planlægningens  

 særlige rolle er i den forbindelse at sikre et længere tidsperspektiv i  

 samarbejdet samt nogle fastere samarbejdsmønstre med hensyn til  

 deltagerkreds, emner m.v.
I den nuværende sundhedslovgivning er fastsat bestemmelser for  

 amtskommunernes planlægning i sygehuslovens § 11 (amtskommunens planlægning  

 af sit sygehusvæsen), § 13 (aftaler om benyttelse af lands- og  

 landsdelsafdelinger), § 16, stk. 4 (planer for drift af  

 behandlingsinstitutioner for alkoholskadede), § 16 a (sygehusberedskab) samt  

 i § 7 i lov om svangerskabshygiejne og fødselshjælp, mens kommunernes  

 planlægning af de kommunale sundhedsordninger - sundhedspleje,  

 skolesundhedspleje og hjemmesygepleje - følger bestemmelser i § 26 i lov om  

 styrelse af sociale og visse sundhedsmæssige anliggender.
Egentlige  

 samarbejdsbestemmelser findes i sygesikringslovens § 23.
 Ved lovforslaget ophæves disse bestemmelser og erstattes af fælles  

 bestemmelser for samarbejde og planlægning, som omfatter samtlige de  

 kommunale og amtskommunale opgaver i henhold til §§ 3-5.
 I forhold til den nuværende lovgivning indeholder lovforslaget 4 større  

 ændringer i forbindelse med planlægning og samarbejde på sundhedsområdet.
1) For det første foreslås det, at der i hver amtskommune skal foreligge  

 en sammenhængende plan for betjeningen af amtskommunens borgere inden for  

 sundhedsvæsenet.
Planen skal omfatte sygehusvæsenet, ydelser i privat  

 praksis, fødselsbetjening, amtskommunens forebyggende foranstaltninger m.v.
 Ved en sammenhængende planlægning vil den enkelte amtskommune skulle tage  

 stilling til prioriteringen og afvejningen mellem sundhedsvæsenets mål og  

 midler, herunder mulighederne for at overflytte opgaver fra sygehusvæsenet  

 til praksissektoren.
Det enkelte amtsråd skal gennemgå sundhedsplanen i løbet af valgperioden.  

 Det er derimod ikke foreslået, at denne gennemgang skal ske på et bestemt  

 tidspunkt i løbet af den kommunale valgperiode.
Det samme gælder for  

 forslaget om kommunale redegørelser.
Hermed er imødekommet et ønske fra  

 kommunal side om færrest mulige tidsmæssige bindinger på samarbejdet mellem  

 amtskommunerne og kommunerne.
Bestemmelsen om en sammenhængende planlægning ændrer ikke den nuværende  

 opgave- og kompetencefordeling mellem de kommunale myndigheder og  

 praksissektoren.
Planlægningen sigter alene mod, at den enkelte amtskommune  

 får et bedre grundlag for de konkrete beslutninger.
Selve udmøntningen af  

 planlægningen vil på sygehusområdet fortsat ske ved konkrete  

 budgetbeslutninger m.v., mens udmøntningen af planlægningen på praksisområdet  

 vil ske ved forhandlinger og på grundlag af de foreliggende overenskomster og  

 evt. efter indgåelse af lokale aftaler med de berørte parter.
Forslaget om en  

 sammenhængende sundhedsplanlægning vil ikke ændre praksissektorens nuværende  

 liberale status.
 For at sikre den tilsigtede sammenhæng og samordning inden for  

 sundhedsvæsenet foreslås det at inddrage såvel kommunerne som praksissektoren  

 i sundhedsplanlægningen.
2) Som den anden større ændring foreslås, at kommunalbestyrelserne på et  

 møde i hver valgperiode skal behandle en redegørelse for deres aktiviteter på  

 sundhedsområdet.
Kommunernes indsats på sundheds- og forebyggelsesområdet har  

 i de senere år været stadig stigende.
Denne udvikling vil blive understøttet  

 ved redegørelsen, som vil lægge fastere rammer om indsatsen, synliggøre den  

 og danne grundlag for en bredere prioritering.
3) Den tredie større ændring vedrører nye bestemmelser for samarbejdet  

 mellem det enkelte amtsråd, kommunalbestyrelserne i amtskommunen og de alment  

 praktiserende læger, praktiserende speciallæger m.v.. På sygehusområdet  

 indeholder lovgivningen i dag ikke bestemmelser for sygehusvæsenets  

 samarbejde med sundhedsvæsenets øvrige områder og de tilgrænsende sektorer.  

 På sygesikringsområdet er der i sygesikringslovens § 23 fastsat bestemmelser  

 om 2 samarbejdsudvalg.
På baggrund af erfaringerne med disse lovbestemte  

 udvalg og udviklingen med etablering af nye og mere velfungerende  

 samarbejdsformer samt ophævelsen af bestemmelsen om det sociale udvalgs  

 selvstændige kompetence foreslås den nuværende lovbestemte udvalgsstruktur  

 afskaffet.
I stedet overlades det til amtskommunerne, kommunerne og  

 praksissektoren selv at tilrettelægge samarbejdet ud fra lokale behov og  

 ønsker.
4) Som den fjerde større ændring foreslås, at sundhedsministeren får  

 bemyndigelse til at fastsætte regler for visitation, når væsentlige hensyn  

 taler for, at visse behandlingsformer samles på eet eller ganske få sygehuse.  

 Lovbestemmelsen bygger på en forventning om, at der så vidt muligt  

 tilvejebringes aftaler om visitation, hvilket er understreget derved, at der  

 forudsættes en forudgående forhandling.
Formålet med bestemmelsen er at  

 tilgodese hensynet til behandlingens kvalitet.
Samtidig vil bestemmelsen  

 kunne understøtte en effektiv udnyttelse af sundhedsvæsenets ressourcer, ved  

 at specialiserede funktioner ikke bliver udbygget ud over, hvad der er  

 behovsmæssig og økonomisk grundlag for.
Til § 47 Nødvendigheden af et tæt og fast samarbejde mellem de forskellige dele af  

 sundheds- og socialvæsenet er blevet fremhævet gentagne gange i de senere år,  

 f.eks. i forbindelse med etableringen af distriktspsykiatriske ordninger.
I  

 de kommende år vil kravet om samarbejde og sammenhæng blive yderligere  

 skærpet i forbindelse med de fortsatte opgaveforskydninger på  

 sundhedsområdet, som har medført og vil medføre, at grænserne mellem  

 sygehussektoren, praksissektoren, den øvrige primære sundhedssektor og  

 socialsektoren bliver stadig mere flydende.
Indtil nu har det bl.a. givet sig  

 udslag i kortere liggetider, mere ambulant og udadgående virksomhed fra  

 sygehusene, udbygning af den kommunale døgnpleje og overflytning af opgaver  

 til de praktiserende læger og kommunerne.
 Formålet med den foreslåede bestemmelse er at sikre et tæt og løbende  

 samarbejde mellem amtskommuner, kommuner, praktiserende læger og øvrige ydere  

 i henhold til kapitel 6 samt de tilgrænsende sektorer, særlig socialsektoren.  

 Det gælder både i forbindelse med behandling, pleje m.v. af den enkelte  

 patient og i forbindelse med tilrettelæggelsen og prioriteringen af indsatsen  

 på sundhedsområdet.
Med forslaget afskaffes sygesikringslovens § 23, stk. 2 og 3, hvorefter  

 der i hver amtskommune skal nedsættes et udvalg med repræsentation fra  

 amtsrådet og kommuneforeningen i amtskommunen til at virke til fremme af  

 samarbejde og samordning mellem praktiserende læger, sygehuse og anden  

 sundhedsmæssig og social virksomhed.
Som behandlet i bemærkningerne til  

 kapitel 13. Administration m.v. afskaffes også sygesikringslovens § 23, stk.  

 4-udvalg, som består af repræsentanter fra § 23, stk. 2-udvalgene og fra  

 vedkommende lægekredsforening.
Disse udvalg har i en vis udstrækning  

 varetaget opgaver i forbindelse med samarbejde, samordning og især  

 planlægning.
 På baggrund af de noget vekslende erfaringer med begge udvalg og de senere  

 års udvikling med opbygning af andre mere fleksible og bedre fungerende  

 samarbejdsmønstre i mange amtskommuner, er det ikke fundet hensigtsmæssigt  

 nærmere at regulere samarbejdsformerne, men at overlade det til det enkelte  

 amtsråd og kommunalbestyrelserne i amtskommunen i fællesskab at tilrettelægge  

 samarbejdet, så det bedst opfylder de lokale behov og ønsker.
 Amtskommunen skal i sin sundhedsplan redegøre for samarbejdet, jf.  

 lovforslagets § 50.
Til § 48 Bestemmelsen, som er ny, sigter mod at udbygge dialogen mellem kommunerne,  

 amtskommunerne, regeringen og Folketinget på sundhedsområdet.
Redegørelsen  

 afgives kort efter kommunalvalget og dermed før, at kommunerne skal behandle  

 deres redegørelser, jf. § 49, og amtskommunerne deres sundhedsplaner, jf. §  

 50, stk. 1. Som led i redegørelsen kan sundhedsministeren pege på områder  

 eller temaer, som kommunerne eller amtskommunerne efter ministerens  

 opfattelse bør behandle mere indgående i deres redegørelser eller planer  

 f.eks. for at fremme en udvikling, få et emne nærmere belyst eller få et  

 område revurderet.
 Sundhedsministeren kan ved udarbejdelsen af retningslinierne bl.a.  

 medvirke til sikring af en fortsat udvikling af den forebyggende indsats  

 inden for de fastlagte økonomiske rammer.
Til § 49 Den foreslåede bestemmelse om, at kommunalbestyrelsen en gang i hver  

 valgperiode skal behandle en sundhedsredegørelse, er ny i forhold til den  

 nuværende lovgivning.
Kommunerne har i de senere år i stigende omfang påtaget sig opgaver af  

 sundhedsmæssig karakter, f.eks. i forbindelse med udbygning af døgnplejen og  

 på det forebyggende område.
Denne udvikling bør fastholdes og styrkes.
En  

 redegørelse vil kunne bidrage hertil ved at skabe grundlag for en mere  

 sammenhængende vurdering og prioritering af kommunens indsats på sundheds- og  

 forebyggelsesområdet og ved at synliggøre indsatsen og området.
Derudover vil  

 redegørelsen kunne give den enkelte kommunalbestyrelse et bedre grundlag for  

 det løbende samarbejde med amtskommunen på sundhedsområdet og for kommunens  

 medvirken i den amtskommunale sundhedsplanlægning, herunder udarbejdelse af  

 høringsudtalelse over forslag til den amtskommunale sundhedsplan i henhold  

 til § 51, stk. 1.
 De kommunale redegørelser skal omfatte kommunens tilrettelæggelse af  

 ordningerne i henhold til kapitel 4 og 5, kommunens forebyggende og  

 sundhedsfremmende foranstaltninger i øvrigt samt sundhedsberedskabet i  

 kommunen.
Redegørelsens behandling af de kommunale sundhedsordninger i henhold til  

 kapitel 4 og 5 erstatter tidligere bestemmelser i den sociale styrelseslov  

 for planlægning af de kommunale sundhedsordninger.
Behandlingen af  

 sundhedsberedskabet i kommunen er en direkte følge af hovedprincippet i det  

 civile beredskab om, at den myndighed, der varetager en opgave til daglig,  

 også skal forestå den i en beredskabssituation og følgelig har den løbende  

 planlægningsopgave.
Til § 50 Bestemmelsen fastsætter, at der i hver amtskommune skal foreligge en  

 sundhedsplan, der skal behandles på et møde i amtsrådet i hver valgperiode.
Planlægningen af det amtskommunale sundhedsvæsen følger i dag forskellige  

 regel- og aftalesæt.
På sygehusområdet er hovedområderne for en sygehusplan  

 reguleret i sygehuslovens § 11, stk. 2, hvorefter en plan skal omfatte drift  

 eller benyttelse af de institutioner, som er nævnt i lovens § 3.  

 Sygesikringsloven indeholder ikke bestemmelser om praksisplanlægningens  

 indhold.
Planlægningen på praksisområdet baserer sig på aftaler mellem  

 overenskomstens parter og er reguleret i sygesikringsoverenskomsterne for  

 almen lægehjælp, speciallægehjælp m.fl.
I forhold til den nuværende planlægning på sundhedsområdet indebærer  

 forslaget, at den nuværende sektoropdelte planlægning af det amtskommunale  

 sundhedsvæsen erstattes af en sammenhængende sundhedsplanlægning, som  

 omfatter samtlige de amtskommunale opgaver på sundhedsområdet, jf. § 4, og  

 som inddrager kommunerne og praksissektoren i planlægningen, jf. også § 51.  

 Denne ændring indføres for at tilgodese behovet for en styrket samordning og  

 for en samlet prioritering og afvejning mellem sundhedsvæsenets forskellige  

 dele.
Et væsentligt område for en sammenhængende sundhedsplanlægning vil være  

 at undersøge og beskrive mulighederne for at overføre opgaver fra  

 sygehusvæsenet til den primære sundhedssektor f.eks. skadebehandling,  

 forundersøgelser og efterbehandling.
Den sammenhængende sundhedsplanlægning indebærer ingen ændring i  

 praksissektorens nuværende liberale status.
I dag er praksisplanlægningen  

 reguleret i overenskomsterne mellem den offentlige sygesikring og de enkelte  

 organisationer, som indeholder bestemmelser om bl.a. plangrundlag,  

 planforudsætninger, vejledende normer for planerne samt godkendelse af  

 planerne.
Samtlige disse spørgsmål kan fortsat indgå i overenskomsterne og  

 gennemførelse af en af amtsrådet vedtagen plan vil fortsat forudsætte, at  

 planen enten er i overensstemmelse med allerede indgåede aftaler, eller at  

 der indgås nye aftaler, som sikrer dens gennemførelse.
Flere amtskommuner har allerede påbegyndt en mere sammenhængende  

 sundhedsplanlægning.
Lovforslaget er således i overensstemmelse med  

 amtskommunernes egne bestræbelser på at forbedre sundhedsplanlægningen.
I  

 forhold til denne udvikling indebærer lovforslaget, at alle amtskommuner  

 fremover skal have en sammenhængende sundhedsplan, og at kommunerne og  

 praksissektoren skal inddrages i planlægning ved høring over forslag til  

 sundhedsplan, jf. § 51.
Bestemmelsen i stk. 1 fastsætter de overordnede indholdsmæssige rammer for  

 en sundhedsplan.
Disse krav opfyldes allerede helt eller delvist i den  

 sammenhængende sundhedsplanlægning, som flere amtskommuner har igangsat.  

 Bestemmelsen sigter heller ikke så meget mod at regulere den enkelte  

 amtskommunes planlægning inden for sundhedsvæsenet som på at fremme og styrke  

 samarbejde med kommunerne og praksissektoren om tilrettelæggelsen af det  

 amtskommunale sundhedsvæsen, jf. § 51. I forhold til den nuværende  

 lovgivnings krav til planlægningen på sundhedsområdet indebærer lovforslaget  

 3 egentlige ændringer.
For det første foreslås, at amtskommunen skal redegøre for planens  

 forudsætninger, herunder sundhedstilstanden i amtskommunen.
Hovedsigtet med  

 denne bestemmelse er at udvide sundhedsplanlægningens område fra  

 sygdomsbehandling m.v. til også at rette sig mod forebyggelse og  

 sundhedsfremme.
Sundhedsplanlægningen vil kunne medvirke til en mere aktiv og  

 målrettet forebyggende indsats fra kommuner, amtskommuner m.v. ved at give  

 den grundlæggende beskrivelse af sundhedstilstanden hos amtskommunens  

 befolkning.
For det andet foreslås, at amtsrådet i planen skal redegøre for  

 amtskommunens forebyggende og sundhedsfremmende foranstaltninger.
Som  

 beskrevet i Regeringens Forebyggelsesprogram fra marts 1989 er sigtet hermed  

 at styrke den forebyggende kommunale indsats.
De amtskommunale  

 sundhedsplaners behandling af indsatsen på forebyggelsesområdet vil sammen  

 med de kommunale redegørelser, jf. § 49, kunne danne grundlag for samarbejde  

 om et styrket forebyggende arbejde på det lokale plan.
 Som den tredie ændring foreslås, at samarbejdet både mellem amtskommunen  

 og de alment praktiserende læger, speciallæger og øvrige ydere i henhold til  

 kapitel 6 og mellem amtskommunen, kommunerne i amtskommunen og med andre  

 amtskommuner bliver gjort til genstand for selvstændige redegørelser i  

 sundhedsplanen med henblik på at få etableret og aftalt fastere  

 samarbejdsformer mellem sundhedsvæsenets forskellige dele, at orientere  

 offentligheden m.v. om samarbejdet og endelig fastholde bestræbelserne på at  

 fremme samarbejdet.
Derudover foreslås, at sundhedsberedskabet indgår som en del af  

 amtskommunens sundhedsplanlægning, ligesom det efter § 49 indgår i den  

 kommunale sundhedsredegørelse.
Sundhedsberedskabet forstås traditionelt som  

 sygehusberedskabet, beredskab i primær sundhedstjeneste samt  

 lægemiddelberedskabet, og det er tæt forbundet til f.eks. det hygiejniske  

 beredskab og beredskabet i den sociale sektor.
Efter § 2, stk. 1, i lov om det civile beredskab, jf. lovbekendtgørelse  

 nr. 279 af 3. juni 1985, påhviler det de enkelte ministre inden for deres  

 administrationsområder at træffe foranstaltninger, som til enhver tid måtte  

 være påkrævet med henblik på landets civile beredskab.
Heraf følger, at  

 sundhedsministeren har det overordnede ansvar for sundhedsberedskabet.
I  

 henhold til civil beredskabsloven er hovedprincippet i øvrigt, at den  

 myndighed, der varetager en opgave, også varetager den i  

 beredskabssituationer og derfor har den løbende planlægningsopgave.
I den nuværende sundhedslovgivning er kun sygehusberedskabet omhandlet i  

 sygehuslovens kapitel IV a.
I henhold til civilforsvarslovens § 2 består  

 civilforsvaret bl.a. af sygehusberedskabet, jf. nævnte kapitel i  

 sygehusloven.
 Dette indebærer, at etableringen af sygehusberedskabet sker i henhold til  

 civilforsvarets beredskabsbestemmelser, og at det efter etableringen er  

 underlagt civilforsvarskommandoens operative ledelse i tilfælde af krig.
Efter civilforsvarsloven varetager civilforsvaret opgaver såvel i krig som  

 ved katastrofer i fredstid, medens lov om det civile beredskab alene taler om  

 krigstid.
På grund af den nære sammenhæng betyder det dog ikke, at beredskab  

 i primær sundhedstjeneste ikke også kan tænkes anvendt ved katastrofer i  

 fredstid.
Amtsrådet skal efter bestemmelsen i stk. 2 behandle sin sundhedsplan på et  

 møde i hver valgperiode.
Bestemmelsen indebærer, at amtsrådene skal udarbejde  

 en sammenhængende sundhedsplan i den valgperiode, som falder sammen med  

 lovens ikrafttræden.
I de efterfølgende valgperioder skal amtsrådet mindst en  

 gang gennemgå og vurdere sin sundhedsplan.
På denne baggrund kan amtsrådet  

 f.eks. beslutte at videreføre planen i sin helhed, at gennemføre en række  

 mindre revisioner eller at foretage en gennemgribende revision af dele af  

 planen.
Bestemmelsen tilgodeser et ønske blandt amtsrådene om at få mulighed  

 for at samle planlægningsarbejdet om afgrænsede og særligt presserende  

 områder.
Til § 51 Bestemmelsen fastsætter procedurer for høring af kommunerne og  

 praksissektoren i forbindelse med den amtskommunale sundhedsplanlægning.  

 Bestemmelsen skal sammen med bestemmelsen i § 48 medvirke til at udbygge og  

 styrke samarbejdet og samordningen mellem de forskellige dele af  

 sundhedsvæsenet og mellem sundhedsvæsenet og i de tilgrænsende sektorer, især  

 socialsektoren.
 I følge stk. 1, nr. 1, skal amtsrådet indhente udtalelser fra hver af  

 kommunalbestyrelserne i amtskommunen forud for rådets behandling af forslag  

 til sundhedsplan, herunder ændring af sundhedsplanen.
Som et område, hvor kommunalbestyrelserne må inddrages, kan nævnes det  

 distriktspsykiatriske tilbud.
Dette tilbud forudsætter et tæt samarbejde  

 mellem amtskommunerne og kommunerne.
Som yderligere områder, hvor kommunalbestyrelserne kan have en umiddelbar  

 interesse i at blive inddraget, kan nævnes alternativer til  

 sygehusindlæggelse, genoptræning og lignende ydelser, hvor kommunale og  

 amtskommunale tilbud enten kan erstatte eller supplere hinanden.  

 Kommunalbestyrelserne kan derudover have en mere generel interesse i at få  

 lejlighed til at udtale sig over og stille forslag til ændringer i det  

 amtskommunale sundhedsvæsens betjening af kommunens befolkning.
Det er  

 åbenbart i forbindelse med ændringer i sygehusbetjeningen, men kan også være  

 tilfældet i forbindelse med betjeningen med almen lægehjælp.
 For Københavns og Frederiksberg kommuner vil høringspligten være opfyldt i  

 og med, at forslaget til sundhedsplan behandles i borgerrepræsentationen og  

 kommunalbestyrelsen.
 Efter stk. 1, nr. 2, skal amtsrådet indhente udtalelser fra de alment  

 praktiserende læger, speciallæger og øvrige ydere i henhold til kapitel 6  

 over forslag til sundhedsplan, herunder ændring af planen.
På praksisområdet beror planlægningen, plangodkendelsen og  

 planudmøntningen i dag på et samarbejde mellem den offentlige sygesikring og  

 de praktiserende læger efter aftale i overenskomsterne.
Med forslaget om en  

 sammenhængende sundhedsplanlægning i hver enkelt amtskommune vil  

 planlægningen og plangodkendelsen ikke længere være et aftalespørgsmål mellem  

 overenskomstens parter, hvorimod udmøntningen af en plan fortsat vil bygge på  

 forhandlinger mellem parterne.
Bestemmelsen i stk. 1 vil medvirke til en større offentlighed og åbenhed  

 om sundhedsplanlægningen.
Især bestemmelsen om høring af  

 kommunalbestyrelserne i stk. 1, nr. 1, vil skabe opmærksomhed om planen og  

 lægge op til lokal debat om planen og dens forslag til betjening af  

 lokalområdet.
Som flere amtsråd allerede har gjort, kan de enkelte  

 amtskommuner selv inddrage offentligheden i sundhedsplanlægningen, også for  

 at få en bredere debat af det amtskommunale sundhedsvæsen.
Med bestemmelsen i stk. 1, nr. 2, sikres praksissektorens fortsatte  

 medvirken i planlægningen.
I forhold til i dag bliver praksissektorens  

 deltagelse i planlægningen udvidet fra alene at omfatte praksisområdet til at  

 omfatte hele det amtskommunale sundhedsvæsen.
Herved forbedres  

 praksissektorens muligheder for at præge den samlede planlægning af  

 sundhedsvæsenet.
 Forslagets stk. 2 svarer til sygehuslovens § 11, stk. 4. Rådgivning  

 vedrørende sygehusberedskabsdelen af sundhedsplanen indhentes hos  

 Civilforsvarsstyrelsen.
Til § 52 Den foreslåede bestemmelse svarer indholdsmæssigt til sygehuslovens § 11,  

 stk. 3.
Til § 53 Ifølge sygehuslovens § 11, stk. 6, skal amtskommunerne indsende deres  

 sygehusplan eller ændring af sygehusplan til sundhedsministeren.
Ministeren  

 kan meddele sine bemærkninger til planerne.
I særlige tilfælde, når  

 væsentlige sundhedsmæssige hensyn taler herfor, kan ministeren bestemme, at  

 amtsrådet skal behandle sin plan eller planændring på ny.
Med den foreslåede bestemmelse opretholdes kravet om, at amtskommunerne  

 indsender deres planer til sundhedsministeren.
Samtidig er bestemmelsen  

 udvidet til også at omfatte Sundhedsstyrelsen i overensstemmelse med  

 eksisterende praksis.
Sundhedsministeriet sender planerne til  

 Civilforsvarsstyrelsen.
Derimod er der ikke fundet grundlag for at opretholde  

 den særlige hjemmel til ministeren til at meddele sine bemærkninger til de  

 amtskommunale sundhedsplaner og eventuelt henvise dem til fornyet behandling  

 i amtsrådet.
Sundhedsministeren vil også uden hjemlen kunne meddele sine  

 bemærkninger og i den forbindelse anmode amtsrådet om at overveje eller  

 behandle planen på ny, hvis væsentlige sundhedsmæssige hensyn taler derfor.
Til § 54 Bestemmelserne i stk. 1-3 svarer til reglerne i sygehuslovens § 13 om  

 benyttelse af lands- og landsdelsafdelinger på fremmede amtskommunale  

 sygehuse samt på statslige og private sygehuse, idet stk. 4 dog foreslås  

 ophævet.
Efter denne bestemmelse kan ministeren, når en amtskommune ikke har  

 indgået de fornødne aftaler efter stk. 1 bestemme, at amtskommunen kan  

 afkræves betaling uden dens samtykke for patienter, som behandles på lands-  

 og landsdelsafdelinger uden for amtskommunens sygehusvæsen.
Den bestemmelse  

 har aldrig været anvendt, og i øvrigt indeholder den kommunale styrelseslov  

 de tilstrækkelige midler til at opnå det samme, som bestemmelsen i  

 sygehuslovens § 13, stk. 4.
 Den foreslåede bestemmelse i stk. 4, som er ny i forhold til den nuværende  

 lovgivning, bemyndiger ministeren til, når væsentlige hensyn taler herfor,  

 efter forhandling med amtsrådene i fællesskab at fastsætte bindende  

 visitations- og betalingsregler med henblik på at samle bestemte former for  

 sygdomsbehandling på eet eller få sygehuse.
Formålet med bestemmelsen er at tilgodese hensynet til behandlingens  

 kvalitet.
Ved at samle visse behandlingsformer på eet eller få sygehuse kan  

 der skabes de bedste forudsætninger for at tilbyde patienterne en mere  

 kvalificeret behandling, fordi behandlingen kan varetages af et personale,  

 der har erfaring, rutine og sagkundskab inden for den enkelte sygdom.
Dette  

 særlige hensyn til behandlingskvaliteten vil i særlig grad gøre sig gældende  

 for så vidt angår behandlingsformer for relativt små patientgrupper.
 Ved at tilgodese hensynet til behandlingskvaliteten vil man endvidere  

 kunne samle sygdomsbehandling, som kræver et højt specialiseringsniveau m.v.  

 på et begrænset antal sygehuse.
Herved vil opnås en mere effektiv udnyttelse af sundhedsvæsenets  

 ressourcer, hvilket også kommer patienterne til gode.
Som eksempler kan  

 nævnes cystisk fibrose, primær knoglekræft og knoglemarvstransplantation.
 Bestemmelsen i stk. 4 forudsættes først og fremmest anvendt i tilfælde,  

 hvor de ovenstående hensyn ikke allerede er tilgodeset i rimeligt omfang i  

 forbindelse med de indgåede aftaler i henhold til stk. 1-3 eller ved  

 indgåelse af aftaler mellem amtskommunerne og sundhedsministeren.
Til kapitel 12 Med lovforslaget ophæves dels lovbestemmelserne for en række råd og  

 udvalg, dels de særlige klageregler i sygehusloven og sygesikringsloven.
Af  

 større ændringer foreslås desuden indført aktindsigt i optegnelser m.v. hos  

 de alment praktiserende læger m.v. svarende til den nuværende aktindsigt i  

 sygehusjournaler.
 Endvidere foreslås indført ensartede regler om adgangen til at videregive  

 helbredsoplysninger inden for sundhedsvæsenet, uanset om oplysningerne er  

 ført manuelt i sygehusjournaler eller lignende eller er registreret på edb.
1. Det amtskommunale og det kommunale sundhedsvæsen forvaltes efter  

 reglerne i lov om kommunernes styrelse.
I sygehuslovens kapitel 6.  

 Sygehusrådet og sygesikringslovens kapitel 6. Administration findes derudover  

 en række særlige administrationsbestemmelser fortrinsvis om nedsættelse af  

 særlige råd og udvalg til at bistå ved og forestå dele af forvaltningen af  

 den nuværende sundhedslovgivning.
 Det drejer sig om sygehusrådet i henhold til sygehuslovens § 19 og 20,  

 medicintilskudsnævnet i henhold til sygesikringslovens § 7, amtskommunale  

 samarbejdsudvalg mellem amtskommunen og kommuneforeningen i amtskommunen i  

 henhold til sygesikringslovens § 23, stk. 2, amtskommunale fællesudvalg  

 mellem § 23, stk. 2-udvalget og vedkommende lægekredsforening(er) i henhold  

 til sygesikringslovens § 23, stk. 4, sygesikringsnævnet for søfarende i  

 henhold til sygesikringslovens § 24, stk. 3, Sygesikringens  

 Forhandlingsudvalg i henhold til sygesikringslovens § 26 og  

 landssamarbejdsudvalg mellem Den almindelige danske lægeforening og  

 repræsentanter fra Sygesikringens Forhandlingsudvalg i henhold til  

 sygesikringslovens § 27, stk. 1, voldgiftsråd i henhold til  

 sygesikringslovens § 27, stk. 3, samt tilsvarende landssamarbejdsudvalg og  

 voldgiftsråd oprettet af sundhedsministeren efter bemyndigelse i henhold til  

 sygesikringsloven § 27, stk. 6.
Størstedelen af lovbestemmelserne vedr. råd og udvalg foreslås afskaffet.  

 Fra den nuværende sygehuslov drejer det sig om Sygehusrådet og fra  

 sygesikringsloven om alle udvalg og råd på nær medicintilskudsnævnet.
Disse  

 råd og udvalg har fortrinsvis til opgave at formidle et samarbejde mellem  

 forskellige dele af sundhedsvæsenet.
Det er vurderingen, at et effektivt og  

 bæredygtigt samarbejde inden for sundhedsvæsenet bedre kan tilvejebringes ved  

 at overlade det til de berørte parter selv at tilrettelægge samarbejdet, end  

 ved at lovgive om samarbejdsformer m.v., jf. bemærkningerne til lovforslagets  

 § 47.
 Til de enkelte forslag om afskaffelse af råd og udvalg kan knyttes  

 følgende bemærkninger, idet der med hensyn til § 23, stk. 2-udvalgene og  

 Sygesikringens Forhandlingsudvalg i henhold til sygesikringslovens § 26  

 henvises til henholdsvis kapitel 11 og kapitel 6.
Sygehusrådet har efter sygehusloven varetaget en række koordinerende og  

 rådgivende opgaver mellem centrale og decentrale sygehusmyndigheder.
Efter  

 afskaffelsen i 1985 af den statslige godkendelse af sygehusplaner kan rådet  

 ikke længere anses for påkrævet.
Udvalgene efter sygesikringslovens § 23, stk. 4, har til opgave at  

 behandle klager vedr. lægebetjeningen efter nærmere regler fastsat i  

 overenskomsten samt i øvrigt varetage opgaver efter overenskomsten eller  

 lokal aftale.
Efter de gældende overenskomster omfatter udvalgenes  

 hovedopgaver fortrinsvis praksisplanlægning og samordningsforanstaltninger  

 mellem sygesikringens ydelser og sygehusvæsenet.
Klagesagsbehandling er  

 derimod ikke henlagt til udvalgene, men til særlige udvalg nedsat i henhold  

 til overenskomst.
Baggrunden for afskaffelsen af § 23, stk. 4-udvalgene er  

 dels, at deres opgaver i et vidt omfang varetages af udvalg oprettet i  

 henhold til overenskomst, dels at deres opgaver i forbindelse med planlægning  

 falder bort i forbindelse med forslaget til nye planlægnings- og  

 samarbejdsbestemmelser, jf. kapitel 11.
Sygesikringsnævnet for søfarende i henhold til § 24, stk. 3, er rådgivende  

 over for sundhedsministeren og Søfartsstyrelsen.
Der er ikke behov for et  

 permanent nævn, da den fornødne rådgivning kan indhentes fra de berørte  

 parter i de enkelte sager.
Hvis der senere måtte vise sig behov for et sådant  

 nævn, kan sundhedsministeren alligevel nedsætte dette med henblik på  

 almindelig rådgivning m.v.
Landssamarbejdsudvalgene og voldgiftsrådene i henhold til § 27 er aldrig  

 etableret.
Derimod er der oprettet landssamarbejdsudvalg og voldgiftsråd  

 efter overenskomstmæssige aftaler.
Bestemmelsen i § 27 må derfor anses for  

 overflødig og foreslås afskaffet.
Endelig foreslås bestemmelserne i sygesikringslovens § 24, stk. 1 og 2,  

 ophævet.
Efter bestemmelserne kan ministeren dels bemyndige Sundhedsstyrelsen  

 til at fastsætte bestemmelser vedr. tilskud til tandeftersyn og  

 tandbehandling og vedr. tilskud til fysioterapi og kiropraktik, dels henlægge  

 ministerens opgaver i følge loven til anden central statsmyndighed, herunder  

 efter forhandling med socialministeren til Socialministeriet.
Bestemmelserne  

 er overflødige, idet ministeren også uden hjemmel vil kunne bemyndige  

 Sundhedsstyrelsen eller - efter aftale med vedkommende minister - andre  

 centrale statsmyndigheder til på sine vegne at varetage nærmere afgrænsede  

 dele af ministerens opgaver efter loven.
Ophævelsen af § 24, stk. 1 og 2,  

 sigter ikke imod nogen ændringer i den nuværende administration, hvorefter  

 opgaver vedr. særlig sygesikring for søfarende varetages af Søfartsstyrelsen.
2. Lov om offentlig sygesikring og lov om sygehusvæsenet indeholder  

 udtrykkelige regler om klage over beslutninger, der træffes af de offentlige  

 myndigheder om retten til ydelser.
Efter sygesikringslovens § 24, stk. 4-6,  

 kan afgørelser, der er truffet af kommunalbestyrelsen, indbringes for  

 amtsankenævnet (i København og Frederiksberg dog for Den sociale  

 Ankestyrelse), mens afgørelser truffet af amtsrådet (eller af det sociale  

 udvalg på amtsrådets vegne) kan indbringes for Den sociale Ankestyrelse.  

 Efter sygehuslovens § 9 kan afgørelser om, på hvilke vilkår en person har ret  

 til sygehusbehandling samt befordring eller befordringsgodtgørelse påklages  

 til Den Sociale Ankestyrelse.
Amtsankenævnene og Den sociale Ankestyrelse har imidlertid ikke haft nogen  

 reel mulighed for at skabe et sammenhængende grundlag for virksomheden som  

 klageinstans på sundhedsområdet, allerede fordi de rejste klager har været  

 temmelig få og spredte.
De nævnte ankeinstanser er desuden primært etableret  

 med den opgave at behandle klager inden for det sociale område, hvor de  

 sociale udvalgs selvstændige stilling i kommunestyret i øvrigt nu er ophævet.  

 Til belysning af omfanget af klager kan det som eksempel nævnes, at Den  

 Sociale Ankestyrelse i 1986 og 1987 behandlede ialt 7 og 28 klagesager  

 angående ydelser efter henholdsvis sygehusloven og sygesikringsloven svarende  

 til ialt godt 2 promille af de omkring 15.000 sager, som styrelsen har  

 behandlet i løbet af de nævnte 2 år.
Der foreligger ikke på centralt hold  

 tilsvarende oplysninger om antallet af klagesager, der er indbragt for  

 amtsankenævnene.
Klager på sundhedsområdet er imidlertid væsensforskellige  

 fra klager om adgangen til sociale ydelser.
Hertil kommer, at der ikke i de  

 øvrige love, som er berørt af lovforslaget, findes særlige klageregler.
På  

 denne baggrund er de særlige klageregler i sygesikringslovens § 24, stk. 4-6,  

 og sygehuslovens § 9 foreslået ophævet.
 Herefter er de kommunale myndigheders virksomhed på sundhedsområdet  

 omfattet af det almindelige tilsyn med kommuner (tilsynsrådene) og  

 amtskommuner (Indenrigsministeriet) i medfør af lov om kommunernes styrelse.  

 Tilsynsmyndigheden vil således kunne tage stilling til, om en amtskommune har  

 handlet i strid med lovgivningen, når det gælder en persons adgang til  

 ydelser, jf. lovforslagets kapitel 3-10. De kommunale myndigheder skal efter  

 forvaltningslovens § 7, stk. 1, tillige oplyse borgerne om muligheden for at  

 rette henvendelse til tilsynsmyndigheden, når der skønnes at være behov  

 herfor.
For så vidt angår klager over den faglige virksomhed, som udøves af  

 personer under sundhedsvæsenet, vil der ikke i forbindelse med ophævelsen af  

 de pågældende bestemmelser ske nogen ændring af retstilstanden, idet sådanne  

 klager fortsat indbringes for Sundhedsvæsenets Patientklagenævn i medfør af  

 bestemmelserne i kapitel 3 i lov om sundhedsvæsenets centralstyrelse m.v.  

 Efter lovens § 4, stk. 1, fører Sundhedsstyrelsen tilsyn med den  

 sundhedsfaglige virksomhed, der udføres af personer inden for  

 sundhedsvæsenet.
Efter § 5 i lov om embedslægeinstitutioner bistår  

 embedslægerne Sundhedsstyrelsen hermed.
Endelig er Sundhedsstyrelsen efter  

 centralstyrelseslovens § 2 forpligtet til at følge sundhedsforholdene,  

 ligesom styrelsen i fornødent omfang skal orientere vedkommende myndighed om  

 konstaterede overtrædelser eller mangler på sundhedsområdet.
 Efter en samlet vurdering kan den foreslåede ophævelse af de særlige  

 klageregler derfor ikke anses for at indebære nogen svækkelse af borgernes  

 retssikkerhed.
Til § 55 Bestemmelsen svarer til bestemmelserne for medicintilskudsnævnet i  

 sygesikringslovens § 7, som ændret ved lov nr. 343 af 24. maj 1989 (tilskud  

 til lægemidler). Da medicintilskudsnævnets medlemmer er omfattet af de  

 almindelige inhabilitetsregler i forvaltningslovens kapitel 2, er den  

 hidtidige regel om, at medlemmerne ikke må være økonomisk interesserede i  

 nogen virksomhed, som fremstiller, importerer eller forhandler lægemidler,  

 dog udeladt.
Som konsekvens af ophævelsen af lovbestemmelserne om  

 Sygesikringens Forhandlingsudvalg, jf. bemærkningerne til kapitel 6, er det  

 fremover amtsrådene i fællesskab, herunder Københavns og Frederiksberg  

 kommuner, som indstiller et medlem til sundhedsministeren og ikke  

 Sygesikringens Forhandlingsudvalg.
Til § 56 For så vidt angår privat praktiserende læger, tandlæger m.fl. svarer  

 bestemmelsen indholdsmæssigt til sygesikringslovens § 25. Dog er reglen om  

 adgang til at indhente oplysninger fra statslige og kommunale myndigheder og  

 institutioner udeladt, idet en sådan adgang følger af de almindelige regler i  

 forvaltningslovens § 31.
 Oplysningspligten er udvidet til også at omfatte private sygehuse.
Til § 57 Efter offentlighedslovens § 9 har den enkelte borger aktindsigt i sin egen  

 sygehusjournal.
Inden for det offentlige sundhedsvæsen har den enkelte  

 derudover ret til almindelig aktindsigt efter bestemmelserne i  

 offentlighedslovens § 4 med de begrænsninger, der følger af § 7. Denne  

 almindelige aktindsigt gælder for ydelserne efter lovforslagets kapitel 4, 5  

 og 9. Derimod har den enkelte ikke efter den gældende lovgivning aktindsigt i  

 de oplysninger, en alment praktiserende læge, praktiserende speciallæge m.v.,  

 der arbejder efter en overenskomst med sygesikringen, fører om den pågældende  

 i forbindelse med behandling, undersøgelse m.v.
Imidlertid har borgerne krav på at vide, hvilke oplysninger det offentlige  

 sundhedsvæsen indsamler og opbevarer om dem.
Det foreslås derfor, at den  

 enkelte får aktindsigt i de optegnelser m.v., som er udarbejdet i forbindelse  

 med ydelser til vedkommende efter kapitel 3 og 6. Aktindsigt må betragtes som  

 led i en almindelig god orientering af patienten, og der vil derfor ikke være  

 grundlag for særskilt honorering.
Aktindsigten vil omfatte dels de  

 optegnelser, den alment praktiserende læge, praktiserende speciallæge m.v.  

 har udarbejdet i forbindelse med patientkontakten, dels korrespondance med  

 andre læger, sygehuse, myndigheder m.fl., samt svar på laboratorieprøver,  

 røntgenbilleder eller beskrivelser heraf og lignende.
Herved vil der være  

 aktindsigt i samtlige journaler og optegnelser m.v. udarbejdet som led i det  

 offentlige sundhedsvæsens virksomhed.
 Bestemmelsen i stk. 2 findes tilsvarende i offentlighedslovens § 9 om  

 aktindsigt i sygehusjournaler.
 Efter stk. 3 kan sundhedsministeren fastsætte nærmere regler om aktindsigt  

 efter stk. 1.
Til § 58 Formålet med § 58 er at sikre, at der af hensyn til en sammenhængende og  

 effektiv patientbehandling kan ske videregivelse af helbredsoplysninger inden  

 for sundhedsvæsenet samtidig med, at tavshedspligten respekteres.
Endvidere  

 indføres ensartede regler for videregivelse, uanset om oplysningerne er ført  

 manuelt i sygehusjournaler eller manuelle registre eller er registreret på  

 edb.
Videregivelse af helbredsoplysninger reguleres i dag for manuelt førte  

 oplysningers vedkommende af forvaltningslovens §§ 27-28 og for  

 edb-registrerede oplysningers vedkommende af §§ 16-16 a (om videregivelse til  

 private) og § 21 (om videregivelse til offentlige myndigheder) i lov om  

 offentlige myndigheders registre.
Fælles for de nævnte bestemmelser er, at  

 det samtykke, der kan give grundlag for videregivelse, skal være skriftligt,  

 jf. dog nedenfor om § 16 a, og indeholde oplysning om, hvilken type  

 oplysninger der må videregives, til hvem oplysningerne må videregives og til  

 hvilket formål, samt at det bortfalder senest efter 1 års forløb.
Den 27. maj 1991 vedtog Folketinget som et led i denne harmonisering en  

 ændring af lov om offentlige myndigheders registre, hvorved kravet til  

 samtykke lempedes, således at der med patientens mundtlige (eller evt.  

 skriftlige) samtykke kan ske videregivelse af oplysninger til den alment  

 praktiserende læge, som patienten selv har valgt, eller til en læge, der har  

 patienten i behandling, jf. § 16 a, stk. 1. Lovændringen trådte i kraft den  

 1. september 1991. I bemærkningerne til lovforslaget anførtes bl.a. følgende:  

 »Sundhedsministeriet vil på et senere tidspunkt fremsætte lovforslag om  

 fælles regler for videregivelse af helbredsoplysninger fra journaler,  

 manuelle registre samt edb-registre.
Den foreslåede ændring af lov om  

 offentlige myndigheders registre skal, indtil der foreligger et samlet  

 regelsæt for videregivelse af helbredsoplysninger, medvirke til at forenkle  

 arbejdet med administrationen af videregivelsesbestemmelserne, og det vil på  

 denne måde kunne medvirke til at fremme en ønskelig udvikling i  

 sundhedsvæsenet.« Lovforslagets § 58 udgør således en fravigelse af forvaltningslovens § 28  

 og af registerlovens §§ 16, 16 a og 21. Den nuværende retstilstand har ført  

 til, at flere sygehuskommuner har udformet detaljerede standardblanketter til  

 brug for indhentelse af skriftligt samtykke med henblik på videregivelse af  

 helbredsoplysninger.
Det har dels bevirket en omfattende administration, dels  

 en uensartet praksis, hvortil kommer, at fremgangsmåden har givet anledning  

 til undren hos mange patienter.
 I overensstemmelse med det fundamentale princip om patientens  

 selvbestemmelsesret skal der i forbindelse med indlæggelse eller behandling  

 gives patienten information om behandlingsmuligheder samt om risiko for  

 eventuelle bivirkninger m.v., det såkaldte informerede samtykke, jf.  

 Sundhedsstyrelsens cirkulære af 17. maj 1991 om information og samtykke m.v.
Lovforslagets § 58 om betingelserne for videregivelse af  

 helbredsoplysninger bygger ligeledes på, at der skal indhentes informeret  

 samtykke fra patienten.
Informationen skal her gives på det tidspunkt, hvor  

 det af hensyn til behandlingen skønnes nødvendigt at indhente eller  

 videregive oplysninger om den pågældendes helbredsforhold.
Såfremt patienten  

 giver sit samtykke, kan videregivelsen ske til en anden myndighed, et andet  

 sygehus med henblik på viderebehandling og til den praktiserende læge  

 og/eller speciallæge.
Patienten skal orienteres om, hvilke oplysninger der  

 kan blive tale om at videregive eller indhente i overensstemmelse med det  

 informerede samtykke.
Patienten skal tillige informeres om formålet med og  

 omfanget af videregivelsen eller indhentelsen.
Giver patienten sit samtykke til videregivelsen, skal dette noteres i  

 sygehusjournalen, i den praktiserende læges journaloptegnelser eller markeres  

 i det register, hvori patientens helbredsoplysninger er registreret.
Der vil  

 i øvrigt være tale om videregivelse til personer, der er omfattet af  

 tavshedspligtsbestemmelser i f.eks. forvaltningslov, lægelov eller  

 straffelov.
 Nægter patienten at give samtykke til videregivelse af oplysninger, skal  

 dette respekteres i henhold til bestemmelserne om tavshedspligt.
Til stk. 1. Udgangspunktet er, at oplysninger om patienters  

 helbredsforhold ikke må videregives.
Bestemmelsen gælder for udveksling af  

 oplysninger, uanset om det sker mellem sygehuse, mellem sygehuse og  

 praktiserende læger/speciallæger, mellem praktiserende læger/speciallæger  

 indbyrdes, samt for videregivelse til andre forvaltningsmyndigheder.
Ved  

 helbredsforhold forstås oplysninger om sygdom eller nærmere karakteristik af  

 en persons helbredstilstand.
Bestemmelsen er i forhold til forvaltningslovens regler skærpet med hensyn  

 til afgrænsning af den myndighed, hvorfra indhentelse af oplysninger kræver  

 samtykke, idet grænsen i forslaget er sat til det enkelte sygehus, hvor den  

 efter forvaltningsloven går ved den enkelte amtskommune m.v.
Samtidig gives  

 der med lovforslaget mulighed for at videregive oplysninger efter patientens  

 mundtlige samtykke i modsætning til forvaltningslovens mere restriktive  

 regler, hvor samtykket skal være skriftligt.
Til stk. 2. Bestemmelsen fastsætter undtagelser fra hovedreglen om  

 forbud mod videregivelse.
Efter nr. 1 kan der ske videregivelse efter  

 samtykke fra den, som oplysningen vedrører.
Der stilles intet formkrav til  

 samtykket, som kan være såvel mundtligt som skriftligt.
Bestemmelsen vil være  

 den praktisk væsentligste undtagelsesbestemmelse og vil betyde en styrkelse  

 af patientens rettigheder i forhold til den nuværende retstilstand, idet der  

 altid skal indhentes samtykke til videregivelse, medmindre patienten på grund  

 af sin tilstand er ude af stand til at give samtykke, jf. nr. 3.
Efter nr. 2 kan videregivelse ske uden samtykke, når det følger af  

 lov eller bestemmelser fastsat i henhold til lov, at oplysningen skal  

 videregives.
Som eksempel herpå kan nævnes bistandslovens § 17, som lyder:  

 »Den myndighed, der behandler en sag efter denne lov, kan pålægge den,  

 der søger bistand, at medvirke til sagens oplysning, herunder ved at lade sig  

 undersøge af en læge eller indlægge til observation og behandling.  

 Vedkommende myndighed kan endvidere afkræve andre, der har kendskab til  

 forholdene, oplysninger, som må anses for nødvendige for sagen, herunder  

 indhente sygehusjournaler eller udskrifter heraf.
Oplysninger om økonomiske  

 forhold kan i elektronisk form indhentes fra andre offentlige myndigheder  

 samt arbejdsløshedskasser. ...« Efter nr. 2 kan der således også, bl.a. med hjemmel i lov om  

 sundhedsvæsenets centralstyrelse, ske videregivelse af oplysninger, der er  

 nødvendige for gennemførelse af de offentlige tilsyns- og kontrolopgaver  

 inden for sundhedsvæsenet.
Bestemmelsen i nr. 3 svarer til forvaltningslovens § 28, stk. 2,  

 nr. 3. Videregivelse til varetagelse af private interesser tager sigte på de  

 tilfælde, hvor en patient på grund af sin tilstand er ude af stand til at  

 give samtykke, og det af hensyn til behandlingen er nødvendigt, at der  

 indhentes eller videregives oplysninger.
Tilstanden kan f.eks. bestå i  

 bevidstløshed, ung alder kombineret med manglende mulighed for at indhente  

 samtykke fra forældremyndighedens indehaver og lign.
 Videregivelse til varetagelse af offentlige interesser tager sigte på de  

 tilfælde, hvor der er særlige samfundsinteresser i, at helbredsoplysninger  

 kan videregives, uanset om patienten har givet samtykke hertil, f.eks. om  

 værnepligtiges helbredsforhold ved sessioner.
Til stk. 3. Bestemmelsen fastslår princippet om det informerede  

 samtykke, der også er gældende i forbindelse med patientbehandling, jf.  

 Sundhedsstyrelsens cirkulære af 17. maj 1991 om information og samtykke m.v.  

 Der stilles ikke noget formkrav til samtykket, som derfor kan være såvel  

 mundtligt som skriftligt, men det forudsættes, at der sker notering eller  

 markering af samtykket i journal eller register.
I øvrigt henvises til de  

 almindelige bemærkninger.
 Til stk. 4. I de særlige tilfælde, hvor der er sket videregivelse  

 af helbredsoplysninger uden samtykke på grund af patientens tilstand, skal  

 vedkommende så hurtigt som muligt orienteres om, at videregivelse har fundet  

 sted ledsaget af en begrundelse herfor.
 Til stk. 5. Bestemmelsen fastslår, at også private sygehuse er  

 omfattet af videregivelsesbestemmelserne.
Til § 59 Bestemmelserne svarer indholdsmæssigt til de tilsvarende bestemmelser i  

 lov om offentlige myndigheders registre (§ 16 a, stk. 2-4), idet lovforslaget  

 dog omfatter såvel manuelt førte som edb-registrerede helbredsoplysninger.  

 Når den særlige bestemmelse om forskning og planlægning medtages her, skyldes  

 det det nævnte ønske om at samle alle bestemmelser om videregivelse af  

 helbredsoplysninger i en enkelt lov til en fælles regulering.
De helbredsoplysninger, der efter stk. 1 kan blive tale om at videregive  

 uden samtykke til brug for læger i konkrete forskningsprojekter, kan ud over  

 identifikationsoplysninger og oplysninger om diagnoser være f.eks.  

 indlæggelsestider og -steder samt behandlingsoplysninger.
Det videnskabelige  

 formål skal dog være konkretiseret.
Hvis forskeren efterfølgende ønsker at  

 rette henvendelse til de patienter, som oplysningerne vedrører, kræver det  

 tilladelse fra de ansvarlige overlæger på de sygehusafdelinger eller de  

 læger/speciallæger, der har haft dem i behandling.
Såfremt der er tale om oplysninger, der rækker ud over de i stk. 1 nævnte,  

 kræves af retssikkerhedsmæssige årsager efter stk. 2 Sundhedsstyrelsens  

 godkendelse i forbindelse med videregivelse af oplysninger til forsknings-  

 eller planlægningsmæssige formål.
Der forudsættes desuden fastsat nærmere  

 betingelser for anvendelsen, f.eks. om  

 sletning/anonymisering/kryptografering.
Tilsvarende skal Sundhedsstyrelsens  

 godkendelse indhentes og nærmere betingelser fastsættes i tilfælde af  

 anmodning om videregivelse af oplysninger fra sygehusjournaler eller  

 -registre til forsknings- eller planlægningsmæssige formål til brug for andre  

 end læger.
 Helbredsoplysninger, der således, dvs. uden samtykke fra patienten, er  

 videregivet til forsknings- eller planlægningsformål, må ikke yderligere  

 videregives.
Til kapitel 13 Lovforslagets finansieringsbestemmelser svarer indholdsmæssigt til de  

 nuværende regler med de ændringer, som følger af den foreslåede  

 opgaveomlægning i kapitel 9.
Forslaget om at lade sygehuskommunerne afholde samtlige udgifter til  

 patientbefordring, jf. kapitel 9, indebærer, at kommunerne - med undtagelse  

 af begravelseshjælp - ikke længere afholder nogen udgift vedrørende  

 sygesikring eller sygehusvæsen.
Udgifterne afholdes herefter af  

 amtskommunerne med undtagelse af de mindre dele, som afholdes af staten og af  

 private sygehuse m.v.
Af lov om det civile beredskab følger, at kommunerne og amtskommunerne har  

 ansvaret for det kommunale og amtskommunale civile beredskab, herunder  

 sundhedsberedskabet.
Dette ansvar omfatter også finansiering.
 Som noget nyt foreslås det, at amtskommunerne får mulighed for at opkræve  

 en takst fra kommunerne for færdigbehandlede patienter, der ikke kan  

 udskrives på grund af manglende primærkommunale foranstaltninger.
Til § 60 Bestemmelserne svarer indholdsmæssigt til, hvad der følger af § 1 i lov om  

 sundhedsplejerskeordninger, § 1 i lov om skolelægeordning, §§ 11 og 12 i lov  

 om tandpleje samt § 5, stk. 1 og 2, i lov om hjemmesygeplejerskeordninger og  

 §§ 13 og 21, stk. 2, i lov om offentlig sygesikring.
Til § 61 Bestemmelserne i nr. 1-3 svarer indholdsmæssigt til, hvad der følger af §  

 10, stk. 2 og 3, og § 11, stk. 4, i lov om svangerskabshygiejne og  

 fødselshjælp, § 2, stk. 1, i lov om lægeundersøgelse af børn, § 1, stk. 1, i  

 lov om tilbud om gratis vaccination mod visse sygdomme samt af § 5, stk. 2, i  

 lov om hjemmesygeplejerskeordninger.
I henhold til § 10 i lov om  

 svangerskabshygiejne og fødselshjælp afholder statskassen udgifter til  

 blodprøveundersøgelser i forbindelse med forebyggende helbredsundersøgelser  

 af gravide.
Denne bestemmelse ophæves, således at amtskommunerne fremover  

 skal afholde udgifterne til blodprøveundersøgelser svarende til de regler,  

 som i øvrigt gælder for det amtskommunale sundhedsvæsen.
Der henvises til  

 bemærkningerne til kapitel 3.
 Bestemmelserne i nr. 4-6 svarer indholdsmæssigt til, hvad der følger af  

 sygesikringslovens § 21, stk. 1, og sygehuslovens § 5, stk. 1.
Herudover er det foreslået, at amtskommunerne afholder udgiften til  

 patientbefordring efter lovforslagets kapitel 9, jf. lovforslagets § 61, nr.  

 7. For så vidt angår patientbefordring i forbindelse med behandling på  

 sygehus opretholdes de gældende regler hermed.
Derimod ændres  

 byrdefordelingen med hensyn til udgifterne ved patientbefordring til og fra  

 praktiserende læge, idet disse udgifter hidtil har været afholdt af  

 kommunerne, jf. sygesikringslovens § 21, stk. 2. Der henvises i øvrigt til  

 bemærkningerne til lovforslagets kapitel 9 om patientbefordring.
Til § 62 Bestemmelserne svarer indholdsmæssigt til, hvad der følger af  

 sygesikringslovens § 21, stk. 2, for så vidt angår særlig begravelseshjælp, §  

 21, stk. 3-4, og § 28, stk. 2.
Til § 63 Bestemmelsen svarer til § 5, stk. 3, i lov om  

 hjemmesygeplejerskeordninger.
Til § 64 Bestemmelsen svarer med de ændringer, der følger af forslaget om frit  

 sygehusvalg, til reglerne i sygehuslovens § 5, stk. 5-7.
Til § 65 Ifølge § 36 skal amtskommunerne yde gratis sygehusbehandling til de  

 personer, der bor i den pågældende amtskommune.
Den foreslåede bestemmelse i § 65 giver imidlertid amtskommunerne mulighed  

 for at opkræve en takst fra kommunerne for færdigbehandlede patienter, der er  

 indlagt og som ikke kan udskrives p.g.a. manglende plejehjemspladser eller  

 andre passende kommunale sociale og sundhedsmæssige tilbud, som den  

 pågældende gruppe patienters tilstand måtte gøre påkrævede.
Bestemmelsen  

 gælder alene for det somatiske sygehusvæsen.
 Med hjemmel i frikommuneloven har Nordjyllands og Frederiksborg  

 amtskommuner gennemført forsøg med primærkommunal betaling for den  

 heromhandlede patientgruppe.
Forsøgene må, efter regeringens opfattelse, betegnes som en succes.
I  

 Nordjylland er de primærkommunale foranstaltninger udbygget i et sådant  

 omfang, at antallet af færdigbehandlede ventepatienter i dag er beskedent.  

 Forsøget har også bidraget til øget samarbejde mellem amt og kommuner om de  

 udskrevne patienter, og samtidig er der frigjort kapacitet til særlige  

 ventelisteområder.
Der har gennem årene været mange eksempler på, at et udbygget samarbejde  

 mellem amt og kommuner om udskrivningen af færdigbehandlede patienter har  

 ført til mærkbare resultater.
Der er imidlertid fortsat et større antal  

 færdigbehandlede patienter på sygehusene, og regeringen har derfor ønsket at  

 understøtte de lokale bestræbelser ved at tilvejebringe den heromhandlede  

 hjemmel.
 Formålet med en betalingsordning er at motivere kommunerne til i videre  

 omfang - som alternativ til sygehusindlæggelse - at tilvejebringe de  

 nødvendige og hensigtsmæssige plejetilbud til den pågældende gruppe  

 patienter.
Et andet formål med ordningen er at fremme samarbejdet mellem amt og  

 kommuner om udskrivningen af færdigbehandlede patienter.
Derfor forudsættes  

 det, at ordningen tilrettelægges i samarbejde med primærkommunerne, og  

 herunder drøftes inden den iværksættes.
Det vil i praksis sige, at  

 amtskommunen og kommunerne aftaler samarbejdsformer, som kan sikre, at  

 udskrivningen af patienterne foregår på en sådan måde, at patienterne sikres  

 den nødvendige pleje og omsorg.
Det forudsættes også, at kommunerne sikres  

 den fornødne tid til at indrette budgetterne på betalingsforpligtelsen.
Det  

 betyder med andre ord, at kommunerne skal adviseres om indførelsen af en  

 betalingsordning mindst 5 måneder før vedtagelsen af budgettet.
 Herudover har betalingsordningen til formål at forbedre den  

 kommunaløkonomiske lighed, idet ingen kommune længere vil kunne opnå  

 økonomiske fordele ved at lade amtskommunen varetage plejen for  

 færdigbehandlede patienter.
Ifølge stk. 2 fastsætter sundhedsministeren den maksimale sengedagstakst.  

 Taksten fastsættes med udgangspunkt i oplysninger om omkostningerne ved  

 kommunal pleje for ældre med et omfattende plejebehov.
Det svarer til en pris  

 på kr. 800 pr. dag (jan. 1991). Beløbet reguleres årligt i overensstemmelse  

 med udviklingen i de faktiske udgifter.
For patienter under 67 år nedsættes  

 betalingen med 50 pct.
De friamtskommuner, der har gennemført betalingsordningen efter  

 frikommuneloven, kan, hvis de ønsker det, videreføre deres ordninger til  

 periodens udløb.
Hermed tænkes især på adgangen til at opkræve et ekstra  

 beløb, som tilbageføres til kommunerne.
Til § 66 Bestemmelsen tilsigter først og fremmest at regulere forholdene i de  

 tilfælde, hvor en amtskommune har et psykiatrisk sygehus/afdeling beliggende  

 i en anden amtskommune.
I forbindelse med den åbning af den psykiatriske behandling, der har  

 fundet sted gennem de senere år, anvendes i stigende grad deldøgnsbehandling  

 (daghospital) og ambulant behandling.
Patienter, der førhen var indlagt på  

 sygehus hele døgnet, opholder sig nu kun på sygehuset i dagtimerne, og tager  

 som led i den psykiatriske behandling ofte bolig i nærheden af sygehuset.
 Den foreslåede regel lovfæster i det væsentlige den nuværende praksis,  

 hvorefter den indlæggende amtskommune fortsat er forpligtet til at afholde  

 udgifterne til behandlingen, indtil denne er afsluttet, når patienten har  

 taget bopæl i den fremmede amtskommune som led i behandlingen.
 Som noget nyt indføres en tidsbegrænsning på 2 år for den tidligere  

 bopælsamtskommunes betalingsforpligtelse.
Til § 67 Bestemmelsen svarer til tilskudsbestemmelserne i sygehuslovens § 17.
 Dog er kravet om, at fastsættelsen af regler om statsrefusion af  

 amtskommunale befordringsudgifter ifølge international overenskomst skal ske  

 efter forhandling med socialministeren udeladt som konsekvens af overførslen  

 af sygesikringsområdet til sundhedsministeren (tidligere  

 indenrigsministeren).
Til kapitel 14 Kapitlet indeholder en bemyndigelse til ministeren til at dispensere fra  

 en række af sundhedslovens bestemmelser.
Ud over tandplejelovens § 13  

 indeholder den nuværende sundhedslovgivning ikke egentlige forsøgshjemler til  

 ministeren.
Formålet med den foreslåede bestemmelse er at fremme forsøgsvirksomhed  

 inden for sundhedsvæsenet.
Forsøgsvirksomhed har i de senere år vundet indpas  

 som et nyttigt og velegnet redskab for omstillingen af den offentlige sektor.  

 Som eksempler kan nævnes frikommuneprojektet og Socialministeriets forsøgs-  

 og omstillingsaktiviteter.
Sundhedsministeriet har ydet økonomisk støtte til  

 forsøg og analyser inden for sundhedsvæsenet.
Med den foreslåede bestemmelse bliver der åbnet mulighed for at iværksætte  

 forsøg, som forudsætter, at bestemmelser i sundhedsloven fraviges.
Der kan  

 f.eks. være tale om forsøg med opgavefordelingen og finansierings- og  

 honoreringsordninger.
På disse områder kan det meget ofte være vanskeligt at  

 forudse både de faglige og økonomiske konsekvenser af ændringer.
Det kan  

 derfor være hensigtsmæssigt at gennemføre afgrænsede forsøg, hvor erfaringer  

 vurderes og videreformidles.
På forhånd må det forudses, at ministerens adgang til at dispensere fra  

 loven som led i forsøgsvirksomhed kun vil blive anvendt i et begrænset  

 omfang.
Allerede den nuværende sundhedslovgivning giver kommuner og  

 amtskommuner ganske betydelige muligheder for at tilrettelægge deres indsats  

 på sundhedsområdet efter lokale behov og forhold, og disse muligheder bliver  

 endnu bedre med lovforslaget.
 Forsøgshjemlen omfatter stort set alle lovens bestemmelser.
 I forbindelse med ministerens tilladelse til ved forsøg at fravige lovens  

 bestemmelser skal der lægges afgørende vægt på hensynet til borgernes  

 sundhed, retssikkerhed og velfærd.
 Tilladelse til forsøg i henhold til den foreslåede bestemmelse vil blive  

 bekendtgjort i Lovtidende.
Forsøg, der allerede er godkendt i henhold til frikommuneloven, fortsætter  

 med hjemmel i den i § 68 foreslåede bestemmelse på samme vilkår.
Samtidig  

 ophæves forsøgshjemlerne i frikommuneloven, jf. § 69, stk. 2, nr. 10.
Til § 68 Bestemmelsen i stk. 2 svarer til § 1, 2. pkt., i lov om frikommuner.
Til kapitel 15 Til § 69 Af lovforslagets § 69, stk. 1, fremgår det, at det foreslåede  

 ikrafttrædelsestidspunkt er fastsat til den 1. januar 1993.
Lovforslaget indebærer, at varetagelsen og finansieringen af visse opgaver  

 overføres fra amtskommunerne til kommunerne og omvendt.
Det vil derfor være  

 mest hensigtsmæssigt, at loven træder i kraft ved overgangen mellem de to  

 budgetår, dvs. pr. 1. januar.
Endvidere vil loven gøre det nødvendigt at foretage en gennemgribende  

 revision af en del administrative forskrifter, retningslinier, vejledninger  

 m.v.
Af hensyn til de praktiske muligheder for at gennemføre disse  

 forberedelser er det derfor af betydning, at lovens ikrafttræden ikke  

 fastlægges i umiddelbar forlængelse af lovens vedtagelse.
I § 69, stk. 2, nr. 10, er det foreslået at ophæve §§ 45, 45 a, 45 b, 45 c  

 og 45 d i frikommuneloven, jf. lovbekendtgørelse nr. 644 af 12. september  

 1991, idet disse bestemmelser i frikommuneloven giver hjemmel til som led i  

 forsøg at fravige regler i nogle af de sundhedslove, der er foreslået  

 ophævet.
Frikommunelovens forsøgshjemler på sundhedsområdet omfattes af  

 lovforslagets § 68 om forsøgsvirksomhed.
Til § 70 Bestemmelsen svarer til bestemmelsen i § 17, stk. 3, om aktindsigt i  

 sygehusjournaler i lov nr. 572 af 19. december 1985 om offentlighed i  

 forvaltningen.
Til § 72 Hensigten med den foreslåede ændring af lov om sterilisation og kastration  

 er at give det enkelte amtsråd lettere adgang til at udlægge  

 sterilisationsoperationer fra sygehusene til praksissektoren.
De nærmere vilkår for ydelse af offentlige tilskud til  

 sterilisationsoperationer i privat praksis forudsættes fastlagt i  

 overenskomst mellem amtsrådene i fællesskab og de lægelige organisationer på  

 tilsvarende måde, som for øvrige ydelser i henhold til kapitel 6 i  

 lovforslaget.
Reglerne om tilskud til sterilisationsoperationer i privat  

 praksis vil således blive fastlagt på samme måde som for øvrige lægeydelser i  

 privat praksis.
Til § 73 Bestemmelserne i lov om tilbud om gratis vaccination mod visse sygdomme er  

 indarbejdet i sundhedslovforslagets § 29 (kap. 6), idet loven samtidig hermed  

 foreslås ophævet, jf. lovforslagets § 69, stk. 2, nr. 5. Ændringsforslaget  

 omfatter alene lovhenvisningen i bestemmelsen og er således af rent  

 redaktionel karakter.
Til §§ 74 og 75 Der er tale om konsekvensændringer som følge af vedtagelsen af forslag til  

 lov om det offentlige sundhedsvæsen.
