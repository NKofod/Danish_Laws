Skriftlig fremsættelse (27. januar 1999) By- og boligministeren (Jytte Andersen):
 Herved tillader jeg mig for Folketinget at  

 fremsætte:
 Forslag til lov om ændring af lov om byfornyelse.  

 (Ændrede finansieringsregler m.v.).
(Lovforslag nr.
L 167).
 Lovforslagets formål er at opnå lavere  

 langsigtede omkostninger til byfornyelsesstøtte for staten og kommunen  

 ved at finansiere byfornyelsesudgifterne med lavere forrentede lån end  

 de lange indekslån (IS35-lån). Forslaget er et led i regeringens  

 fortsatte bestræbelser på at opnå fleksibilitet i  

 finansieringen af det støttede byggeri og i byfornyelsen og på  

 sigt reducere de statslige udgifter til ydelsesstøtte bl.a. som  

 følge af den pr. 1.1.1999 indførte ophævelse af  

 afgiftsfritagelsen på indeksobligationer.
IS35-lån er obligatorisk til finansiering af alle  

 lånefinansierede tabsgivende byfornyelsesudgifter og  

 nedrivningsudgifter.
Med henblik på at opnå fleksibilitet i  

 finansieringen og på længere sigt reducere de offentlige udgifter  

 til støtte foreslås en bredere vifte af realkreditlån med  

 mulighed for rentetilpasning til finansiering af de tabsgivende  

 byfornyelsesudgifter.
Princippet i den ændrede finansiering er, at de  

 tabsgivende byfornyelsesudgifter skal finansieres med de realkreditlån,  

 der skønnes at sikre så lave langsigtede  

 finansieringsomkostninger som muligt.
Da valget af konkret låneform  

 afhænger af udviklingen i renteniveauet og rentestrukturen  

 foreslås det, at by- og boligministeren fastsætter nærmere  

 regler for hvilke lån, der skal optages til finansiering af tabsgivende  

 byfornyelsesudgifter.
By- og boligministeren vil i samarbejde med  

 økonomiministeren og finansministeren således nøje  

 følge udviklingen på realkreditmarkedet.
Lånetypen  

 tænkes udmeldt for 1 år af gangen, men med mulighed for hurtig  

 investering i tilfælde af kraftige ændringer i  

 markedsforholdene.
Indekslånene har ikke i praksis været anvendt  

 til finansiering af værdiforøgende byfornyelsesudgifter, hvor  

 ejeren har valgfrihed.
Det foreslås derfor for at undgå  

 usikkerhed omkring finansieringen at afskaffe den nuværende adgang til  

 at finansiere de værdiforøgende byfornyelsesudgifter med  

 indekslån samt at gøre finansiering med 30-årige  

 fastforrentede nominallån obligatorisk.
For så vidt angår de økonomiske  

 konsekvenser, medfører forslaget ikke offentlige udgifter i 1999 og  

 2000. I år 2001 og 2002 udgør de statslige og kommunale udgifter  

 henholdsvis 6 mill. kr. og 18 mill. kr.
Merudgiften fordeles ligeligt  

 på staten og kommune.
Men det skønnes, at der på lang sigt  

 vil være en samlet besparelse for det offentlige ved overgangen til  

 nominallån.
Forslaget skønnes ikke at have  

 nævneværdige administrative konsekvenser for det offentlige,  

 ligesom forslaget ikke har væsentlige økonomiske eller  

 administrative konsekvenser for erhvervslivet.
Endvidere indeholder  

 lovforslaget ingen miljømæssige konsekvenser eller EU-retlige  

 aspekter.
 Ændringerne foreslås at træde i kraft  

 den 1.7.1999.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
