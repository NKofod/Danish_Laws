Ankestyrelsens principafgørelse O-77-95 om samværsbegrænsning - Ankestyrelsens og landsretternes kompetence Resume:
 Østre Landsret har ankebehandlet 2 afgørelser truffet af Ankestyrelsen og har i den forbindelse bl.a. truffet afgørelse om, at Ankestyrelsen har kompetence til at bestemme, at begyndelsestidspunktet for en Børn og unge-udvalgsbeslutning om overvåget samvær i 6 måneder skal regnes fra styrelsens afgørelse.
 Landsretten har endvidere truffet afgørelse om, at retten efter påstand fra en 15-årigs advokat ikke kan bestemme, at forbindelsen mellem den unge og forældrene skal afbrydes, når der ikke i de tidligere instanser er truffet afgørelse herom.
 Endelig blev der truffet afgørelse om, at retten efter påstand fra en 15-årigs advokat ikke kan forlænge den af Ankestyrelsen fastsatte periode for overvåget samvær.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 67, stk. 2, § 67, stk. 3 og § 67, stk. 4 Vejledninger:
Socialministeriets vejledning nr. 11 af 15. december 1992 om bistandslovens bestemmelser om særlig støtte til børn og unge - pkt. 123-125, pkt. 196-198 Sagsfremstilling 1:
Sag nr. 1 - j. nr. 40173-94 Børn og unge-udvalget i en kommune havde under henvisning til bistandslovens § 35, stk. 1, nr. 1 og 4, truffet beslutning om anbringelse uden for hjemmet af en 2-årig dreng uden samtykke fra indehaveren af forældremyndigheden.
Udvalget havde samtidig i medfør af bistandslovens § 67, stk. 3, 1. pkt., jf. stk. 4, truffet beslutning om, at samvær i en periode på 6 måneder kun måtte foregå under tilstedeværelse af en repræsentant for kommunen.
 Afgørelse:
Ankestyrelsen tiltrådte udvalgets afgørelse om anbringelse uden for hjemmet uden samtykke med henvisning til bistandslovens § 35, stk. 1, 1. pkt., nr. 1 og 4, jf. 2. pkt.
Ankestyrelsen tiltrådte endvidere under henvisning til bistandslovens § 67, stk. 3, 1. pkt., jf. stk. 4, udvalgets beslutning om, at samvær i en periode på 6 måneder kun måtte foregå under tilstedeværelse af en repræsentant for kommunen.
Ankestyrelsen bestemte, at periodens begyndelsestidspunkt skulle regnes fra styrelsens afgørelse.
 Ankestyrelsens afgørelse blev herefter indbragt for Østre Landsret.
 Landsrettens dom:
 Landsretten stadfæstede under henvisning til bistandslovens § 35, stk. 1, 1. pkt., nr. 1 og 4, jf. 2. pkt., Ankestyrelsens afgørelse om anbringelse uden for hjemmet uden samtykke.
 Landsretten tiltrådte endvidere, at betingelserne for overvåget samvær i medfør af bistandslovens § 67, stk. 3, 1. pkt., jf. stk. 4, og for den af Ankestyrelsen fastsatte frist var opfyldt.
_____________________________________________________ Sagsfremstilling 2:
Sag nr. 2 - j. nr. 40244-94 Børn og unge-udvalget i en kommune havde under henvisning til bistandslovens § 35, stk. 1, nr. 1 og 4, truffet beslutning om anbringelse uden for hjemmet af en 14-årig pige uden samtykke fra indehaverne af forældremyndigheden.
Udvalget havde samtidig i medfør af bistandslovens § 67, stk. 3, 1. pkt., jf. stk. 4, truffet beslutning om, at samvær indtil videre skulle være overvåget af en repræsentant for kommunen.
 Afgørelse:
 Ankestyrelsen tiltrådte udvalgets afgørelse om anbringelse uden for hjemmet uden samtykke med henvisning til bistandslovens § 35, stk. 1, 1. pkt., nr. 1, jf. 2. pkt.
Ankestyrelsen tiltrådte endvidere under henvisning til bistandslovens § 67, stk. 3, 1. pkt., jf. stk. 4, udvalgets beslutning om, at samvær skulle være overvåget af en repræsentant for kommunen.
Ankestyrelsen bestemte, at beslutningen om overvåget samvær skulle have gyldighed i 6 måneder fra styrelsens afgørelse.
 Ankestyrelsens afgørelse blev herefter indbragt for Østre Landsret, og umiddelbart inden domsforhandlingen fyldte den unge 15 år.
 Den 15-årige, der var enig i beslutningen om anbringelse uden for hjemmet, blev af retten beskikket egen advokat.
 Landsrettens dom:
 Landsretten stadfæstede Ankestyrelsens afgørelse om anbringelse uden for hjemmet uden samtykke, idet betingelserne i bistandslovens § 35, stk. 1, 1. pkt., nr. 1, jf. 2. pkt., og ved sagens behandling i retten tillige § 35, stk. 3, var opfyldt.
Landsretten udtalte, at da der ikke under sagens behandling i de tidligere instanser var truffet bestemmelse om afbrydelse af samværet, havde retten ikke hjemmel til at tage påstanden herom fra den 15-åriges advokat under påkendelse, hvorfor påstanden afvistes.
Landsretten udtalte endvidere, at der ikke i bistandsloven var hjemmel for retten til efter påstand fra den 15-åriges advokat at forlænge perioden for overvåget samvær, hvorfor påstanden herom ligeledes afvistes.
 Landsretten stadfæstede Ankestyrelsens afgørelse om, at samværet skulle være overvåget af en repræsentant for kommunen for en periode af 6 måneder regnet fra Ankestyrelsens afgørelse, idet betingelserne i bistandslovens § 67, stk. 3, 1. pkt., jf. stk. 4, var opfyldt.
