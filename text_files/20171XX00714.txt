Skriftlig fremsættelse (21. marts 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om udstationering af lønmodtagere m.v. (Styrket håndhævelse af RUT med mulighed for administrative tvangsbøder) (Lovforslag nr.
L 194) Lovforslaget følger op på aftalen mellem regeringen og Dansk Folkeparti om finansloven for 2018, hvor det blev aftalt, at der skal etableres hjemmel til at udstede administrative tvangsbøder til udenlandske virksomheder, der vedvarende uretmæssigt ikke anmelder sig i Registret for Udenlandske Tjenesteydere (RUT).
 Lovforslaget indeholder følgende:
 Det foreslås, at Arbejdstilsynet får hjemmel til at påbyde, at en udenlandsk virksomhed straks skal anmelde sig i RUT, såfremt det konstateres, at virksomheden ikke har overholdt anmeldelsespligten.
 Det foreslås, at Arbejdstilsynet, hvis påbuddet ikke efterkommes, kan pålægge virksomheden daglige tvangsbøder, indtil påbuddet efterkommes.
 Det foreslås, at Arbejdstilsynet kan videregive oplysninger til andre offentlige myndigheder og til arbejdsmarkedets parter, når der er givet påbud om anmeldelse eller er pålagt tvangsbøder, og at beskæftigelsesministeren kan fastsætte nærmere regler herom.
 Det foreslås, at klager og indbringelse for domstole over påbud og tvangsbøder ikke har opsættende virkning.
 Det foreslås, at Arbejdstilsynets påbud kan indbringes for Arbejdsmiljøklagenævnet inden for 4 uger.
 Det foreslås, at lovforslaget træder i kraft den 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
