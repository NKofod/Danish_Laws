 En arbejdsgiverforening blev af et fagforbund indklaget for  

 Arbejdsretten med påstand om bod bl. a. for at have handlet  

 overenskomststridigt ved ikke at medvirke til efterregulering af lønninger.  

 Efter de dokumenter, der forelå i sagen, og efter de afgivne forklaringer,  

 fandtes der ikke at være grundlag for at antage, at arbejdsgiverforeningen  

 havde begået overenskomstbrud som påstået, hvorfor arbejdsgiverforeningen  

 frifandtes.
 Under sagen behandles spørgsmålet, om en arbejdsgiverforening har  

 undladt at medvirke til, at en aftalt lønregulering blev gennemført, og i  

 bekræftende fald om der herved er begået bodspådragende overenskomstbrud.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har nedlagt påstand om, at indklagede, Rutebilejernes  

 Arbejdsgiverforening, har handlet overenskomststridigt ved ikke at medvirke  

 til efterregulering af løn hos chaufførerne ansat hos Linjebus, at indklagede  

 tilpligtes at indgå i realitetsforhandlinger med Specialarbejderforbundet i  

 Danmark om efterreguleringen, og at indklagede tilpligtes til  

 Specialarbejderforbundet i Danmark at betale en efter rettens skøn fastsat  

 bod.
 De indklagede, Dansk Arbejdsgiverforening for Rutebilejernes  

 Arbejdsgiverforening, har påstået frifindelse, dog at de er indforstået med  

 at indgå realitetsforhandlinger med Specialarbejderforbundet i Danmark om  

 efterreguleringen (påstandens 2.del).
 SAGSFREMSTILLING:
 I august 1989 blev parterne enige om en lønregulering, idet det midterste,  

 femte, løntrin blev ændret fra at være to- årigt til at være et-årigt.
 I 1991 anlagde Landsorganisationen i Danmark sag ved Arbejdsretten mod  

 Rutebilejernes Arbejdsgiverforening for ikke at ville orientere alle sine  

 medlemmer om lønreguleringen.
 På et møde den 24.marts 1992 blev det bl.a. aftalt, at den da anlagte  

 arbejdsretssag skulle hæves, og tilbagestående efterregulering hos Linjebus  

 finde sted med virkning fra 1. april 1990. For så vidt angår ophørte  

 virksomheder, skulle der ingen efterregulering finde sted.  

 Specialarbejderforbundet i Danmark skulle snarest udarbejde en liste over de  

 chauffører ansat hos Linjebus, som er omfattet af efterreguleringen.
Den 27. marts 1992 underskrev tillidsmanden John E.
Rasmussen og  

 Linjebus'(tidligere Hvidovre Rutebiler) trafikchef, Ejnar Bo Bojesen, en  

 erklæring om, at John E.
Rasmussen under et møde den dag med udgangspunkt i  

 chaufførarkiverne havde fået »forelagt, at chaufførerne der den 1. april  

 1989 var ansat ved Hvidovre Rutebiler, blev korrekt oprykket i ny løngruppe  

 pr. 15. september 1989.« Herefter blev arbejdsretssagen den 2. april 1992 hævet som udenretligt  

 forligt.
 På et nyt møde den 6. juli 1992 blev bl.a. spørgsmålet om ændring af  

 anciennitetstrin/efterregulering drøftet, og det blev herom aftalt, at  

 spørgsmålet skulle drøftes nærmere mellem Specialarbejderforbundet i Danmark  

 og Rutebilejernes Arbejdsgiverforening.
 Den 23. november 1992 blev der mellem parterne holdt et fællesmøde om et  

 andet spørgsmål, og den 4. december 1992 skrev Rutebilejernes  

 Arbejdsgiverforening til Specialarbejderforbundet i Danmark i fortsættelse af  

 fællesmødet bl.a.:
 »1. Ændring af anciennitetstrin/efterregulering som påstået af SiD.
Svar: RA har den klare opfattelse, at oprykning af medarbejdere fra  

 anciennitetstrin 1 til trin 2 ikke medfører yderligere ændringer/reguleringer  

 for medarbejdere med større anciennitet.
Dette er i henhold til dels  

 overenskomstformuleringen, dels overenskomstpartens klare forudsætning ved  

 indgåelse af aftalen.
Uden at foregribe en eventuel fagretlig afgørelse for fremtidig regulering  

 skal RA desuden gøre forældelsesfristen i landsoverenskomsten § 10 stk. 3  

 gældende.« På et fællesmøde den 11.maj 1993 gjorde arbejdsgiversiden gældende, at  

 efterregulering havde fundet sted.
 FORKLARINGER:
 Henning Korshøj Nielsen har bl.a. forklaret, at han er direktør i  

 Rutebilejernes Arbejdsgiverforenings fællessekretariat.
Efter august 1989 fik alle de virksomheder, der er tilsluttet  

 Rutebilejernes Arbejdsgiverforening, meddelelse om, at  

 overenskomstforhandlingerne var sluttet, og at der skulle ske efterregulering  

 af ansatte på løntrin 5-8. Da der senere udefra blev rejst tvivl, om  

 efterregulering var sket, gav Rutebilejernes Arbejdsgiverforening i juli 1991  

 en påmindelse til virksomhederne, der skulle give tilbagemelding om, at man  

 havde opfyldt overenskomsten.
Desuden tog han selv i efteråret 1991 ud til  

 samtlige virksomheder, herunder Linjebus.
 Hos Linjebus konstaterede han ved stikprøver i chaufførkartoteket, at  

 chaufførerne var rykket op som foreskrevet pr. 15. september 1989.  

 Rutebilejernes Arbejdsgiverforening gik den 24. marts 1992 ind på, at  

 tilbagestående efterregulering skulle ske, men man mente selv, at  

 efterregulering var sket.
Den 27. marts 1992 var han igen hos Linjebus og foretog en mere minutiøs  

 gennemgang af chaufførkartoteket og undersøgte specielt tre navne, der var  

 blevet nævnt af Specialarbejderforbundet i Danmark.
Han fandt ingen eksempler  

 på, at oprykning ikke var sket.
Tillidsmanden John E.
Rasmussen kom  

 tilfældigt forbi, så kortene fra kartoteket og underskrev erklæringen.
 Virksomheden drøftede i den følgende tid vistnok sagen med tillidsmanden  

 og den lokale afdeling af Specialarbejderforbundet i Danmark.
Den 6. juli 1992 var chaufførkartoteket igen fremme, og igen kunne ingen  

 fejl konstateres.
Der aftaltes tre punkter, hvor Specialarbejderforbundet i  

 Danmark kunne komme igen med nye oplysninger, men Rutebilejernes  

 Arbejdsgiverforening hørte intet fra forbundet.
 Den 23. november 1992 aftalte man møde til 3. december om  

 søgnehelligdagsbetaling, men såvidt han husker ikke om andet.
 Brevet af 4. december pkt.1 handlede om konsekvensen af nogle i 1991  

 aftalte oprykninger fra løntrin 1, og altså ikke om 1989-overenskomsten.
 Ejnar Bo Bojesen har bl.a. forklaret, at han har været ansat i Hvidovre  

 Rutebiler fra 1986 og nu er trafikchef hos Linjebus.
 Han kan i det hele bekræfte Henning Korshøj Nielsens forklaring og  

 yderligere oplyse, at der den 15.april 1992 blev holdt et lokalt møde, hvor  

 de tre chauffører, der ikke mente at have fået efterregulering, også deltog.  

 Tage Hansen fra Specialarbejderforbundet i Danmark ville endnu engang  

 undersøge, om der var sket efterregulering, og Rutebilejernes  

 Arbejdsgiverforening hørte ikke siden fra ham.
 Mogens Christensen har bl.a. forklaret, at han siden 1. december 1992 har  

 været kontorchef hos Rutebilejernes Arbejdsgiverforening.
Før han officielt var tiltrådt, deltog han i mødet den 23. november 1992.  

 Det blev her - udenfor fællesmødets dagsorden - aftalt, at Rutebilejernes  

 Arbejdsgiverforening inden 14 dage skulle komme med tilkendegivelse  

 vedrørende anciennitetstillæg/efterregulering.
Han mente, at spørgsmål om  

 løntrin 5 var helt afklaret, og at det var spørgsmålet fra  

 1991-overenskomsten om løntrin 1, der var tilbage.
Han mener ikke, der blev  

 aftalt møde til den 3. december, og han mente, at han med brevet af 4.  

 december gjorde op med alt udestående.
Han har ikke fået nogen telefonisk rykker eller protest i anledning af  

 brevet af 4. december 1992, og han har ikke lovet at sende en anden skrivelse  

 i stedet.
Vistnok den 14. december talte han dog med modparten og sagde, at  

 han ville skrive igen, hvis Rutebilejernes Arbejdsgiverforening kom på andre  

 tanker.
John E.
Rasmussen har forklaret, at han den 27. marts 1992 fik forelagt  

 kort for to eller tre chauffører.
Han var enig i, at de var oprykket korrekt.  

 Resten af erklæringen handler om et andet spørgsmål.
 Søren Andersen har bl.a. forklaret, at han er forretningsfører i  

 Specialarbejderforbundet i Danmark.
Forbundet havde sendt navnelister til Rutebilejernes Arbejdsgiverforening,  

 der troede, at efterreguleringen var sket.
På mødet den 6. juli 1992 skulle  

 man finde den endelige afklaring, men Tage Hansen og Henning Korshøj måtte  

 aftale nyt møde til den 3. december for endnu engang at kunne gennemgå  

 listerne.
 Ved fællesmødet den 23. november 1992 blev der ikke drøftet andet end det,  

 der fremgår af referatet.
 Mødet den 3. december 1992 blev af Rutebilejernes Arbejdsgiverforening  

 aflyst telefonisk, men han ved ikke, hvem der talte sammen.
 Efter brevet den 4. december 1992, som han ikke forstod, ringede han til  

 Mogens Christensen, der ville vende tilbage til sagen med et nyt brev.
 PARTERNES ARGUMENTER:
 Klagerne har til støtte for påstandene gjort gældende, at forbundets  

 forudsætning for at hæve arbejdsretssagen den 2. april 1992 klart for  

 arbejdsgiversiden var, at der blev indledt forhandlinger om  

 efterreguleringerne.
 Den 6. juli 1992 var parterne enige om, at der var uafklarede spørgsmål,  

 og arbejdsgiverforeningen gav tilsagn om et nyt møde.
Det må efter det fremkomne lægges til grund, at sådant møde var aftalt til  

 den 3. december 1992, og at mødet blev aflyst af arbejdsgiverforeningen, uden  

 at den tog initiativer til nye forhandlinger.
Tværtimod skrev Rutebilejernes  

 Arbejdsgiverforening et brev, hvor man gjorde forældelse gældende overfor  

 kravene.
Herefter er det arbejdsgivernes ansvar, at forhandlingerne ikke blev  

 gennemført.
De har således begået overenskomstbrud ved ikke at medvirke til,  

 at efterregulering fandt sted, og der er stadig et større antal chauffører,  

 der ikke har fået den betaling, der tilkommer dem.
 Det er vel også derfor, Rutebilejernes Arbejdsgiverforening straks fra  

 arbejdsretssagens start har erkendt sin pligt til at indgå i  

 realitetsforhandlinger om efterreguleringen.
 De indklagede har heroverfor anført, at Rutebilejernes  

 Arbejdsgiverforening hele tiden har ment, at efterregulering havde fundet  

 sted i fuldt omfang, og har forgæves fra modparten efterlyst eksempler på, at  

 dette ikke var sket.
 Rutebilejernes Arbejdsgiverforening har omhyggeligt instrueret sine  

 medlemmer og fulgt instruktionen op med indberetninger og besøg i  

 virksomhederne.
 Der er i det fremkomne intet, der tyder på, at nogle chauffører ikke har  

 fået den efterregulering, de har krav på.
 Det blev ikke på mødet den 6. juli 1992 aftalt, at Rutebilejernes  

 Arbejdsgiverforening skulle tage noget initiativ, eller at der skulle holdes  

 nyt møde om denne sag.
 Specialarbejderforbundet i Danmark har i tiden fra dette møde til maj 1993  

 intet foretaget for at gøre organisationsansvar gældende, og denne langvarige  

 passivitet må medføre, at en evt. forskyldt bod bør bortfalde eller nedsættes  

 væsentligt.
 Det kan ikke lægges til grund, at Rutebilejernes Arbejdsgiverforening har  

 aflyst et møde den 3. december om denne sag, og brevet af 4. december 1992  

 handler slet ikke om kravene fra 1989-overenskomsten.
 Man kan efter forhandlingsforløbet ikke pålægge Rutebilejernes  

 Arbejdsgiverforening bevisbyrden for, at samtlige efterreguleringer er sket.
 Rutebilejernes Arbejdsgiverforening er fortsat villig til at indgå i  

 realitetsforhandlinger herom, men der ligger ikke heri nogen erkendelse af,  

 at man ikke i enhver henseende har opfyldt sine forpligtelser til at få  

 gennemført det, der var aftalt mellem parterne.
 ARBEJDSRETTENS BEGRUNDELSE OG KONKLUSION:
Efter de dokumenter, der foreligger, og de forklaringer, der er afgivet,  

 er der ikke grundlag for at antage, at Rutebilejernes Arbejdsgiverforening  

 ikke har taget de nødvendige initiativer til at få gennemført  

 efterreguleringerne i henhold til 1989-overenskomsten for  

 Linjebus-chaufførerne.
Det kan således ikke som påstået af klagerne lægges  

 til grund, at det den 6. juli 1992 var aftalt, at Rutebilejernes  

 Arbejdsgiverforening skulle skaffe nye oplysninger eller indkalde til nyt  

 møde.
Det kan heller ikke lægges til grund, at parterne var enige om et møde,  

 der blev aflyst af Rutebilejernes Arbejdsgiverforening.
 Der gives derfor de indklagede medhold i deres påstand.
T h i k e n d e s f o r r e t De indklagede, Dansk Arbejdsgiverforening for Rutebilejernes  

 Arbejdsgiverforening, skal indgå i realitetsforhandlinger med  

 Specialarbejderforbundet i Danmark om efterregulering i overensstemmelse med  

 1989-overenskomsten af løn hos chauffører ansat hos Linjebus, men frifindes i  

 øvrigt for klagernes påstande.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
