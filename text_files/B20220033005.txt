Bekendtgørelse om nationalt tilskud til kommunale projekter vedrørende vandløbsrestaurering I medfør af § 37, stk. 5, i lov om vandløb, jf. lovbekendtgørelse nr. 1217 af 25. november 2019, og § 35 i lov om vandplanlægning, jf. lovbekendtgørelse nr. 126 af 26. januar 2017, fastsættes:
Kapitel 1 Formål, anvendelsesområde og definitioner mv.
Formål § 1. Denne bekendtgørelse fastlægger rammer og kriterier for tilskud i henhold til § 37, stk. 2, 2. pkt., i lov om vandløb til kommunale projekter, der vedrører vandløbsrestaurering.
Formålet med ordningen er at bidrage til genopretning af gydepladser og passager for fisk og at forbedre forholdene for flora og fauna i øvrigt for omkostningseffektivt at nå miljømål for konkrete vandområder, fastlagt ved bekendtgørelse om miljømål for overfladevandområder og grundvandsforekomster.
Anvendelsesområde § 2. Der kan ydes tilskud til følgende projekttyper:
 1) Forundersøgelse af projekter vedrørende vandløbsrestaurering.
 2) Realisering af projekter vedrørende vandløbsrestaurering.
 Stk. 2. Tilskud ydes til den projektansvarlige kommune.
Definitioner § 3. I denne bekendtgørelse forstås ved:
 1) Vandløbsrestaurering: Gennemførelse af foranstaltninger til genopretning af vandområder, som er fastlagt i bekendtgørelse om indsatsprogrammer for vandområdedistrikter.
2) Projektansvarlige kommune: Den kommune, hvori vandløbsrestaureringen skal gennemføres, eller en anden kommune, der efter aftale påtager sig forpligtelsen til at udføre projektet.
I de tilfælde, hvor et projekt omfatter vandløbsrestaurering i flere kommuner, vælges én kommune som projektansvarlig og ansøger blandt de kommuner, som er omfattet af projektet.
 3) Detailprojekt: Detaljeret beskrivelse af anlægsarbejde, som kan danne grundlag for tilbudsgivning fra entreprenører.
4) Forundersøgelse: En undersøgelse, der gennemføres forud for gennemførelse af vandløbsrestaurering, og som muliggør en vurdering af, om et projekt kan gennemføres.
Forundersøgelsen skal beskrive projektet, og hvordan projektet kan bidrage til at fremme formålet med denne ordning.
Forundersøgelsen omfatter undersøgelse af de anlægstekniske muligheder for gennemførelse af projektet, projektets konsekvenser, herunder for de biologiske forhold i og omkring vandløbet, konsekvenser for berørte lodsejere, projektets udgifter samt en beskrivelse af muligheden for at opnå de myndighedstilladelser, der er nødvendige for gennemførelsen af vandløbsrestaureringen.
Typer af restaurering § 4. Vandløbsrestaurering efter denne bekendtgørelse inddeles i følgende kategorier:
 1) Mindre strækningsbaserede restaureringer:
 a) Udlægning af groft materiale.
 b) Udlægning af groft materiale og træplantning.
 c) Udskiftning af bundmateriale.
 d) Hævning af vandløbsbund uden genslyngning.
 e) Plantning af træer langs vandløb.
 2) Større strækningsbaserede restaureringer:
 a) Genslyngning.
 b) Åbning af rørlagte strækninger med hævning af bund og udlægning af groft materiale eller åbning af rørlagte strækninger med hævning af bund og genslyngning.
 c) Åbning af rørlagte strækninger uden hverken genslyngning eller hævning af bund, men med udlægning af groft materiale.
 3) Punktbaserede restaureringer:
 a) Fjernelse af fysiske spærringer.
 b) Etablering af sandfang.
 c) Etablering af okkerrensningsanlæg.
Kapitel 2 Tilskud Tilskudsberettigede omkostninger og beregning af tilskud § 5. De tilskudsberettigede omkostninger til forundersøgelser eller projekter til realisering af vandløbsrestaureringer kan omfatte følgende:
 1) 18 pct. overhead af den direkte lønudgift for tilsagnshavers personale, der er beskæftiget med projektet.
 2) Løn til tilsagnshavers personale, der er beskæftiget med projektet, jf. dog stk. 4.
 3) Rejseudgifter, herunder kørsel i egen bil.
 4) Udgifter til information og møder.
5) Udgifter til konsulenter, dog til en timepris på maksimalt 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
Deltagende kommuner, som ikke er den projektansvarlige kommune, skal medtage deres udgifter til personaleløn, overhead og rejseudgifter som udgifter til konsulenter.
6) Udgifter til leje og leasing af udstyr og materialer, såfremt det er som led i restaureringsarbejdet ved vandløbet.
Udgifterne skal være nødvendige for og direkte relateret til realisering af projektet.
 Stk. 2. Til realisering af vandløbsrestaureringsprojekter kan de tilskudsberettigede udgifter endvidere omfatte følgende:
 1) Udgifter til anlægsarbejder, herunder til køb af nye materialer og til nødvendig transport af disse materialer.
 2) Udgifter til undersøgelser.
 Stk. 3. Udgifterne, jf. stk. 1 og 2, skal være nødvendige for og direkte relateret til gennemførelsen af projektet.
 Stk. 4. Udgifter til løn til tilsagnshavers personale beskæftiget med projektet er kun tilskudsberettigede, hvis udgifterne ikke normalt finansieres af offentlige myndigheder, offentlige institutioner, offentlige virksomheder eller kommunale fællesskaber.
 Stk. 5. Miljøstyrelsen kan godkende andre projektudgifter end dem, der er anført i stk. 1 og 2, som tilskudsberettigede, såfremt Miljøstyrelsen vurderer, at udgifterne er af væsentlig betydning for at realisere projektet.
Ikketilskudsberettigede omkostninger § 6. De tilskudsberettigede projektomkostninger kan ikke omfatte følgende:
 1) Advokat- og revisionsudgifter.
 2) Almindelige driftsudgifter.
 3) Udgifter i form af naturalydelser.
 4) Udgifter til at varetage sædvanlige myndighedsopgaver.
 5) Udgifter til bogholderi, debitoropfølgning, fakturering, udarbejdelse af skatte- og driftsregnskab.
 6) Udgifter til køb af grunde og bygninger og udgifter forbundet hermed.
 7) Udgifter til køb af maskiner, køretøjer og udstyr.
 8) Udgifter til moms, medmindre denne endeligt bæres af tilsagnshaver.
 9) Udgifter til produkter, som tilsagnshaver sælger fra egen virksomhed.
 10) Udgifter til projekter, der kun omfatter forskningsaktiviteter.
 11) Udgifter til reparation af udstyr.
 12) Udgifter til simple genanskaffelser.
 13) Udgifter til udarbejdelse af ansøgning om tilsagn om tilskud.
 14) Udgifter vedrørende aktiviteter, som tilsagnshaver er forpligtet til at realisere i medfør af anden lovgivning.
 15) Udgifter, der ikke er specificerede i budgettet.
 16) Udgifter, hvor fakturaen ikke er udstedt til tilsagnshaver.
 17) Udgifter, hvortil der er modtaget tilskud fra anden offentlig myndighed, som ikke er tilsagnshaver i relation til udgiften.
 18) Udgifter, hvortil der allerede er givet tilskud til tilsvarende projekt.
 19) Udgifter, som tilsagnshaver ikke har betalt, inden tilsagnshaver sender ansøgning om udbetaling af tilskud, jf. § 21.
20) Udgifter, som tilsagnshaver har afholdt, inden Miljøstyrelsen har givet tilsagn om tilskud eller givet tilladelse til at sætte projektet i gang.
Udgifter til detailprojektering, som er afholdt før igangsættelsestilladelse er givet, er dog tilskudsberettigede, såfremt forundersøgelsen viser, at projektet er omkostningseffektivt, og at det lever op til kriterierne beskrevet i kapitel 3.
 21) Udgifter til brug af egne maskiner, køretøjer og udstyr, jf. dog stk. 2 og § 5, stk. 1, nr. 3.
 22) Værdien af eget arbejde og udgifter til tilsagnshavers eget arbejde, herunder arbejde udført af formænd og tegningsberettigede bestyrelsesmedlemmer i foreninger og organisationer.
 23) Udgifter til direkte udsætning af levende akvatiske organismer.
 Stk. 2. Hvis der anvendes egne maskiner, køretøjer og udstyr, skal opgaven konkurrenceudsættes med undtagelse af udgifter omfattet af § 5, stk. 1, nr. 3.
Beregning af tilskud § 7. Miljøstyrelsen kan yde tilskud på op til 100 pct. af de tilskudsberettigede omkostninger.
Kapitel 3 Betingelser for tilskudsberettigelse Generelle betingelser § 8. Tilsagn om tilskud er betinget af, at projektet ikke påbegyndes, før ansøger har modtaget en tilladelse til at igangsætte projektet fra Miljøstyrelsen.
 Stk. 2. Udgifter til detailprojektering, som er afholdt før igangsættelsestilladelse er givet, er dog tilskudsberettigede, såfremt forundersøgelsen viser, at projektet er omkostningseffektivt, og at det lever op til kriterierne beskrevet i kapitel 3, jf.  § 6, stk. 1, nr. 20.
 § 9. Tilsagn om tilskud kan alene meddeles til ansøgninger om tilskud til forundersøgelse eller realisering af et projekt vedrørende vandløbsrestaurering, der omfatter alle vandløbsrestaureringer, som er fastlagt for vandområdet i bekendtgørelse om indsatsprogrammer.
 Stk. 2. Der kan søges om tilskud til ét eller flere vandområder pr. ansøgning, dog maksimalt 5 vandområder.
Stk. 3. Et vandområde kan deles i to strækninger, hvis 1) vandområdet dækker en samlet vandløbsstrækning på mere end 10 km, 2) vandområdet strækker sig over flere kommuner, eller 3) der for vandområdet er fastlagt indsats om fjernelse af flere fysiske spærringer, f.eks. ved dambrug, vandkraftværker eller vandmøller.
 § 10. Forundersøgelser skal være afsluttet senest 1 år efter datoen for meddelelse af tilsagn om tilskud, jf. dog § 14, nr. 1.
Referenceværdier for kommunale projekter om vandløbsrestaurering § 11. Vejledende referenceværdier for kommunale projekter om vandløbsrestaurering fremgår af bilag 1 og anvendes til vurdering af omkostningseffektiviteten af forundersøgelser i henhold til § 12 og af realisering af projekter i henhold til § 13.
 Stk. 2. Ved ansøgning om tilskud til forundersøgelse eller realisering af et projekt om sandfang bliver den vejledende referenceværdi, som indgår i beregningen af projektets omkostningseffektivitet, beregnet på baggrund af den vejledende referenceværdi for maksimalt 2 sandfang.
 Stk. 3. Ved ansøgning om tilskud til forundersøgelse eller realisering af et projekt om okkerrensningsanlæg bliver den vejledende referenceværdi, som indgår i beregningen af projektets omkostningseffektivitet, beregnet på baggrund af den vejledende referenceværdi for 1 okkerrensningsanlæg.
Kriterier for opnåelse af tilskud til forundersøgelser § 12. For Miljøstyrelsens vurdering af ansøgninger om tilsagn om tilskud til forundersøgelse af kommunale projekter vedrørende vandløbsrestaurering gælder følgende kriterier:
 1) Ansøgningen om tilskud til forundersøgelse vedrører vandløbsrestaureringer inden for et vandområde, fastlagt i bekendtgørelsen om indsatsprogrammer for vandområdedistrikter.
2) Forundersøgelsen skal være omkostningseffektiv.
Et ansøgt beløb på mere end 1,5 gange referenceværdien for vandområdet anses ikke for omkostningseffektiv, jf. dog stk. 2.
 3) Forundersøgelsen vil gøre det muligt at vurdere, om en realisering af projektet vil opfylde kriterierne fastsat i § 13.
 4) Forundersøgelsen skal indeholde en oversigt over, hvilke regler realiseringen af projektet er omfattet af, en vurdering af muligheden for at opnå de nødvendige myndighedstilladelser samt billeder af den vandløbsstrækning, hvor indsatserne forventes gennemført.
 5) Projektet bidrager tilstrækkeligt til opfyldelse af formålet, jf. § 1.
 Stk. 2. En forundersøgelse af et projekt vedrørende vandløbsrestaurering med et ansøgt beløb på mere end 1,5 gange den vejledende referenceværdi kan efter en konkret vurdering anses som omkostningseffektiv i følgende tilfælde:
 1) Det projekt, der forundersøges, vedrører fjernelse af spærring ved et dambrug, som nedlægges efter frivillig aftale mellem kommunen og dambruget, og kommunen har tidligere fået tilsagn om tilskud efter en statslig tilskudsordning til opkøb af retten til opstemning af vandløbet.
 2) En realisering af det projekt, der forundersøges, vil have betydelig effekt i forhold til formålet med vandløbsrestaureringen, jf. § 1.
Kriterier for opnåelse af tilskud til gennemførelse af projekter § 13. For Miljøstyrelsens vurdering af ansøgninger om tilsagn til tilskud til gennemførelse af kommunale projekter vedrørende vandløbsrestaurering gælder følgende kriterier:
 1) Projektet vedrører vandløbsrestaureringer inden for et vandområde fastlagt i bekendtgørelse om indsatsprogrammer for vandområdedistrikter.
 2) Projektet bidrager tilstrækkeligt til opfyldelse af formålet, jf. § 1.
3) Projektet er omkostningseffektivt.
Et ansøgt beløb på mere end 1,5 gange referenceværdien for projektet anses ikke for omkostningseffektivt, jf. dog stk. 2.
 4) Ved udlægning af groft materiale og udskiftning af bundmateriale skal materialet bestå af naturligt bundsubstrat som grus, gydegrus, sten og dødt ved.
5) Ved hævning af vandløbsbunden uden genslyngning skal bunden hæves, således at vandløbsbunden ligger tættere på terræn.
Nr. 4 finder tilsvarende anvendelse.
6) Ved åbning af rørlagte strækninger uden hverken hævning af bund eller genslyngning eller åbning af rørlagte strækninger med hævning af bund og med udlæg af groft materiale må brinkanlæg ikke være stejlere end 1:1,5. Faldet på strækningen skal være mindst 1 promille og højest 10 promille.
Nr. 4, 5 og 9 finder tilsvarende anvendelse.
7) Ved åbning af rørlagte strækninger uden hverken hævning af bund eller genslyngning, men med udlægning af groft materiale, må brinkanlæg ikke være stejlere end 1:1,5. Faldet på strækningen skal være mindst 1 promille og højest 10 promille.
Nr. 4 finder tilsvarende anvendelse.
8) Ved plantning af træer langs vandløb skal træerne plantes under kronekanten på brinken.
Træerne skal være hjemmehørende, løvfældende arter, og de skal plantes i grupper.
9) Ved genslyngning skal vandløbet genslynges med en meanderlængde på mellem 10 og 14 gange vandløbets bredde.
Faldet på vandløbet skal være mindst 1 promille og højest 10 promille, og brinkanlæg må ikke være stejlere end 1:1,5. Nr. 4 finder tilsvarende anvendelse.
10) Ved fjernelse af fysiske spærringer må faldet ikke overstige 10 promille og brinkanlæg må ikke være stejlere end 1:1,5. Ved etablering af omløbsstryg dimensioneres stryget således, at der opretholdes mindst 50 pct. af medianminimumsvandføringen i stryget samtidig med, at der ikke må fjernes mere end 50 pct. af medianminimumsvandføringen fra stryget.
Nr. 4 finder tilsvarende anvendelse.
 11) Ved etablering af sandfang skal størrelsen af sandfanget være tilpasset maksimalvandføringen i vandløbet.
 12) Ved etablering af okkerrensningsanlæg skal anlægget dimensioneres således, at opholdstiden er mindst 10 timer ved middelvandføring.
 Stk. 2. Et ansøgt beløb på mere end 1,5 gange den vejledende referenceværdi kan efter en konkret vurdering anses som omkostningseffektiv i følgende tilfælde:
 1) Projektet omfatter fjernelse af en spærring ved et dambrug, som nedlægges efter frivillig aftale mellem kommunen og dambruget, og hvor kommunen tidligere har fået tilsagn om tilskud efter en statslig tilskudsordning til opkøb af retten til opstemning af vandløbet.
 2) En realisering af projektet vil have betydelig effekt i forhold til formålet med vandløbsrestaureringen, jf. § 1.
 Stk. 3. Kriterierne i stk. 1, nr. 6, 7 og 9, og stk. 1, nr. 10, 1. pkt., kan fraviges under henvisning til konkrete naturmæssige, landskabelige, bygningsmæssige eller kulturhistoriske forhold eller til væsentlig infrastruktur.
 Stk. 4. Kriterierne i stk. 1, nr. 10, 2. pkt., kan særlige tilfælde fraviges for vandløb med naturlig stor variation i vandføringer over året, hvis Miljøstyrelsen vurderer, at det er forsvarligt i forhold til at sikre kontinuiteten i det pågældende vandløb, og hvis projektet fortsat sikrer varetagelsen af formålet med kommunale projekter vedrørende vandløbsrestaurering, jf. § 1.
Forpligtelser § 14. Tilsagnshaver skal:
 1) Afslutte projektet senest 1 år fra datoen for meddelelse af tilsagn om tilskud til forundersøgelser, og senest 3 år efter meddelelse af tilsagn om tilskud til gennemførelse af projektet, jf. dog § 20 og § 15, stk. 2.
 2) Sikre, at projektet opretholdes og ikke ændres væsentligt i forhold til formålet i 5 år fra datoen for slutudbetaling.
Kapitel 4 Ansøgning om tilsagn om tilskud § 15. Ansøgning om tilsagn om tilskud skal sendes via en digital selvbetjeningsløsning, som kan tilgås via www.vandprojekter.dk.
 Stk. 2. Miljøstyrelsen kvitterer for, at ansøgningen er modtaget og kan i forbindelse hermed give tilladelse til, at projektet sættes i gang for ansøgers egen regning og risiko.
 Stk. 3. Ansøgningsfrister annonceres på Miljøstyrelsens hjemmeside.
 Stk. 4. Der kan alene søges om tilskud til én projekttype, jf. § 1, stk. 2, pr. ansøgning.
 Stk. 5. Ansøgningen skal indeholde følgende:
 1) De oplysninger, der anmodes om i den digitale selvbetjeningsløsning, herunder udfyldelse af reference- og budgetbilag.
 2) Vedrører ansøgningen et realiseringsprojekt, vedlægges en forundersøgelse eller anden projektbeskrivelse, herunder repræsentative billeder af de vandløbsstrækninger, som vandløbsprojektet vedrører.
Kapitel 5 Afgørelse om tilsagn om tilskud og prioritering § 16. Miljøstyrelsen træffer afgørelse om tilsagn om tilskud efter § 37, stk. 2, 2. pkt., i lov om vandløb og bestemmelserne i denne bekendtgørelse.
Miljøstyrelsen kan meddele tilsagn om tilskud inden for de bevillingsmæssige rammer afsat på finansloven.
Stk. 2. Der kan gives tilskud til detailprojektering i forbindelse med enten forundersøgelse eller realisering af et projekt.
Der kan kun gives tilskud til detailprojektering én gang.
 Stk. 3. Indeholder forundersøgelsen et detailprojekt, er detailprojektet kun tilskudsberettiget, hvis forundersøgelsen viser, at realisering af projektet er omkostningseffektivt og opfylder de kriterier, der er fastsat i kapitel 3.
 § 17. Miljøstyrelsen træffer afgørelse om helt eller delvist afslag på en ansøgning om tilskud i følgende tilfælde:
 1) Ansøger har givet urigtige eller vildledende oplysninger eller har fortiet oplysninger af betydning for sagens afgørelse.
 2) De bevillingsmæssige rammer er opbrugt.
 3) De påkrævede oplysninger i ansøgningen ikke er afgivet.
 4) Det ansøgte projekt er ikke tilstrækkeligt omkostningseffektivt set i forhold til projektets samlede udgifter, jf. kapitel 3.
 5) Det ansøgte projekt bidrager ikke i tilstrækkeligt omfang til at opfylde formålet med ordningen, jf. § 1.
 6) Det ansøgte projekt opfylder ikke krav fastsat i § 9.
 7) Det ansøgte projekt ikke opfylder kriterierne for henholdsvis forundersøgelser og realiseringer, jf.  kapitel 3.
 8) Udgifterne ikke er tilskudsberettigede, jf. § 6.
 9) De anslåede udgifter er urimelige.
 § 18. Giver den økonomiske ramme ikke mulighed for at imødekomme alle ansøgninger, træffes afgørelse om tilsagn om tilskud på baggrund af en prioritering af ansøgningerne, jf. stk. 2-4.
 Stk. 2. Ansøgninger om realisering og forundersøgelse af projekter prioriteres på baggrund af den lavest ansøgte projektpris, jf. dog stk. 4.
 Stk. 3. Har flere ansøgninger samme projektpris, prioriteres ansøgningerne efter bedste omkostningseffektivitet.
Stk. 4. Vil prioritering efter stk. 2 og 3 ikke føre til tilstrækkelig udnyttelse af den økonomiske ramme for tilskudsordningen, kan Miljøstyrelsen fravige kriterierne i stk. 2 og 3, såfremt dette vil muliggøre en bedre udnyttelse af den økonomiske ramme.
Prioriteringen af projekter skal fortsat ske under hensyntagen til, at flest mulige projekter realiseres inden for den økonomiske ramme.
Kapitel 6 Udbetaling af tilskud § 19. Anmodning om udbetaling skal sendes til Miljøstyrelsen via den digitale selvbetjeningsløsning senest 3 måneder efter projektperiodens udløb.
Anmodningen skal omfatte følgende:
 1) Besvarelse af de påkrævede oplysninger i selvbetjeningsløsningen.
 2) Ved forundersøgelser vedlægges forundersøgelsen, herunder detailprojektering, hvis en sådan foreligger.
 3) Ved realiseringer vedlægges en slutrapport, inkl. fotodokumentation, redegørelse for de realiserede tiltag samt beskrivelse af den forventede effekt af indsatsen.
 4) Ledelsespåtegnet slutregnskab, der indeholder alle tilskudsberettigede udgifter.
 5) Dokumentation for lønudgifter og tidsregistrering for de medarbejdere, der har medvirket i projektet.
 6) Dokumentation for nødvendige myndighedsafgørelser for realiseringsprojekter.
 7) Dokumentation for kommunens tilskudsberettigede projektudgifter.
 8) Dokumentation for eventuelle tilbud og underhåndsbud.
 Stk. 2. Alle udgifter skal være afholdt og betalt af tilsagnshaver inden udbetalingsanmodningen indsendes.
Kapitel 7 Ændring af projektet og overdragelse af tilsagn om tilskud § 20. Miljøstyrelsen kan efter ansøgning godkende en ændring af et projekt, herunder forlængelse af projektperioden, på betingelse af, at ændringen er i overensstemmelse med projektets formål, jf. dog stk. 4. Miljøstyrelsen meddeler godkendelse af ændringen, inden ændringen må sættes i gang.
 Stk. 2. Ansøgning om ændring af et projekt kan kun godkendes, hvis ændringen betyder, at projektet i sin ændrede form fortsat overholder kriterierne i kapitel 3, henholdsvis §§ 12 og 13.
 Stk. 3. Tilsagnsbeløb kan ikke forhøjes i forbindelse med ændring af et projekt.
 Stk. 4. Tilsagnshaver kan inden for det samlede projektbudget og uden Miljøstyrelsens forudgående godkendelse foretage omfordeling af budgetposter på op til 10 procent af det samlede tilsagnsbeløb eller op til 25.000 kr., dog maksimalt for i alt 200.000 kr.
§ 21. Miljøstyrelsen kan efter ansøgning fra den projektansvarlige kommune tillade, at et meddelt tilsagn om tilskud overdrages til en anden kommune, der ifølge § 2, stk. 2, kan være tilsagnshaver.
Den kommune, der får overdraget tilsagnet, overtager alle rettigheder og forpligtelser i tilsagnet.
Kapitel 8 Kontrol og oplysningspligt § 22. Miljøstyrelsen forestår den fysiske og administrative kontrol samt regnskabskontrollen af projekter, der modtager tilskud.
§ 23. Enhver, der modtager tilsagn efter denne bekendtgørelse, er forpligtet til efter anmodning at afgive enhver oplysning, der har betydning for Miljøstyrelsens behandling af ansøgninger om tilsagn eller udbetaling samt kontrol med de fastsatte betingelser og vilkår.
Tilsagnshaver skal bl.a.
1) afgive de oplysninger, som Miljøstyrelsen beder om, i indtil to år efter, at projektet er afsluttet, 2) sikre at dokumentation for, at udbudsloven eller tilbudsloven er overholdt, er tilgængelig i mindst 5 år og 6 måneder fra datoen for slutudbetaling af tilskud, hvis projektet eller dele heraf er omfattet af disse regler, og 3) sikre, at udbetalingsanmodning med tilhørende regnskabsbilag er tilgængelig i mindst 5 år og 6 måneder regnet fra datoen for udbetaling af tilskud.
Kapitel 9 Bortfald, tilbagebetaling og nedsættelse af tilsagn og tilskud Bortfald af tilsagn og tilbagebetaling af tilskud § 24. Miljøstyrelsen kan træffe afgørelse om helt eller delvist bortfald af tilsagn og tilbagebetaling af tilskud, hvis 1) kriterier for tilskudsberettigelse i kapitel 3 ikke er opfyldt, 2) hele projektet eller væsentlige dele af projektet ikke gennemføres i overensstemmelse med tilsagnet, jf. dog § 25, 3) tilsagnshaver har givet urigtige eller vildledende oplysninger eller har fortiet oplysninger af betydning for tilskud efter denne bekendtgørelse, eller 4) tilsagnshaver tilsidesætter sine pligter efter kapitel 7.
Nedsættelse og tilbagebetaling af tilskud ved overtrædelse af forpligtelser § 25. Miljøstyrelsen kan træffe afgørelse om nedsættelse eller tilbagebetaling af tilskud, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, eller 2) en eller flere betingelser for at yde tilskud ikke længere er til stede, jf. kapitel 3.
 Stk. 2. Stk. 1 finder ikke anvendelse for overtrædelser, hvor projektet fortsat efter Miljøstyrelsens vurdering lever op til formålet med ordningen, jf. § 1, og hvor projektet ville have opnået tilsagn om tilskud på denne ordning, jf. § 16, stk. 1.
Stk. 3. For at fastlægge omfanget af en overtrædelse efter stk. 1 vurderer Miljøstyrelsen, hvor stor en del af projektet er berørt af overtrædelsen.
Der sker kun nedsættelse for den berørte del.
 § 26. Overskrides seneste dato for projektets afslutning, jf. § 14, stk. 1, nr. 1, nedsættes tilskuddet med følgende procentsatser:
 1) 0-30 kalenderdage for sen afslutning af projektet medfører 5 procent nedsættelse.
 2) 31-60 kalenderdage for sen afslutning af projektet medfører 10 procent. nedsættelse.
 3) 61-90 kalenderdage for sen afslutning af projektet medfører 15 procent nedsættelse.
 4) Mere end 90 kalenderdage for sen afslutning af projektet medfører bortfald af tilsagn.
 § 27. Modtages en ansøgning om udbetaling af tilskud efter fastsat frist nedsætter Miljøstyrelsen nedsætter udbetalingen med 1 procent pr. kalenderdag.
 Stk. 2. En forsinkelse på mere end 50 kalenderdage medfører 100 procent. nedsættelse af udbetalingen og bortfald af tilsagn.
 § 28. Ved manglende overholdelse af tidsfristen, jf. §§ 26 og 27, vil der ske nedsættelse.
 § 29. Miljøstyrelsen kræver tilskuddet delvist tilbagebetalt, hvis projektet ikke opretholdes, jf. § 14, nr. 2. Der anvendes følgende procentsatser:
 1) Hvis projektet er opretholdt i mindre end 3 år, medfører det, at 80 procent. af tilskuddet kræves tilbagebetalt.
 2) Hvis projektet er opretholdt i 3 år eller mere, men mindre end 5 år, medfører det, at 20 procent af tilskuddet kræves tilbagebetalt.
Kapitel 10 Force majeure § 30. Miljøstyrelsen kan anerkende tilfælde af force majeure eller andre ekstraordinære omstændigheder, der forhindrer tilsagnshaver i at realisere projektet, og dermed ikke medfører bortfald af tilsagn og tilbagebetaling eller nedsættelse af tilskud, jf. kapitel 9.
Stk. 2. Hvis tilsagnshaver ønsker at påberåbe sig force majeure eller andre ekstraordinære omstændigheder, skal dette meddeles Miljøstyrelsen skriftligt senest 15 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentation.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 11 Obligatorisk digital kommunikation § 31. Al skriftlig kommunikation med Miljøstyrelsen i forbindelse med tilskud efter denne bekendtgørelse skal ske via den digitale selvbetjeningsløsning eller via vandprojekter@mst.dk.
 § 32. Miljøstyrelsens afgørelser efter denne bekendtgørelse kan ikke påklages til anden administrativ myndighed.
Kapitel 12 Ikrafttræden § 33. Bekendtgørelsen træder i kraft den 21. marts 2022.
 Stk. 2. Bekendtgørelse nr. 649 af 13. april 2021 om nationalt tilskud til kommunale projekter vedrørende vandløbsrestaurering ophæves.
