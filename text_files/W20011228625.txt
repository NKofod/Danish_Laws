Landsskatteretskendelse Avance ved beskatning af erstatning.
Modregning A klager for indkomståret 1993 over, at told- og  

 skatteregionen har reguleret avance ved salg af anparter.
 Det er oplyst, at klageren ejede samtlige anparter i  

 selskabet B ApS, og at han ved aftale af 17.2.1993 solgte disse anparter til  

 C ApS for en købesum af 8.766.800 kr. svarende til selskabets  

 egenkapital med tillæg af 1.076.800 kr. (80 % af skattetilsvaret i  

 selskabet).
 Selskabet blev efterfølgende udsat for en  

 såkaldt "selskabstømning", og selskabets konkursbo udtog  

 efterfølgende stævning mod klageren og banken med krav om  

 erstatning på 1.397.245 med tillæg af forrentning.
Sagen blev hævet, idet klageren anerkendte, at han  

 dels var pligtig overfor sagsøgeren at betale det  

 pågældende beløb, 1.397.245 kr., og ligeledes at han var  

 pligtig at holde banken skadesløs i det omfang, den blev dømt  

 til at betale in solidum med klageren.
I forbindelse med, at sagen blev  

 hævet, bestemte retten, at klageren skulle betale 40.000 kr. i  

 sagsomkostninger til sagsøger.
 Det er videre oplyst, at klageren på tidspunktet for  

 erstatningssagens afgørelse ikke havde likvider til at betale  

 erstatningsbeløbet.
 Der er fremlagt et brev af 29.5.1998 fra advokaten for  

 banken, hvoraf bl.a. fremgår følgende:
 "Under henvisning til vort møde den 26. ds. skal  

 jeg hermed opsummere, hvad der blev aftalt.
 1.
 De giver mig bemyndigelse til på Deres vegne at tage  

 bekræftende til genmæle overfor sagsøgeren i sagen.
 2.
 De tager samtidigt bekræftende til genmæle  

 overfor banken derhen, at De bærer hele erstatningsbeløbet  

 overfor sagsøger.
 3.
 Banken låner Dem de nødvendige midler til at  

 opfylde forpligtelser iht. punkt 1, herunder rente og omkostninger.
 4.
Lånet er et stående lån, der forfalder til  

 tilbagebetaling 10 år efter udbetalingen, som foregår via advokat  

 til sagsøger.  

 Lånets rente er 4 % p.a.
Renten forfalder samtidigt med  

 renteudbetalingen fra de under 5 nævnte obligationer.
 5.
 Til sikkerhed for lånet indbetales kr. 200.000,00 til køb af  

 obligationer efter bankens valg (renter modregnes i det under 4 nævnte  

 rentebeløb) samt pant i det krav, De har på tilbagebetaling af  

 for meget betalt avanceskat.
 6.
Banken denuncierer til skattevæsenet, at der er stillet sikkerhed i  

 den under 5 nævnte returskat.
Ved udbetalingen nedskrives  

 lånebeløbet med provenuet med det samme, uanset ordlyden af  

 punkt 4.
Venligst bekræft på vedlagte genpart, at De  

 tiltræder ovennævnte.
Samtidigt bedes De fremsende de  

 nævnte kr. 200.000,00 til ekspedition af  

 obligationsindkøbet." Ved en påtegning underskrevet og dateret den  

 2.6.1998 har klageren anført følgende:
"Ovenstående er hermed bekræftet i den  

 ånd som det er aftalt." Klageren indbetalte herefter 150.000 kr. kontant til  

 banken.
Told- og skatteregionen har ved beregningen af klagerens  

 avance ved salg af de omhandlede anparter alene foretaget en reduktion af  

 købesummen med 150.000 kr. samt sagsomkostninger 40.000 kr., idet  

 regionen har fundet, at der kun kan indrømmes genoptagelse for den del  

 af erstatningen, som reelt kan betragtes som indbetalt af klageren.
Der er  

 videre henvist til, at det er oplyst, at banken kun har ydet klageren  

 lån til indbetaling af det rejste erstatningskrav for at hindre en  

 aktualisering af et evt. erstatningsansvar over for banken.
Da det  

 fremgår af sagen, at klageren var insolvent ved betalingen af  

 erstatningen, er regionen af den opfattelse, at erstatningen reelt må  

 anses for indbetalt af banken og ikke af klageren.
Dette er dog ikke  

 gældende for den del af lånet, der må betragtes som sikret  

 hos klageren ved det kontante indskud samt eventuelle efterfølgende  

 indbetalinger på lånet.
Denne del af lånet må efter  

 regionens opfattelse anses som værende reelt indbetalt af klageren  

 på erstatningskravet.
Klagerens advokat har nedlagt påstand om, at  

 ansættelsen af særlig indkomst nedsættes til 5.495.924 kr.  

 Han har til støtte herfor bl.a. anført, at det efter  

 retspraksis kan lægges til grund, at klageren og banken ville  

 være blevet dømt til in solidum at betale det konkursramte  

 selskabs skattegæld på 1.392.245 kr. samt omkostninger på  

 40.000 kr. og videre, at klageren i det indre forhold ville være blevet  

 dømt til at friholde banken for det fulde beløb, da klagerens  

 berigelse oversteg erstatningskravet.
Han har gjort gældende, at det er  

 uhjemlet at kræve, at erstatningen reelt kommer fra klageren, og at der  

 ikke kan komme tilbagebetaling, da han var insolvent på  

 betalingstidspunktet.
Dette fremgår direkte af historikken i de  

 retsregler, som i to tempi er etableret i forbindelse med det  

 skattemæssige opgør, der er foretaget i forbindelse med det  

 civilretlige opgør af selskabstømmersagerne.
Det første  

 skridt bestod i udstedelsen af cirkulære 1997-19. Da cirkulæret  

 var fordøjet af de interesserede, viste der sig at dukke nogle  

 renteproblemer op med højst aparte konsekvenser.
Såfremt  

 sælgerne trak sagerne i langdrag, ville der være en smuk  

 skattefri gevinst, idet sælgerne fik 1 % skattefri rente om  

 måneden af den overskydende avanceskat, som ultimativt ville komme til  

 udbetaling.
Prisen for denne indtægt var differencen mellem den rente,  

 disse sælgere kunne opnå ved placering af deres midler, og den  

 procesrente, der løb.
Dette gjorde det i mange tilfælde umuligt  

 for banken at opnå forligsmæssige løsninger med de  

 involverede sælgere.
Denne skævhed blev skatteministeren gjort  

 opmærksom på af Enhedslisten og af advokaten, idet advokaten  

 foreslog, at der blev afgivet modregningspåbud, således at  

 erstatningskravet for den manglende selskabsskat blev reduceret med den  

 overskydende avanceskat, der ville blive udløst ved betaling af  

 skatten.
Denne henvendelse fulgte advokaten op med en henvendelse til  

 skatteudvalget, da han blev opmærksom på, at ministeren havde  

 fremsat et lovforslag, som skulle tage brodden af den helt klart urimelige  

 lovgivning.
Han har videre henvist til, at bemærkningerne til  

 lovforslag L10 Forslag til lov om ændring af forskellige skattelove og  

 lov om arbejdsmarkedsfonde (Rentenedsættelse og indførelse af  

 symmetrisk renteberegning ved ansættelsesændringer m.v.) af  

 26.3.1998, hvoraf fremgår, at sigtet med lovgivningen var at stille  

 sælgerne, som om modregning var foretaget, og altså som om  

 returskatten blev fratrukket i erstatningskravet, som derefter var den eneste  

 fordring, og altså den eneste fordring, der var rente.
Det giver umiddelbart sig selv, at en medhæftende  

 skyldner også har glæde af en sådan modregning.
Det  

 modsatte ville være en ganske uhjemlet skatteopkrævning.
Den  

 omstændighed, at der ikke skete modregning, skyldes eksklusivt  

 skatteprocessuelle og praktiske hensyn.
Man har således  

 lovgivningsmæssigt sigtet mod at foretage opgøre som om  

 modregning blev foretaget med renteretsvirkning fra oktober året efter  

 transaktionen.
Advokaten har i denne forbindelse understreget, at det i  

 bemærkningerne fremhæves, at et modregningspåbud ville have  

 renteretsvirkning ex tunc.
Denne retssætning er kun korrekt,  

 såfremt man anser erstatningskravene og kravene på overskydende  

 avanceskat for konnekse.
Dette fører til, at den nedennævnte  

 forudsatte retsstilling for en medhæftende (solidarisk ansvarlig)  

 skyldner også krediteres med modfordringens værdi.
Det afgørende er således, at den etablerede  

 lovgivning som bærende begrundelse har, at man skal stille parterne,  

 som om modregning blev foretaget året efter at den retsstridige  

 transaktion fandt sted.
Heraf følger, at den pågældende  

 overskydende skat principielt også skal komme den medhæftende  

 debitor til gode, som følge heraf er det uhjemlet og urigtigt at  

 indfortolke, at skatten "reelt" skal betales af vedkommende skattesubjekt,  

 hvad der ellers menes hermed.
En indfortolkning af et sådant krav  

 medfører, at en afgørende argumentation for loven i  

 bemærkningerne sættes til side.
Det følger heraf som  

 logisk konsekvens, at den pågældende ansættelse skal  

 ændres som påstået.
Det forekommer irrelevant, at der er  

 sket overdragelse af kravet eller, om der efterfølgende foretages  

 udlæg.
Advokaten har endeligt tilføjet, at Statskassen,  

 såfremt ændringerne ikke bliver gennemført, vil blive  

 uberettiget beriget, således at der opkræves en skat uden  

 hjemmel.
 Landsskatteretten skal udtale:
Klageren har i forbindelse med retssagen dels taget  

 bekræftende til genmæle overfor den fremsatte påstand fra  

 selskabets konkursbo, dels erkendt at skulle friholde banken for eventuelle  

 betalinger i det indbyrdes forhold.
Banken hæftede solidarisk for  

 betalingen af erstatningsbeløb og omkostninger til konkursboet efter B  

 ApS.
Efter det foreliggende finder retten, at det må  

 lægges til grund, at banken indbetalte erstatningsbeløbet,  

 1.397.245 kr., og sagsøgers omkostninger, 40.000 kr., til konkursboet  

 efter B ApS på vegne klageren, og at banken dermed fik en fordring mod  

 klageren med en hovedstol svarende til summen af disse betalinger.
Klageren  

 har efterfølgende indbetalt 150.000 kr. på denne fordring.  

 Retten finder intet grundlag for at antage, at banken allerede samtidig med  

 indbetalingerne til konkursboet efter B ApS opgav fordringen mod klageren.
 Retten finder således, at klageren i medfør  

 af TS-cirkulære 1997-19 er berettiget til at modregne hele det  

 indbetalte erstatningsbeløb samt omkostninger i den selvangivne avance  

 ved salg af anparterne i B ApS, og den påklagede ansættelse  

 nedsættes til 5.495.924 kr. på dette punkt.  Dette er ikke til  

 hinder for, at der i henhold til TS-cirkulære 1997-19 foretages  

 reguleringer, såfremt banken efterfølgende måtte eftergive  

 fordringen mod klageren helt eller delvist.
