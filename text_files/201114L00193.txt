Betænkning afgivet af Skatteudvalget den 16. december 2011 Betænkning over Forslag til lov om ændring af aktieavancebeskatningsloven, selskabsskatteloven og forskellige andre love (Nedsættelse af grænsen for finansielle aktiver i forbindelse med succession ved overdragelse af aktier og justering af rentefradragsbegrænsningsreglerne) [af skatteministeren (Thor Möger Pedersen)] 1. Ændringsforslag Der er stillet 10 ændringsforslag til lovforslaget.
Skatteministeren har stillet ændringsforslag nr. 3, 5 og 8-10. Dansk Folkepartis medlemmer af udvalget har stillet ændringsforslag nr. 1, 2, 4, 6 og 7.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 21. november 2011 dette udkast til udvalget.
Den 25. og den 27. november 2011 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Advokatfirmaet L Cort H, Bech-Bruhn Advokatfirma, Ejendomsforeningen Danmark, FOSS A/S, FSR  danske revisorer, Michael Serup, Bech-Bruhn og Widex A/S.
 Skatteministeren har over for udvalget kommenteret de skriftlige henvendelser til udvalget.
Samråd Udvalget har stillet 1 samrådsspørgsmål til skatteministeren til mundtlig besvarelse, som denne har besvaret i et åbent samråd med udvalget den 14. december 2011. Ministeren har efterfølgende sendt udvalget det talepapir, som lå til grund for besvarelsen af spørgsmålet.
Deputationer Endvidere har FOSS A/S mundtligt over for udvalget redegjort for deres holdning til lovforslaget.
Spørgsmål Udvalget har stillet 43 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de af skatteministeren under nr. 3, 5 og 8-10 stillede ændringsforslag.
Flertallet vil stemme imod de af Dansk Folkeparti under nr. 1, 2, 4, 6 og 7 stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Venstres, Dansk Folkepartis, Liberal Alliances og Det Konservative Folkepartis medlemmer er stærkt bekymrede over de beskæftigelsesmæssige konsekvenser af dette lovforslag.
I forhold til de strammere regler for beskatning i forbindelse med generationsskifte er Skatteudvalget blevet kontaktet med flere helt konkrete tilfælde, som viser, at de foreslåede stramninger vil få store konsekvenser for virksomhedernes mulighed for succesfulde generationsskifter.
De foreslåede stramninger vil forhindre en lang række familieejede virksomheder i at gennemføre et generationsskifte uden store skattemæssige konsekvenser.
Det vil  som det også er fremgået af medierne  koste danske arbejdspladser.
Regeringen har ikke på betryggende vis kunnet redegøre for de økonomiske konsekvenser af lovforslaget, ligesom regeringens forudsætning om, at ændringerne vil få virksomhederne til at investere deres kapital mere aktivt end i dag, må siges at hvile på et meget tvivlsomt grundlag.
Særlig i den nuværende økonomiske situation er det uhensigtsmæssigt at straffe virksomheder, der er velkonsoliderede.
Stramningerne vil ramme disse virksomheders udviklingsmuligheder fremover.
 Den foreslåede stramning i rentefradragsbegrænsningen vil hæmme danske virksomheders investeringslyst og dermed også koste arbejdspladser.
 Partierne stemmer for Dansk Folkepartis ændringsforslag om at hæve grænsen til 50 pct., da det vil mindske lovforslagets skadelige effekt.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et mindretal (V, LA og KF):
1) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 3 2) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 4 Af skatteministeren, tiltrådt af udvalget:
 3) Nr. 1 affattes således:
 »1. § 15 A, stk. 4, 1. pkt., affattes således:
»En persons erhvervsmæssige virksomhed anses for i overvejende grad at have bestået i udlejning af fast ejendom, besiddelse af kontanter, værdipapirer el.lign. som nævnt i stk. 3, 1. pkt., hvis mindst 75 pct. af indtægterne, jf. dog 7. pkt., hvorved forstås den regnskabsmæssige nettoomsætning tillagt summen af øvrige regnskabsførte indtægter, fra den erhvervsmæssige virksomhed opgjort som gennemsnittet af de seneste 3 regnskabsår stammer fra sådan aktivitet, eller hvis handelsværdien af virksomhedens udlejningsejendomme, kontanter, værdipapirer el.lign. enten på overdragelsestidspunktet eller opgjort som gennemsnittet af de seneste 3 regnskabsår udgør mindst 75 pct. af handelsværdien af virksomhedens samlede aktiver, jf. dog 7. og 8. pkt.«« [Redaktionel ændring som følge af ændringsforslag nr. 9] Af et mindretal (DF), tiltrådt af et mindretal (V, LA og KF):
 4) I nr. 1 ændres »25 pct.« til: »50 pct.«.
[Ændring af grænsen for finansielle aktiver] Af skatteministeren, tiltrådt af udvalget:
 5) Efter nr. 1 indsættes som nyt nummer:
 »01. I § 15 A, stk. 4, indsættes som 7. og 8. pkt.:
»Procentsatserne for gennemsnitsberegningerne i 1. pkt. udgør dog 25 pct., hvis der i gennemsnitsberegningen alene indgår regnskabsår, der begynder den 1. januar 2012 eller senere.
Procentsatsen knyttet til overdragelsestidspunktet udgør 25 pct. for afståelser, der sker den 1. januar 2014 eller senere.«« [Overgangsordning for pengetankreglen i forhold til ophørspension] Til § 5 Af et mindretal (DF), tiltrådt af et mindretal (V, LA og KF):
 6) I nr. 1 ændres »25 pct.« til: »50 pct.«.
[Ændring af grænsen for finansielle aktiver] Til § 6 7) I nr. 1 ændres »25 pct.« til: »50 pct.«.
[Ændring af grænsen for finansielle aktiver] Til § 7 Af skatteministeren, tiltrådt af udvalget:
 8) I stk. 2 indsættes som 2. pkt.:
»Til og med den 31. december 2014 kan selskabets virksomhed i stedet for at blive vurderet efter betingelserne i aktieavancebeskatningslovens § 34, stk. 6, 1. pkt., anses for i overvejende grad at bestå i udlejning af fast ejendom eller besiddelse af kontanter, værdipapirer el.lign. , hvis mindst 25 pct. af selskabets indtægter, hvorved forstås den regnskabsmæssige nettoomsætning tillagt summen af øvrige regnskabsførte indtægter, opgjort for det seneste regnskabsår stammer fra sådan aktivitet, eller hvis handelsværdien af selskabets udlejningsejendomme, kontanter, værdipapirer el.lign. enten på overdragelsestidspunktet eller opgjort ved udgangen af det seneste regnskabsår udgør mindst 25 pct. af handelsværdien af selskabets samlede aktiver.« [Overgangsordning for pengetankreglen ved overdragelse af aktier i levende live] 9) I stk. 4 indsættes som 2. og 3. pkt.:
»Selskaber kan dog vælge at anvende bestemmelsen fra og med det indkomstår, hvorefter selskabet efter § 14, stk. 17, i lov nr. 254 af 30. marts 2011, er omfattet af eller har valgt sig omfattet af selskabsskattelovens § 11 B, stk. 4, nr. 3, som ændret ved lov nr. 254 af 30. marts 2011. Indgår selskabet i en koncern, jf. selskabsskattelovens § 11 B, stk. 8, træffes valget efter 2. pkt. samlet for hele koncernen af administrationsselskabet.« [Adgang for selskaberne til at vælge et virkningstidspunkt tilbage i tid] 10) I stk. 5 indsættes som 2. pkt.:
»Til og med den 31. december 2014 kan selskabets virksomhed i stedet for at blive vurderet efter betingelserne i dødsboskattelovens § 29, stk. 3, 5. pkt., anses for i overvejende grad at bestå i udlejning af fast ejendom eller besiddelse af kontanter, værdipapirer el.lign. , hvis mindst 25 pct. af selskabets indtægter, hvorved forstås den regnskabsmæssige nettoomsætning tillagt summen af øvrige regnskabsførte indtægter, opgjort for det seneste regnskabsår stammer fra sådan aktivitet, eller hvis handelsværdien af selskabets udlejningsejendomme, kontanter, værdipapirer el.lign. enten på overdragelsestidspunktet eller opgjort ved udgangen af det seneste regnskabsår udgør mindst 25 pct. af handelsværdien af selskabets samlede aktiver.« [Overgangsordning for pengetankreglen ved udlodninger fra dødsboer] Bemærkninger Til nr. 1, 2, 4, 6 og 7 Ændringsforslagene vil ændre den grænse for finansielle aktiver ved succession (pengetankreglen), der er lagt op til i lovforslaget, fra 25 til 50 pct.
Høringssvarene og de henvendelser og den deputation, der har indgået i udvalgsarbejdet, viser, at den drastiske sænkning af grænsen fra 75 pct. til 25 pct., som regeringen har lagt op til i lovforslaget, vil få nogle meget uheldige konsekvenser for mange veldrevne danske virksomheder.
Dansk Folkeparti ønsker derfor at hæve grænsen i forhold til lovforslaget, så den bliver på 50 pct.
Til nr. 3 og 5 Det er en betingelse for at oprette en ophørspension efter pensionsbeskatningsloven, at man i en periode på mindst 10 år inden for de seneste 15 år forud for det indkomstår, hvori pensionsordningen oprettes, har drevet selvstændig erhvervsvirksomhed eller har været hovedaktionær i et selskab, der driver erhvervsmæssig virksomhed.
Den erhvervsmæssige virksomhed må ikke i overvejende grad have bestået i udlejning af fast ejendom, besiddelse af kontanter, værdipapirer el.lign.
Om et givet år inden for de seneste 15 år indgår i perioden på 10 år som et år, hvor der ikke har været tale om sådan overvejende passiv kapitalanbringelse, afgøres på basis af et gennemsnit af de seneste 3 regnskabsårs omsætning såvel som af handelsværdien af virksomhedens aktiver de seneste 3 regnskabsår.
Gennemsnittet må ikke overstige 75 pct.
Yderligere stilles der krav om, at handelsværdien af virksomhedens udlejningsejendomme, kontanter, værdipapirer el.lign. ikke på overdragelsestidspunktet udgør mindst 75 pct. af handelsværdien af virksomhedens samlede aktiver.
Videncentret for Landbrug og Forsikring & Pension har anført, at sænkningen af procentsatsen er problematisk, fordi sænkningen reelt får virkning 15 år tilbage i tiden, jf. betingelserne for oprettelse af en ophørspension som beskrevet ovenfor.
Den, der har indrettet sig i tillid til den hidtidige grænse og måske blot overskredet 25 pct. marginalt eller for den sags skyld været tæt på 75 pct., vil måske i mange år fremadrettet ikke kunne indskyde på ophørspension, fordi en række år, der efter den gældende procentsats tæller med i de 10 erhvervsaktive år, nu med nedsættelsen af satsen ikke vil tælle med.
I den forbindelse må det også haves for øje, at beregningsreglen i sig selv er en rullende regel, og at et enkelt år, hvor den nye grænse på 25 pct. har været væsentligt overskredet, reelt vil kunne medføre, at 3 år ikke kan medregnes ved opfyldelsen af 10-års-kravet.
Det foreslås på denne baggrund at justere reglen, således at nedsættelsen af satsen til 25 pct. først får virkning for de regnskabsår, hvor den pågældende har mulighed for at indrette sig på den nye, lavere procentsats.
Et regnskabsår, der eksempelvis er begyndt den 1. juli 2010, vil den erhvervsdrivende i sagens natur ikke kunne gøre om, og da et sådant regnskabsår vil indgå i gennemsnitsberegningen flere år fremover, bør den nye, lavere sats først anvendes, når der i gennemsnitsberegningen alene indgår regnskabsår, der begynder den 1. januar 2012 eller senere, dvs. regnskabsår, hvor det vil være tidsmæssigt muligt at foretage de nødvendige justeringer af aktivsammensætningen m.v.
Med hensyn til kravet om, at handelsværdien af virksomhedens udlejningsejendomme, kontanter, værdipapirer el.lign. ikke på overdragelsestidspunktet udgør mindst 25 pct. af handelsværdien af virksomhedens samlede aktiver, foreslås det, at den nedsatte sats først får virkning for virksomhedsafståelser, der sker den 1. januar 2014 eller senere.
Dermed sikres den selvstændige en rimelig frist til at bringe en aktivandel, som i tillid til gældende ret måske ligger tæt på 75 pct., ned under 25 pct., mens de selvstændige, der har planlagt at oprette en ophørspension i 2012 eller 2013 kan anvende de gældende regler.
Til nr. 8 Der foreslås en overgangsordning, hvorefter skatteyderne til og med den 31. december 2014 kan vælge, om de i forhold til pengetankreglen ved overdragelse af aktier i levende live efter aktieavancebeskatningsloven vil vurderes over 3 år eller kun over det seneste år.
På den måde får virksomhederne rimelig tid til at forberede sig på de nye vilkår.
Økonomiske konsekvenser for det offentlige I provenuberegningerne i lovforslaget som fremsat er der regnet med, at selskaberne i et vist omfang vil tilpasse sig de nye regler.
Det er her lagt til grund, at denne tilpasning ville få virkning allerede fra 2012. Der er herved ikke taget hensyn til, at måleperioden på 3 år indebærer, at tilpasningen ikke ville kunne nå at slå igennem de første år.
Tilsvarende gælder for den 15-årige måleperiode i ophørspensionsreglerne.
Merprovenuet i de første år er hermed undervurderet i lovforslagets provenuvurdering.
Med den foreslåede overgangsordning i ændringsforslaget bortfalder det yderligere merprovenu.
Der bliver herved større overensstemmelse mellem det nye regelsæt og forudsætningerne for provenuvurderingen.
Provenutabet ved ændringsforslaget har derfor primært karakter af bortfald af et ikkeindregnet merprovenu.
Til nr. 9 Det foreslås at indføre mulighed for, at selskaberne kan vælge at anvende den genoprettede formulering af selskabsskattelovens § 11 B, stk. 4, nr. 3, tilbage fra det tidspunkt, hvor selskabsskattelovens § 11 B, stk. 4, nr. 3, efter ikrafttrædelsesbestemmelsen i § 14, stk. 17, i lov nr. 254 af 30. marts 2011 har haft virkning for det pågældende selskab.
 Baggrunden for forslaget er, at der kan være selskaber, som kan have en interesse i et virkningstidspunkt tilbage i tid, f.eks. for at undgå at skulle foretage midlertidige ændringer i systemer for opgørelse af selskabets nettofinansieringsudgifter.
Til nr. 10 Der foreslås en overgangsordning, hvorefter skatteyderne til og med den 31. december 2014 kan vælge, om de i forhold til pengetankreglen ved udlodninger fra boer efter dødsboskatteloven vil vurderes over 3 år eller kun over det seneste år.
På den måde får virksomhederne rimelig tid til at forberede sig på de nye vilkår.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
