Ankestyrelsens principafgørelse P-26-87 om tildeling - bedømmelsesgrundlag - nedsættelse af erhvervsevnen - fuldtidsforsikret - pension Resume:
En gift kvinde, som havde haft fuldtids sæsonarbejde i en periode på 10 år og længerevarende arbejdsløshedsperioder, fandtes i relation til erhvervsevnenedsættelsen at skulle bedømmes i fuldt selverhverv.
Hendes erhvervsevne fandtes nedsat med 2/3.
 Ankestyrelsen lagde vægt på, at kvinden havde været fuldtidsforsikret i en længere periode, og på at hun havde måttet afbryde sit seneste arbejdsforhold på fuld tid på grund af en arbejdsulykke.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14 og § 15 Sagsfremstilling:
En gift kvinde søgte i oktober 1985 førtidspension som 51-årig på grund af en ryglidelse.
Om ansøgerens arbejdsmæssige forhold var det oplyst, at hun havde været beskæftiget ved landbrug, fabriks- og rengøringsarbejde, og at hun i en periode på 10 år havde haft sæsonarbejde på fuld tid.
Ansøgeren havde endvidere haft længerevarende ledighedsperioder.
Seneste arbejdsforhold før sygemeldingen havde været fuldtidsarbejde som køkkenassistent i 5 måneder.
Revaliderings- og pensionsnævnet tilkendte ansøgeren forhøjet almindelig førtidspension, jf. § 14, stk. 3, nr. 1. Ansøgningen blev vurderet i forhold til deltidsarbejde og husligt arbejde i hjemmet.
Ved valget af bedømmelsesgrundlaget lagde nævnet vægt på, at ansøgeren ikke i de senere år havde haft varigt fuldtidsarbejde.
Ansøgerens fagforbund anførte ved indankningen, at ansøgeren siden 1965 havde været fuldtidsforsikret og dermed arbejdssøgende på fuld tid.
Forbundet henviste endvidere til, at ansøgeren i de perioder, hvor hun ikke havde haft arbejde, var mødt til kontrol på arbejdsformidlingen og havde fået udbetalt arbejdsløshedsdagpenge.
 Forbundet fandt derfor, at ansøgeren burde vurderes i forhold til hendes muligheder for at udføre et fuldtidsarbejde.
 Lovgrundlag: Lov om social pension § 14 og § 15.
 Afgørelse:
Ankestyrelsen finder, at ansøgerens erhvervsevne - bedømt i fuldt selverhverv - er nedsat med omkring 2/3, men ikke at den er ubetydelig i ethvert erhverv.
Ansøgeren opfylder derfor betingelserne for at få mellemste førtidspension efter lov om social pension § 14, stk. 2, nr. 1. Ankestyrelsen har ved valget af bedømmelsesgrundlaget lagt vægt på, at ansøgeren har været fuldtidsforsikret siden 1965, og at hendes seneste arbejdsperiode fra oktober 1984 til februar 1985 var fuldtidsbeskæftigelse, som hun måtte afbryde på grund af en arbejdsulykke.
