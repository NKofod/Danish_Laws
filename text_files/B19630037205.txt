(Eneretsbevillingen) Herved bekendtgøres eneretsbevilling til efterforskning og indvinding af  

 kulbrinter m.v. i Danmarks undergrund af 8. juli 1962 med de ændringer og  

 tilføjelser, der følger af de ved kgl. resolution af 5. oktober 1963  

 stadfæstede ændringer.
På derom af ministeren for offentlige arbejder nedlagte forestillinger har  

 det under 8. juli 1962 og 5. oktober 1963 behaget Hans Majestæt Kongen i  

 overensstemmelse med lov nr. 181 af 8. maj 1950 om efterforskning og  

 indvinding af råstoffer i kongeriget Danmarks undergrund (undergrundsloven)  

 at meddele Dansk Boreselskab A/S, A/S Dampskibsselskabet Svendborg og  

 Dampskibsselskabet af 1912 A/S i forening eneret til for et tidsrum af 50 år  

 fra den 8. juli 1962 at regne at efterforske og indvinde de i § 1 omhandlede  

 råstoffer overalt i Danmarks undergrund på såvel landterritoriet som  

 søterritoriet, så langt dansk højhedsret rækker, bortset fra Færøerne og  

 Grønland, samt på den del af kontinentalsoklen, over hvilken Danmark i  

 henhold til kongelig anordning af 7. juni 1963 udøver højhedsret, bortset fra  

 det til Færøerne og Grønland hørende sokkelområde.
Bevillingshaverne er, for  

 så vidt angår efterforskning og indvinding på de nævnte område af  

 kontinentalsoklen, pligtige ikke at udøve deres virksomhed på nogen måde, der  

 er uforenelig med den i Geneve den 29. april 1958 undertegnede konvention om  

 den kontinentale sokkel.
 Bevillingen meddeles på de i undergrundsloven indeholdte betingelser samt  

 i øvrigt på de nedenfor angivne særlige vilkår.
 § 1.  Eneretsbevillingen omfatter nedennævnte  

 råstoffer:
A.
Alle kulbrinter, uanset om disse foreligger faste, flydende eller  

 luftformige (f.eks. asfalt, olie og gas).
B.
Svovl (i fast form eller som svovlbrinte).
C. Ædle luftarter (helium m.fl.) Stk. 2.  Undtaget fra eneretten er ethvert af  

 foranstående omfattet råstof, som forud for ikrafttrædelsen den 23. februar  

 1932 af lov nr. 27 af 19. februar 1932 har været undergivet privatøkonomisk  

 udnyttelse her i landet.
 Stk. 3.  Eventuel tvist om bevillingens omfang, der ikke  

 berører anden bevillingshavers rettigheder, afgøres af det i § 14 omhandlede  

 voldgiftsnævn, dog at spørgsmålet om, hvorvidt et råstof har været undergivet  

 privatøkonomisk udnyttelse her i landet forud for ikrafttrædelsen den 23.  

 februar 1932 af lov nr. 27 af 19. februar 1932, henhører under domstolenes  

 afgørelse.
 § 2.  Inden for den samlede bevillingsperiode på 50 år  

 tilkommer der bevillingshaverne eneret til efterforskning af de af  

 bevillingen omfattede råstoffer i 10 år, regnet fra ikrafttrædelsen af  

 nærværende bevilling.
 Stk. 2.  Så snart der i den 10-årige  

 efterforskningsperiode måtte findes noget af de af bevillingen omfattede  

 råstoffer, som efter bevillingshavernes skøn kan udnyttes på en for dem  

 økonomisk forsvarlig måde, skal bevillingshaverne iværksætte eller  

 foranledige iværksat de fornødne foranstaltninger til erhvervsmæssig  

 indvinding af det fundne råstof.
Stk. 3.  Ifald al efterforskning inden for den 10-årige  

 periode afbrydes i mere end 2 på hinanden følgende år, bortfalder bevillingen  

 undtagen for de råstoffers vedkommende, af hvilke indvinding allerede måtte  

 være i gang.
Såfremt indvinding af noget af bevillingen omfattet råstof ikke  

 er i gang forinden efterforskningsperiodens udløb, er bevillingen i dens  

 helhed bortfaldet.
 Stk. 4.  Såfremt bevillingshaverne inden for  

 efterforskningsperioden har sat indvinding i gang af et eller flere af de af  

 bevillingen omfattede råstoffer, har de fortsat inden for bevillingstiden  

 eneret til yderligere efterforskning og indvinding af det eller de pågældende  

 råstoffer, medens bevillingen, for så vidt angår de råstoffer, af hvilke  

 indvinding ikke er sat i gang, bortfalder ved efterforskningsperiodens udløb,  

 jfr. dog stk. 5.
Stk. 5.  Hvis indvinding af nogen af § 1 A omfattet  

 kulbrinte er i gang inden efterforskningsperiodens udløb, har  

 bevillingshaverne dog ret til en yderligere efterforskningsperiode af 5 år  

 med den virkning, at bevillingshaverne for sådanne andre af gruppe A  

 omfattede kulbrinter, som findes i den forlængede efterforskningsperiode, og  

 med hensyn til hvilke indvinding inden dennes udløb er sat i gang, bevarer  

 eneretten til yderligere efterforskning og indvinding i hele bevillingstiden.  

 Såfremt bevillingshaverne i den 5-årige periode stadig har fortsat  

 efterforskningen af de af bevillingen omfattede kulbrinter i overensstemmelse  

 med gode ingeniørmæssige principper, har bevillingshaverne ret til yderligere  

 forlængelse af efterforskningsperioden med 5 år med samme virkning som  

 ovenfor og således fremdeles indtil udløbet af den samlede bevillingsperiode  

 på 50 år.
I tilfælde af uenighed om periodens forlængelse afgøres spørgsmålet  

 af det i § 14 omhandlede voldgiftsnævn.
 Stk. 6.  Enhver igangsat indvinding skal gennemføres på  

 effektiv måde inden for indvindingsrettens gyldighedsområde og skal  

 opretholdes, så længe den kan finde sted på økonomisk forsvarligt grundlag.
 Stk. 7.  Ifald en igangsat indvinding af noget af  

 bevillingen omfattet råstof efter den 10-årige efterforskningsperiodes udløb  

 opgives eller lades ude af drift i mere end 2 på hinanden følgende år,  

 bortfalder bevillingen, for så vidt dette råstof angår, jfr. dog stk. 8.
Stk. 8.  Ifald bevillingshaverne efter udløbet af  

 efterforskningsperioden over for ministeren for offentlige arbejder kan  

 godtgøre, at det midlertidigt må anses for økonomisk uforsvarligt af udnytte  

 et af bevillingen omfattet råstof, skal bevillingshaverne dog kunne gøre krav  

 på at beholde deres rettigheder med hensyn til det pågældende råstof i et af  

 ministeren fastsat tidsrum på indtil 5 år, selv om indvindingen af det  

 omhandlede råstof helt eller delvis lades ude af drift i dette tidsrum.
I  

 tilfælde af uenighed om fornødenheden af den ønskede standsning eller om  

 længden af det tidsrum, indvindingen lades ude af drift, afgøres spørgsmålet  

 af det i § 14 omhandlede voldgiftsnævn.
 § 3.  Bevillingshaverne må ikke uden forudgående  

 samtykke fra ministeren for offentlige arbejder iværksætte efterforskning  

 eller indvinding inden for de kendte salthorste.
 Stk. 2.  Bevillingshaverne må respektere, at der er  

 eller bliver meddelt bevilling til anden side med eneret til efterforskning  

 og indvinding i Danmarks undergrund af andre råstoffer end de af nærværende  

 bevilling omfattede.
 § 4.  På bevillingshavernes begæring og på deres  

 bekostning vil der overensstemmende med undergrundslovens regler herom kunne  

 ske ekspropriation af sådanne arealer m.v., som efter ministeren for  

 offentlige arbejders skøn måtte være nødvendige for efterforsknings- eller  

 indvindingsvirksomheden.
§ 5.  Med det af bevillingens § 12, stk. 5, følgende  

 forbehold tillades det bevillingshaverne overensstemmende med de til enhver  

 tid gældende bestemmelser at udføre fra Danmark maskinel, varer eller andet,  

 som disse har tilført Danmark til brug i sammenhæng med efterforsknings-  

 eller indvindingsvirksomheden.
Denne ret skal ligeledes, men uanset § 12,  

 stk. 5, tilkomme danske eller udenlandske statsborgere eller selskaber, som i  

 forbindelse med bevillingshaverne på tilsvarende måde måtte have anbragt  

 maskinel, varer eller andet her i landet, for udenlandske statsborgere eller  

 selskaber tillige kapital.
 Stk. 2.  Ligeledes skal al dividende eller fortjeneste,  

 som hidrører fra bevillingshavernes virksomhed, og som tilkommer personer  

 eller selskaber uden for Danmark, kunne udføres her fra landet  

 overensstemmende med de til enhver tid gældende bestemmelser.
§ 6.  Forinden bevillingshaverne iværksætter  

 geofysiske eller geologiske arbejder, skal de give ministeren for offentlige  

 arbejder meddelelse om planerne for sådanne arbejder.
Når bevillingshaverne i  

 medfør af bevillingen iværksætter en boring, skal de efter den instruktion,  

 som måtte blive givet af Danmarks geologiske undersøgelse, til samme indsende  

 de i undergrundslovens § 3 foreskrevne meddelelser om boringens beliggenhed  

 og resultater.
Foreløbige rapporter over de geofysiske og geologiske arbejder  

 indsendes hver måned til ministeren.
Udførlige geofysiske og geologiske  

 rapporter over udførte arbejder, bilagt kopier af alle originale data, skal  

 indsendes til Danmarks geologiske undersøgelse hvert halvår.
 Stk. 2.  Eventuelle borehuller og mineskakter, som  

 opgives af bevillingshaverne, skal af disse lukkes og tildækkes på en i  

 enhver henseende forsvarlig måde efter tilsynets nærmere bestemmelse.
Stk. 3.  Også for så vidt angår foranstaltninger i  

 internationalt farvand med henblik på efterforskning i den i indledningen  

 omhandlede del af kontinentalsoklen, gælder bestemmelsen i nærværende  

 paragrafs stk. 1. Ønsker bevillingshaverne til brug ved sådanne  

 efterforskninger at etablere faste indretninger i internationalt farvand, er  

 de pligtige forinden at indhente ministeren for offentlige arbejders samtykke  

 til disse anlægs etablering og indretning i hvert enkelt tilfælde.  

 Bevillingshaverne er pligtige at underkaste sig sådan inspektion og kontrol  

 med de pågældende faste indretningers tilstand og drift, som måtte være  

 nødvendig for at påse, at de nævnte installationer og deres benyttelse ikke  

 giver anledning til retsstridigt indgreb i de andre interesser, der knytter  

 sig til udnyttelsen af havets frihed.
Bevillingshaverne refunderer de med en  

 sådan kontrol for statskassen forbundne udgifter efter ministerens nærmere  

 bestemmelser.
 § 7.  Forinden indvinding eller dertil sigtende  

 foranstaltninger iværksættes, skal de i så henseende fornødne anlæg og det  

 eller de områder, der ønskes omfattet af indvindingsvirksomheden, være  

 godkendt af ministeren for offentlige arbejder, for hvem det endvidere skal  

 være godtgjort, at de efter ministerens skøn til indvindingsvirksomheden  

 fornødne pengemidler er sikret, jfr. undergrundslovens § 2, stk. 3.
 Stk. 2.  For så vidt angår faste indretninger i  

 internationalt farvand til brug ved indvindingsforanstaltninger på den i  

 indledningen omhandlede del af kontinentalsoklen, finder de i § 6, stk. 3, 2.  

 punktum, omhandlede bestemmelser tilsvarende anvendelse.
 § 8.  Ministeren for offentlige arbejders  

 tilsynsførende samarbejder med bevillingshavernes driftsledelse og udøver det  

 efter undergrundslovens § 4, stk. 1, nr. 3, fornødne tilsyn med  

 bevillingshavernes virksomhed.
 § 9.  Senest 6 måneder efter udgangen af hvert  

 regnskabsår skal bevillingshaverne til ministeren for offentlige arbejder  

 indsende et eksemplar af deres reviderede regnskab, der skal være påtegnet af  

 en af ministeren godkendt statsautoriseret revisor.
 Stk. 2.  Bevillingshaverens regnskab skal affattes  

 således, at det indeholder særskilt opgørelse for hvert enkelt af de  

 råstoffer, med hensyn til hvilke indvinding har været i gang i det pågældende  

 regnskabsår.
 Stk. 3.  Bevillingshaverne er pligtige at efterkomme de  

 påbud, som ministeren for offentlige arbejder måtte give til muliggørelse  

 eller lettelse af kontrol med mængden af indvundne, solgte eller i selve  

 virksomheden anvendte råstoffer, ligesom bevillingshaverne i det hele taget  

 er pligtige at afgive alle oplysinger, som ministeren til kontrol af  

 bevillingshavernes virksomhed eller regnskab måtte finde påkrævet.
 § 10.  Bevillingshaverne skal betale afgifter til den  

 danske stat i overensstemmelse med følgende regler:
A.
KULBRINTER.
Afgiften for de i § 1 A omhandlede kulbrinter, der indvindes på land-  

 eller søterritoriet, fastsættes i de første 5 år, efter at den  

 erhvervsmæssige indvinding er iværksat, til 7 1/2 pct. af den virkelige værdi  

 på produktionsstedet af den salgbare råolie, gas og andre kulbrinter, der er  

 indvundet og solgt, og derefter til 12 1/2 pct. af denne værdi.
For de i § 1  

 A omhandlede kulbrinter, der indvindes på det af bevillingen omfattede område  

 af kontinentalsoklen, fastsættes afgiften på tilsvarende måde til henholdsvis  

 5 pct. og 8 1/2 pct.
 Stk. 2.  Hvis råstofferne sælges i deres oprindelige  

 form til levering på produktionsstedet, skal den virkelige værdi være lig med  

 salgsprisen.
 Stk. 3.  Hvis råstofferne sælges i deres oprindelige  

 form til levering andetsteds end på produktionsstedet, skal den virkelige  

 værdi være salgsprisen med fradrag af transportudgifter og eventuelle andre  

 udgifter, der bæres af sælgeren og følgelig er indbefattet i eller har  

 påvirket salgsprisen.
Stk. 4.  Hvis råstofferne er solgt efter foretagen  

 raffinering eller anden videregående behandling, skal den virkelige værdi,  

 der anvendes ved fastsættelsen af afgiften, være den salgsværdi, som  

 bevillingshaverne senest har modtaget for salget af det pågældende råstof i  

 dettes oprindelige form med fradrag af transportudgifter og andre udgifter  

 som foran fastsat.
Hvis bevillingshaverne ikke har foretaget noget salg af  

 råstoffet i dets oprindelige form eller hvis den salgsværdi,  

 bevillingshaverne senest har opnået, ikke længere svarer til den virkelige  

 værdi af det pågældende råstof i dettes oprindelige form på  

 produktionsstedet, skal den virkelige værdi, der anvendes ved fastsættelsen  

 af afgiften, være den salgsværdi, som bevillingshaverne kunne have opnået på  

 verdensmarkedet under fri konkurrence ved tilsvarende salg fra  

 produktionsstedet af det pågældende råstof i dettes oprindelige form, jfr.  

 også stk. 3.
Stk. 5.  Tilsvarende bestemmelse som i stk. 4, sidste  

 punktum, finder anvendelse ved fastsættelsen af afgiften i tilfælde af salg  

 fra bevillingshaverne til en virksomhed inden for deres koncern eller en  

 virksomhed, i hvilken de direkte eller indirekte er interesserede.
Det samme  

 gælder ved salg til virksomheder, med hvilke de har aftale om deltagelse i  

 efterforsknings- og/eller indvindingsvirksomhed under bevillingen.
 Stk. 6.  I tilfælde af uenighed om afgiftsberegningen  

 afgøres spørgsmålet af det i § 14 omhandlede voldgiftsnævn.
B.
ANDRE AF BEVILLINGEN OMFATTEDE RÅSTOFFER.
For de i § 1 B og C omhandlede råstoffer, der indvindes på land- eller  

 søterritoriet, betales en afgift af 8 1/2 pct. af prisen på produktionsstedet  

 for det indvundne og solgte råstof.
For de i § 1 B og C omhandlede råstoffer,  

 der indvindes på det af bevillingen omfattede område af kontinentalsoklen,  

 betales på tilsvarende måde en afgift på 6 pct.
Reglerne under a, stk. 2-6,  

 finder tilsvarende anvendelse.
C.
FÆLLES BESTEMMELSE FOR SAMTLIGE RÅSTOFFER.
Ved bevillingens ophør af en hvilken som helst grund tilsvarer  

 bevillingshaverne staten afgift af indvundne og endnu ikke solgte salgbare  

 råstoffer.
Bestemmelsen i a, stk. 6, finder tilsvarende anvendelse.
 § 11.  Samtlige i § 10 nævnte afgifter skal betales  

 årligt samtidig med, at det årlige regnskab af bevillingshaverne indsendes  

 til ministeriet, og indbetalingen skal være ledsaget af den nødvendige  

 dokumentation til kontrol af beregningen af de respektive afgiftsbetalinger.
 Stk. 2.  Af afgiftsbeløb, der ikke er betalt inden 6  

 måneder efter udløbet af regnskabsåret, betales en årlig rente, svarende til  

 Nationalbankens diskonto fra udgangen af de nævnte 6 måneder at regne, til  

 betaling sker.
 § 12.  Såfremt nogen af de i undergrundsloven for  

 bevillingens meddelelse eller opretholdelse fastsatte betingelser ikke  

 opfyldes, bortfalder bevillingen.
 Stk. 2.  Såfremt noget af de ved bevillingen fastsatte  

 særlige vilkår ikke overholdes, vil ministeren for offentlige arbejder give  

 bevillingshaverne meddelelse om den efter ministerens opfattelse foreliggende  

 tilsidesættelse af vilkårene, og forholdet skal da bringes i orden inden en  

 af ministeren fastsat rimelig frist.
Stk. 3.  Foreligger der, medens en efter bevillingen  

 gældende tidsfrist løber, en tilstand af »force majeure«, forlænges  

 fristen med et til denne tilstands varighed svarende tidsrum.
Dog kan  

 bevillingens samlede gyldighedstid af 50 år ikke herved forlænges.
 Stk. 4.  Bevillingshaverne kan på ethvert tidspunkt  

 opgive bevillingen og derved frasige sig rettigheder og forpligtelser efter  

 denne.
Stk. 5.  Såfremt bevillingen udløber uden at være blevet  

 forlænget eller bortfalder af anden grund, er staten berettiget til at  

 overtage de bevillingshaverne tilhørende og til selve indvindingsvirksomheden  

 tilvejebragte anlæg til en pris, der i mangel af enighed fastsættes af det i  

 § 14 omhandlede voldgiftsnævn ved vurdering.
Undtaget fra denne  

 overtagelsesret skal dog være maskinel, materiel og lignende, som af  

 bevillingshaverne er indført eller anskaffet til en midlertidig anvendelse  

 eller udførelse af et specielt arbejde, og som bevillingshaverne ønsker at  

 udbringe af landet.
 Stk. 6.  I det omfang, staten ikke overtager de til  

 selve indvindingsvirksmheden hørende anlæg, er bevillingshaverne berettiget  

 til at fjerne disse, og de er pligtige på ministerens forlangende at fjerne  

 sådanne, hvis forbliven efter ministerens skøn er til ulempe for det  

 offentlige eller private.
 § 13.  Denne bevilling kan ikke overføres til andre  

 uden samtykke fra ministeren for offentlige arbejder, bortset fra overførsler  

 imellem de i bevillingshavernes konsortium deltagende juridiske personer.
 § 14.  Spørgsmål, som efter nærværende bevillings  

 indhold beror på ministeren for offentlige arbejders skøn eller bestemmelse,  

 afgøres endeligt af ministeren, med mindre bevillingen, for så vidt det  

 pågældende spørgsmål angår, udtrykkeligt hjemler adgang til  

 voldgiftsafgørelse.
Stk. 2.  Tvistigheder, der efter bevillingens indhold  

 kan henvises til voldgift, afgøres endeligt af et voldgiftsnævn på 3  

 medlemmer, af hvilke ministeren vælger et og bevillingshaverne et medlem; de  

 to således valgte medlemmer udpeger i forening en opmand, og ifald de ikke  

 kan enes herom, udpeges opmanden af højesterets præsident.
Nævnet fastsætter  

 selv reglerne for behandling af det rejste spørgsmål og bestemmer, hvem der  

 skal afholde omkostningerne ved voldgiften.
Nævnet træffer om fornødent sin  

 afgørelse ved stemmeflerhed.
Stk. 3.  Andre tvistigheder, som måtte opstå mellem  

 staten og bevillingshaverne i noget spørgsmål angående denne bevilling,  

 afgøres af de danske domstole.
Værneting er København.
 Ministeriet for offentlige arbejder, den  

 7. november 1963.
Kai Lindberg /J.
Bang Christensen.
