Bekendtgørelse om bemyndigelse af DMRI til godkendelse og syn af isoleret transportmateriel til letfordærvelige fødevarer og nedsættelse af ATP-udvalget I medfør af § 58, stk. 3 og 5, i lov om fødevarer, jf. lovbekendtgørelse nr. 999 af 2. juli 2018, fastsættes:
 § 1. Afprøvning, godkendelse og eftersyn af isoleret transportmateriel til international transport af letfordærvelige fødevarer og af det specielle materiel, som skal bruges til sådan transport i henhold til ATP-traktaten1), foretages af DMRI,  ATP-materielkontrollen, Gregersensvej 9, 2630 Tåstrup.
 § 2. Ministeren for fødevarer, fiskeri og ligestilling nedsætter et udvalg, ATP-udvalget, til at bistå ved administrationen af de regler, der er fastsat til opfyldelse af ATP-traktaten, herunder til at føre tilsyn med den virksomhed, der udøves af ATP-materielkontrollen.
Stk. 2. ATP-udvalget består af tre medlemmer, som udpeges af direktøren for Fødevarestyrelsen efter indstilling fra  Dansk Transport og Logistik, Landbrug & Fødevarer og Danmarks Fiskeindustri- og Eksportforening, som hver indstiller ét medlem.
Udpegningen sker for en periode med mulighed for genudpegning.
§ 3. Afgørelser truffet i henhold til § 1 kan påklages til Miljø- og Fødevareklagenævnet.
Afgørelser truffet af Miljø- og Fødevareklagenævnet kan ikke indbringes for højere administrativ myndighed.
Stk. 2. Klage til nævnet skal indbringes inden 4 uger fra den dag, afgørelsen er meddelt, jf. § 7 i bekendtgørelse om forretningsorden for Miljø- og Fødevareklagenævnet.
Klagen skal indgives gennem DMRI, ATP-materielkontrollen, Gregersensvej 9, 2630 Tåstrup.
DMRI, ATP-materielkontrollen, skal inden videresendelse af klagen indhente en udtalelse fra ATP-udvalget.
Udtalelsen skal vedlægges klagen.
 Stk. 3. Sekretariatet for Miljø- og Fødevareklagenævnet kan på nævnets vegne se bort fra overskridelse af klagefristen inden for 6 måneder efter afgørelsen, når overskridelsen af særlige grunde er undskyldelig, jf. § 9, stk. 2, i bekendtgørelse om forretningsorden for Miljø- og Fødevareklagenævnet.
 § 4. Bekendtgørelsen træder i kraft den 15. maj 2020.
 Stk. 2. Bekendtgørelse nr. 778 af 19. juni 2017 om bemyndigelse af DMRI til godkendelse og syn m.m. af isoleret transportmateriel til letfordærvelige fødevarer og nedsættelse af ATP-udvalget ophæves.
Miljø- og Fødevareministeriet, den 7. maj 2020 Mogens Jensen / Esben Egede Rasmussen 1) Traktat af 1. september 1970 om international transport af letfordærvelige levnedsmidler og om det specielle materiel, som skal bruges til sådan transport (ATP).
