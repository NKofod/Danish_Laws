Bekendtgørelse om digital kommunikation ved ansøgning om optagelse på videregående uddannelse I medfør af § 1, stk. 3 og 4, i lov om adgangsregulering ved videregående uddannelser, jf. lovbekendtgørelse nr. 1689 af 13. august 2021, fastsættes efter bemyndigelse i henhold til § 9, nr. 3 og 4, i bekendtgørelse nr. 1229 af 9. juni 2021 om delegation af uddannelses- og forskningsministerens beføjelser til Uddannelses- og Forskningsstyrelsen:
 § 1. Bekendtgørelsen omfatter digital kommunikation ved ansøgning om optagelse på en videregående uddannelse, hvor optagelsen koordineres af Den Koordinerede Tilmelding.
 Stk. 2. Bekendtgørelsen finder anvendelse for al kommunikation mellem en ansøger og en uddannelsesinstitution samt mellem en ansøger og Den Koordinerede Tilmelding.
 § 2. Ansøgning om optagelse på en videregående uddannelse, hvor optagelsen koordineres af Den Koordinerede Tilmelding, sker digitalt ved brug af optagelsesportalen www.optagelse.dk.
 Stk. 2. Øvrig kommunikation mellem en ansøger og en uddannelsesinstitution i forbindelse med optagelsen kan ske ved brug af den e-mailadresse og det mobiltelefonnummer, som ansøgeren har oplyst ved sin ansøgning på optagelse.dk, gennem anvendelse af Digital Post på www.borger.dk eller ved brug af et internt digitalt system, som uddannelsesinstitutionen stiller til rådighed for ansøgeren, herunder ved oplysning om brugernavn og kode, som giver ansøgeren adgang til at sende og modtage digitale beskeder fra uddannelsesinstitutionen.
 Stk. 3. Hvis uddannelsesinstitutionen vurderer, at der foreligger særlige forhold, der gør, at ansøgeren ikke må forventes at kunne anvende den digitale selvbetjeningsløsning, skal uddannelsesinstitutionen tilbyde, at ansøgningen kan indgives på anden måde end ved digital selvbetjening efter stk. 1. Uddannelsesinstitutionen bestemmer, hvordan ansøgning omfattet af 1. pkt. skal indgives.
 Stk. 4. En digital ansøgning anses for at være kommet frem, når den er tilgængelig for uddannelsesinstitutionen.
 § 3. Ansøgere, som søger optagelse på en videregående uddannelse, hvor optagelsen koordineres af Den Koordinerede Tilmelding, skal ansøge ved brug af dansk elektronisk identitet med et sikkerhedsniveau svarende til OCES-standarden eller højere, i form af NemID eller MitID.
 Stk. 2. Udenlandske ansøgere eller andre, der er afskåret fra at få eller anvende NemID eller MitID, skal anvende det tilsvarende europæiske eID eller anden sikker identifikation i form af et erstatningspersonnummer, en e-mail-adresse og et mobiltelefonnummer ved ansøgning om optagelse på en videregående uddannelse.
 Stk. 3. Erstatningspersonnummeret tildeles i optagelse.dk i forbindelse med ansøgning.
 § 4. Bekendtgørelsen træder i kraft den 1. februar 2022.
 Stk. 2. Bekendtgørelse nr. 1083 af 21. november 2012 om digital kommunikation ved ansøgning om optagelse på videregående uddannelse ophæves.
