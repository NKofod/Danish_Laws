Bekendtgørelse om finansiering af udgifterne ved kvalitetskontrollen af revisionsvirksomheder og revisorer, undersøgelsessystemet samt ved driften af Revisornævnet I medfør af § 50, stk. 1 og 2, i lov nr. 468 af 17. juni 2008 om godkendte revisorer og revisionsvirksomheder (revisorloven), som ændret ved lov nr. 631 af 8. juni 2016, fastsættes:
 § 1. Til finansiering af udgifterne ved kvalitetskontrollen af revisionsvirksomheder og revisorer, jf. revisorlovens § 34, undersøgelsessystemet vedrørende revisionsvirksomheder og revisorer jf. lovens § 37, stk. 1 og 3, samt driften af Revisornævnet opkræver Erhvervsstyrelsen årligt et gebyr fra alle revisorer, der pr. 1. januar det pågældende år er godkendt og tilknyttet en revisionsvirksomhed.
Stk. 2. En revisor, der er etableret i et andet EU-land, et EØS-land eller Schweiz i henhold til aftale, som EU har indgået med Schweiz, og som er optaget i registeret over godkendte revisionsvirksomheder og over godkendte revisorer, med henblik på midlertidigt og lejlighedsvis at afgive erklæringer her i landet, jf. revisorlovens § 11, stk. 1, betaler et gebyr til finansiering af driften af Revisornævnet.
Betalingen dækker den periode, for hvilken anmeldelsen er gældende.
 Stk. 3. Ved beregningen af udgifterne for 2016 ved driften af kvalitetskontrollen af revisionsvirksomheder og revisorer indgår udgifterne hertil i perioden 17. juni - 31. december 2016 og udgifterne ved driften af Revisortilsynet i perioden 1. januar - 16. juni 2016.
Gebyrsatser for 2016 § 2. For kvalitetskontrollen af revisionsvirksomheder og revisorer udgør gebyret efter § 1, stk. 1, for en revisor, der er tilknyttet en revisionsvirksomhed, der reviderer virksomheder omfattet af revisorlovens § 1 a, stk. 1, nr. 3, kr. 1.075. For andre revisorer udgør gebyret kr. 1.700.
 Stk. 2. For Revisornævnet udgør gebyret efter § 1, stk. 1 og 2, kr. 1.510 pr. revisor.
 Stk. 3. For undersøgelsessystemet udgør gebyret efter § 1, stk. 1, kr. 860 pr. revisor.
Ikrafttræden § 3. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1243 af 26. november 2014 om finansiering af driften af Revisortilsynet, Revisornævnet og undersøgelsessystemet (Public Oversight) ophæves.
