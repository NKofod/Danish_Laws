Direktoratet spørges om, hvorledes en grundejer har kunnet få  

 tilladelse til udstykning af en ejendom i strid med en servitut, der hviler  

 på ejendommen.
Der svares, at direktoratet ikke påser om der ved udstykning  

 eller andre matrikulære forandringer opstår forhold i strid med private  

 servitutter, der er tinglyst på ejendomme.
 De har i skrivelse af 31-1-1976 spurgt, hvorledes ejeren af Søvej 17,  

 matr.nr. 14e Nyby By har kunnet få tilladelse til udstykning af parcellen  

 matr.nr. 14abs med areal 1000 (m2), når der på grundene ved Søvej hviler en  

 servitut, der fastlægger en mindstegrundstørrelse på 3000 kv.al. (1182 (m2)),  

 og vejens grundejere ikke har givet samtykke til udstykning af den mindre  

 grund.
I denne anledning skal man meddele, at matrikeldirektoratet ikke påser, om  

 der ved udstykning eller andre matrikulære forandringer opstår forhold i  

 strid med private servitutter, der er tinglyst på ejendommene.
Det kan  

 oplyses, at det fremgår af en attest fra civildommeren i udstykningssagen, at  

 der på matr.nr. 14e er lyst servitut bl.a. indeholdende bestemmelse om forbud  

 mod udstykning i parceller mindre end 3000 kv.al., men at landinspektør M den  

 17-5-1973 har givet attesten følgende påtegning:
 »Nyby kommunalbestyrelse er alene påtaleberettiget, da kommunen er  

 ejer af stamejendommen Højgaard, som det fremgår af deklarationens afsnit 3  

 sidste punktum.
 Citerer: - Overtrædelse af de under Litra a-d anførte bestemmelser kan  

 påtales såvel af vedkommende kommunale autoritet som af Højgaards Ejer -.
Kommunen kan således tillade parcellen udstykket ned til 700 (m2).« Man kan oplyse, at den fraskilte parcel matr.nr. 14abs i matriklen står  

 anført med areal 1000 (m2), og i anledning af Deres telefoniske henvendelse  

 den 2-3-1976 kan man oplyse, at direktoratet ikke har modtaget nogen  

 ansøgning om omdeling mellem matr.nr. 14e og 14abs, hvorved arealet for  

 matr.nr. 14abs søges forøget.
