Bekendtgørelse om henlæggelse af visse beføjelser på boligområdet til Erhvervs- og Byggestyrelsen samt om afskæring af klageadgang I medfør af § 31D i byggeloven, jf. lovbekendtgørelse nr. 1185 af 14. oktober 2010, § 4, stk. 3 og 4, i lov om forbrugerbeskyttelse ved erhvervelse af fast ejendom m.v., jf. lovbekendtgørelse nr. 1142 af 28. september 2007, som ændret ved lov nr. 1532 af 21. december 2010, § 9a, stk. 6, i lov om bygnings- og boligregistrering, jf. lovbekendtgørelse nr. 160 af 8. februar 2010, § 13, stk. 3, i lov om registrering af ledningsejere, jf. lovbekendtgørelse nr. 1113 af 22. september 2010, § 31 i lov om omsætning af fast ejendom, jf. lovbekendtgørelse nr. 1073 af 2. november 2006, og § 15 i lov nr. 1532 af 21. december 2010 om beskikkede bygningssagkyndige m.v. fastsættes:
Henlæggelse af beføjelser til Erhvervs- og Byggestyrelsen § 1 . Hvor økonomi- og erhvervsministeren i henhold til nedenstående lovgivning og i medfør af heraf fastsatte retsforskrifter tillægges administrative beføjelser, udøver Erhvervs- og Byggestyrelsen disse beføjelser samt modtager underretning om materiale:
 1) Lov om andelsboligforeninger og andre bofællesskaber.
 2) Lov om ejerlejligheder.
 3) Lov om leje af erhvervslokaler m.v.
 4) Lov om brandsikring af ældre beboelsesbygninger m.v.
 5) Byggeloven.
 6) Lov om registrerede arkitekter.
 7) Lov om statens byggevirksomhed m.v.
 8) Lov om statsgaranti til skoler og forsøgsbyggeri m.v.
 9) Lov om forbrugerbeskyttelse ved erhvervelse af fast ejendom m.v.
 10) Lov om indhentning af tilbud i bygge- og anlægssektoren.
 11) Lov om bygnings- og boligregistrering.
 12) Lov om registrering af ledningsejere.
 13) Lov om almene boliger samt støttede private andelsboliger m.v.
 14) Lov om omsætning af fast ejendom.
 15) Lov om beskikkede bygningssagkyndige m.v.
 Stk. 2. Erhvervs- og Byggestyrelsen afgør i henhold til lov om hegn klage over Københavns Kommunes forbud mod anbringelse af hegn i skellinien mellem grundstykker.
Klageadgang § 2. Afgørelser, som Erhvervs- og Byggestyrelsen træffer i medfør af de i § 1, stk. 1, nr. 5, 9, 11, 12, 14 og 15, nævnte love, kan ikke indbringes for anden administrativ myndighed.
 Stk. 2. Afgørelser, der er truffet af Erhvervs- og Byggestyrelsen efter bemyndigelse i medfør af § 1, stk. 1, nr. 14, eller bestemmelser fastsat med hjemmel heri, kan indbringes for Erhvervsankenævnet.
Ikrafttræden § 3. Bekendtgørelsen træder i kraft den 1. januar 2011.
 Stk. 2. Bekendtgørelse nr. 234 af 25. marts 2009 om henlæggelse af visse beføjelser på boligområdet til Erhvervs- og Byggestyrelsen samt om afskæring af klageadgang ophæves samtidig.
