 Registreret revisor måtte ikke være bestyrelsesmedlem i en  

 andelskasse.
(Merete Cordes, Gert Kristensen og Ebbe Christensen) Registreret revisor K har i skrivelse af 21. maj 1992 klaget over, at  

 Erhvervs- og Selskabsstyrelsen ved skrivelse af 18. maj 1992 (j.nr.  

 92-22.008) afslog at give ham tilladelse til at indtræde som medlem af  

 bestyrelsen for X-by Andelskasse.
 Sagens omstændigheder:
 Efter lov om registrerede revisorer (lovbekendtgørelse nr. 57 af 19.  

 januar 1989) § 8, stk. 2, kan Erhvervs- og Selskabsstyrelsen fastsætte  

 nærmere regler for registrerede revisorers virksomhed og  

 forretningsbetingelser og herunder bestemme, at visse hverv og stillinger  

 ikke kan forenes med virksomhed som registreret revisor.
Sådanne regler er fastsat ved Erhvervs- og Selskabsstyrelsens  

 bekendtgørelse nr. 126 af 28. februar 1989. Efter denne bekendtgørelses § 2,  

 stk. 1, nr. 4, må registrerede revisorer ikke beklæde stilling som bl.a.  

 bestyrelsesmedlem »i en erhvervsvirksomhed eller institution, som driver  

 anden erhvervsvirksomhed end bogførings-, regnskabs- og  

 revisionsvirksomhed«.
Efter bekendtgørelsens § 2, stk. 2, kan Erhvervs-  

 og Selskabsstyrelsen undtage fra bestemmelserne i stk. 1.
Klageren, registreret revisor K, ansøgte den 7. maj 1992 om dispensation  

 til at indtræde i bestyrelsen for X-by Andelskasse.
I ansøgningen henvises  

 til, at der er tale om en meget lille andelskasse, som er en afdeling under  

 Sammenslutningen Danske Andelskasser, til at klageren ikke udøver virksomhed  

 som registreret revisor, men er ansat hos en statsautoriseret revisor, og  

 til, at andelskassen ligger i X-by, hvor klageren bor, mens han er ansat i  

 Y-købing, 14 km derfra.
Ved den påklagede skrivelse af 18. maj 1992 afslog Erhvervs- og  

 Selskabsstyrelsen at give dispensation.
Som begrundelse anføres, at det efter  

 styrelsens opfattelse ikke kan udelukkes, at bestyrelseshvervet vil kunne  

 have indflydelse på klagers stilling som uafhængig revisor.
Styrelsen har  

 ikke tillagt det betydning, at klageren er ansat hos en statsautoriseret  

 revisor, idet klageren er beføjet til at virke som selvstændig revisor, så  

 længe han ikke er slettet af Revisorregistret.
Over for Erhvervsankenævnet har klageren i klageskrivelsen af 21. maj 1992  

 og et supplerende indlæg af 22. december 1992 henvist til, at  

 bestyrelseshvervet er ulønnet, og at han er ansat til fast løn i  

 revisionsvirksomheden.
Der er således ikke tale om nogen økonomisk vinding  

 eller indtjening for ham, men hvervet skal ses i sammenhæng med hans  

 privatliv.
Klageren har yderligere henvist til, at han som ansat hos en  

 statsautoriseret revisor ikke kan drive selvstændig virksomhed som  

 registreret revisor.
 I et indlæg af 1. marts 1993 har klageren forklaret oplysningen om, at  

 hvervet har sammenhæng med hans privatliv, således:
»Forholdet er det at jeg bor i en lille landsby med 700 indbyggere,  

 14 km fra Y-købing hvor jeg arbejder.
For at få tingene til at fungere i et  

 lille samfund må alle idag give en hjælpende hånd, for ellers uddør de små  

 landsbyer.
 Jeg bruger derfor det lokale pengeinstitut og da jeg på  

 generalforsamlingen blev foreslået var det kun for at give Andelskassen en  

 hjælpende hånd.
 Bestyrelsesjobbet er ulønnet.
Jeg mener der er en klar adskillelse imellem privat og der hvor jeg er  

 ansat.
Ligesom jeg ikke driver virksomhed som registreret revisor.« Erhvervs- og Selskabsstyrelsen har i en redegørelse for sagen af 8.  

 december 1992 fastholdt den trufne afgørelse.
Styrelsen har vedrørende  

 dispensationspraksis henvist til et af styrelsen udarbejdet notat af 26.  

 november 1992. I notatet udtales bl.a., at den til grund liggende lovgivning  

 »skal ses i lyset af den særlige stilling revisorer har i forhold til  

 andre erhverv.
Da revisorer skal optræde som offentlighedens garant, må der  

 stilles særlige krav om uafhængighed.« Det fremgår af notatet, at der  

 ikke er givet dispensation til at indtræde i bestyrelsen for banker eller  

 sparekasser, hvorimod der i visse tilfælde er givet dispensation til at  

 indtræde i et repræsentantskab.
I tilslutning hertil siges i redegørelsen af  

 8. december 1992:
»Baggrunden herfor er, at netop banker og sparekasser i særlig grad  

 driver erhvervsvirksomhed med omfattende kontakter til andre  

 erhvervsvirksomheder.
Med en sådan omfattende kontaktflade vil det være  

 vanskeligt at forestille sig, at et bestyrelseshverv i en bank eller  

 sparekasse vil kunne varetages uden revisors uafhængighed berøres.
Heller ikke de af klageren anførte momenter kan begrunde en sådan  

 dispensation.
Det forhold, at klageren er ansat kan ikke tillægges betydning,  

 da det ikke er revisorvirksomheden, der er ansvarlig for en revisorhandling,  

 men revisor.
Dette hænger sammen med revisorhvervets personlige karakter.
At der er tale om en lille andelskasse, der ligger 14 km fra klagerens  

 bopæl, kan ikke antages at være fornødent grundlag til at undtage fra det  

 almindelige forbud, der er begrundet i, at en revisor ikke må deltage i  

 forretningsmæssig virksomhed.
En sådan deltagelse vil kunne indvirke på  

 revisors uafhængighed.« Af et supplerende indlæg fra Erhvervs- og Selskabsstyrelsen af 20. april  

 1993 fremgår, at de yderligere oplysninger, som klager fremkom med i sit  

 indlæg af 1. marts 1993, ikke giver styrelsen anledning til at ændre sin  

 indstilling.
 Ifølge årsregnskabet for året 1992 for X-by Andelskasse var indlånet  

 ultimo 1992 36 mio.kr., udlånet 23 mio.kr. og den samlede balance 45 mio.kr.  

 Årets resultat var et overskud på 1,18 mio.kr.
 Ankenævnet udtaler:
Hvervet som bestyrelsesmedlem i et pengeinstitut er af en sådan karakter,  

 at det ikke bør kunne forenes med virksomhed som registreret revisor.
Dette  

 gælder uanset de af klager fremførte forhold, herunder at pengeinstituttet er  

 en lille andelskasse med en lokalt begrænset virksomhed, og at klageren ikke  

 driver selvstændig revisorvirksomhed, men virker som ansat revisor.  

 Ankenævnet kan derfor tiltræde, at Erhvervs- og Selskabsstyrelsen har afslået  

 at give klager den ansøgte dispensation.
 Ankenævnet stadfæster herefter den påklagede afgørelse.
