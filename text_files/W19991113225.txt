Sale- and lease back-arrangement Formalitetsindsigelse Reference:
FORV § 24 SL § 6, litra a LV 1998 A.H.6.3 og E.A.2 A's klage til Landsskatteretten for indkomstårene 1991 og 1992  

 vedrørte det forhold, at skattemyndighederne ikke havde tillagt hans  

 deltagelse i B KG skattemæssig betydning.
Vedrørende formalitetsindsigelse Klagerens repræsentant havde over for Landsskatteretten nedlagt  

 påstand om, at skatteforvaltningens afgørelse var ugyldig som  

 følge af, at forvaltningen havde overtrådt officialmaksimen.
Repræsentanten havde til støtte herfor anført, at i  

 revisionsrapporten, som havde dannet grundlag for forvaltningens  

 afgørelse, var der anført 4 begrundelser.
Ingen af disse  

 begrundelser opfyldte kravene i henholdsvis skattestyrelsesloven og  

 forvaltningsloven, idet begrundelserne enten ikke var underbygget eller var  

 baseret på forkerte oplysninger.
Repræsentanten havde bl.a.  

 anført, at klageren ikke som anført af skatteforvaltningen  

 havde deltaget i en leasingaftale med den danske afdeling af B, at  

 forvaltningen ikke havde uddybet dens påstand om, at B KG. var et  

 stille selskab, at der ikke som antaget af forvaltningen var tvivl om  

 værdiansættelsen af aktiverne, samt at formidlingen af  

 virksomheden var sket af virksomheden selv og ikke som antaget af  

 forvaltningen af C, hvorfor forholdet ikke var omfattet af personskattelovens  

 § 4, stk. 1, nr. 12.
 Afgørelsen var således alene baseret på formodninger og  

 antagelser, idet skattemyndighederne ikke havde gjort sig den ulejlighed at  

 undersøge de faktiske forhold, forinden afgørelsen blev  

 truffet, og skattemyndighederne havde dermed overtrådt  

 officialmaksimen.
Repræsentanten havde endvidere anført, at  

 skattemyndighedernes valgte strategi med at begrunde afgørelsen med 4  

 forskellige forhold var i modstrid med intentionerne i skattestyrelsesloven.  

 Det fremgik klart og tydeligt, at to af forholdene var standardforhold, der  

 overhovedet ikke fandt anvendelse i den konkrete sag.
Det var således  

 et krav, at den begrundelse, der blev givet i forbindelse med ændringen  

 af den skattepligtige indkomst, var entydig.
Det var således ikke  

 hensigten, at den kommunale skatteforvaltning kunne fremføre flere  

 forskellige begrundelser, idet dette fratog skatteyderen muligheden for at  

 argumentere imod de fremførte forhold.
 Skatteforvaltningen havde i høringssvaret til  

 skatteankenævnet bl.a. anført, at forvaltningen  

 selvstændigt havde foretaget en nøje gennemgang af rapporten og  

 samtlige dokumenter og på grundlag heraf tilsidesat arrangementet.  

 Forvaltningen havde endvidere anført, at afgørelsen opfyldte  

 kravene til begrundelse jf. forvaltningslovens § 24, idet de begrundelser,  

 der havde dannet grundlag for afgørelsen fremgik af  

 sagsfremstillingen.
Landsskatteretten fandt ikke, at skatteforvaltningens afgørelse var  

 ugyldig som følge af formalitetsfejl.
Retten fandt således ikke,  

 at skatteforvaltningen havde tilsidesat officialmaksimen, ligesom  

 skatteforvaltningens afgørelse opfyldte kravene til begrundelse jf.  

 forvaltningsloven § 24.
Vedrørende det materielle Det fremgik, at klageren havde erhvervet kommanditanparter i B KG.
Det var oplyst, at B KG var et kommanditselskab med en nominel kapital  

 på 200 anparter af 250.000 DEM.
Selskabets formål var handel med  

 leasingkontrakter.
Komplementaren i selskabet var D GmbH, der havde en  

 kapital på 50.000 DEM.
D GmbH var 100 % ejet af B-gruppen A/S, der var  

 holdingselskab for hele koncernen.
Ultimo 1991 havde B KG indgået aftale om erhvervelse af 3  

 porteføljer af computerudstyr af C GmbH.
Portefølje 2 og 3 blev  

 samme dag videresolgt til E ApS.
Købet var finansieret af et lån  

 ydet af C GmbH.
Af låneaftalen fremgik det, at løbetiden var 96 måneder  

 og at lånet var forrentet med 10,5 % p.a.
Det fremgik endvidere, at C  

 GmbH havde sikkerhed i B KG's rettigheder i henhold leasingaftale med C  

 GmbH.
I henhold til en leasingaftale af samme dato tilbageleasede B KG  

 portefølje 1 til C GmbH, hvor leasingydelsen svarede til ydelsen  

 på finansieringslånet.
Af leasingaftalen fremgik det blandt  

 andet, at leasingperioden var 96 måneder, at ejer ikke  

 påtog sig noget ansvar for fejl og mangler ved de leasede genstande,  

at leasingtageren bar risikoen for det leasedes hændelige  

 undergang, at aktivets undergang ikke påvirkede leasingtagerens  

 forpligtelse til at betale leasingydelserne, at leasingtageren skulle  

 drage omsorg for, at de leasede genstande var forsikret og til nypris,  

at leasingtager bar alle vedligeholdelsesomkostninger.
Det fremgik  

 videre, at leasingaftalen var uopsigelig i leasingperioden, men at  

 leasingtageren havde en køberet til de leasede genstande fra den 1.  

 marts 1992 til en værdi svarende til restværdien på  

 overdragelsestidspunktet beregnet ud fra almindelige annuitetsprincipper.
Det  

 fremgik endvidere, at - såfremt leasingtagerens subleasingkontrakt  

 ophørte - havde leasingtageren mulighed for at opsige  

 leasingkontrakten, men i så fald var leasingtageren forpligtet til at  

 købe de omhandlede leasingaktiver til restværdien.  

 Restværdierne svarede til restgælden på lånet.
 I skrivelse af 26. marts 1992 meddelte C GmbH, at man gjorde sin  

 køberet gældende, således at låneaftalen og  

 leasingaftalen ophørte pr. 31. marts 1992.
Den 31. december 1992 indgik B KG i et sale and lease back arrangement om  

 køb af en portefølje af driftsmidler (edb-udstyr) af E,  

 Danmark, for 2.694.000 USD.
Af aftalen fremgik, at aktiverne befandt sig i  

 USA og var udlejet til amerikanske leasingtagere.
E ydede i henhold til låneaftale af samme dato B KG et lån i  

 DEM på modværdien af 2.694.000 USD til finansiering af  

 anskaffelsen af porteføljen af driftsmidler.
Den månedlige  

 ydelse, baseret på en rente på 14 %, var angivet til 73.044,50  

 USD eller modværdien heraf i DEM.
I henhold til leasingaftale af samme dato tilbageleasede B KG  

 driftsmidlerne til E.
Den månedlige leasingydelse udgjorde efter  

 aftalen 2,7113779 % af den oprindelige købesum + eventuel  

 merværdiafgift, svarende til 73.044,50 USD pr. måned.
Af  

 leasingaftalen fremgik bl.a., at ejer ikke påtog sig noget ansvar for  

 fejl, mangler eller farlige egenskaber ved det leasede, at bruger bar alle  

 vedligeholdelsesomkostninger, at bruger skulle drage omsorg for, at de  

 leasede leasingaktiver var forsikret, samt at bruger bar risikoen for  

 leasingaktivernes hændelige undergang.
Samme dag den 31. december havde E i henhold til "Equipment Lease  

 Portfolio Purchase Agreement" erhvervet edb-udstyret af F, USA, for et  

 beløb på 2.714.205 USD.
Den kontante udbetaling udgjorde 20.205  

 USD, mens det resterende beløb finansieredes ved låneoptagelse  

 "Long-Term Installment Note". Erhvervelsen var betinget af, at E anerkendte,  

at købet af udstyret/leasingkontrakterne skete med respekt af  

 amerikanske leasingtageres rettigheder ifølge aftaler indgået  

 mellem F og disse, og enhver anden rettighed m.v. over udstyret, at F  

 kunne have optaget lån sikret med primær pant i en del eller hele  

 leasingudstyret, at købet var sket med respekt af sådanne  

 lån, at dets interesse i leasingaktiverne var underordnet  

 (secondary and subordinate) i forhold til långiver, til F's rettigheder  

 ifølge låneaftalen og købsaftalen, og til andre  

 pantsætninger og behæftelser (other liens and encumbrances) i  

 leasingaktiverne på kontraktdatoen, at underordne dets ret,  

 ejendomsret og interesse (right, title and interest) i leasingaktiverne i  

 forhold til hovedlångivere og andre panthavere, samt at  

 hovedlångiver fik hovedpant og andre panthavere pant i  

 leasingaktiverne.
F forbeholdt sig endvidere ejendomsretten til  

 leasingaktiverne indtil alle investeringsomkostninger var betalt, herunder  

 hovedstol og renter i henhold til låneaftalen.
E gav endvidere F en  

 option på køb af udstyret for et beløb svarende til  

 restgælden i henhold til låneaftalen.
Den 31. december 1992 oprettedes låneaftalen, "Long-Term Installment  

 Note", mellem E og F.
Hovedstolen udgjorde 2.694.000 USD, der forrentedes med  

 14 % p.a.
Den månedlige ydelse var fastsat til 73.044,55 USD.  

 Lånet var ydet på non-recourse vilkår.
De samlede  

 månedlige leasingydelser i henhold til de underliggende amerikanske  

 leasingkontrakter var pr. 31. december 1992 identiske med de månedlige  

 ydelser på lånet.
Efter aftalen skulle betaling af hovedstol og  

 renter kun ske i det tilfælde, at subleasingtagerne betalte  

 leasingydelser på de mellem disse og F indgåede  

 leasingkontrakter.
E havde således ret til modregning i tilfælde  

 af, at de amerikanske leasingtagere ikke betalte.
E gav endvidere F  

 primær pante-sikkerhed i leasingaktiverne og i alle indtægter fra  

 dette.
Endvidere overdrog E til F enhver ret, ejendomsret og interesse  

 (right, title and interest) i de amerikanske leasingkontrakter og i  

 nettobetalingerne fra disse leasingkontrakter.
 De kommunale skattemyndigheder havde ikke tillagt klagerens deltagelse i B  

 KG skattemæssig betydning.
Skatteankenævnet havde til støtte herfor anført, at  

 arrangementet med B KG måtte anses at være uden reelt indhold.  

 Det var ikke dokumenteret, at der blev udøvet en virksomhed for egen  

 regning og risiko med det formål at opnå et overskud.  

 Nævnet havde videre anført, at der alene var erhvervet en  

 formel, men ikke en reel ejendomsret til driftsmidlerne.
Der var henvist til,  

 at brugeren havde en købepligt til en forud aftalt pris, der svarede  

 til restgælden på lånet.
En sådan aftalt pris kunne  

 ikke anses at afspejle markedsvilkårene.
 Nævnet havde endvidere bemærket, at såfremt deltagelsen  

 i B KG blev tillagt skattemæssig betydning, ville driftsresultatet have  

 været omfattet af personskattelovens § 4, stk. 1, nr. 12, idet  

 formidling eller administration var varetaget af en anden virksomhed, C, for  

 flere end 10 personer.
 Nævnet havde bl.a. henvist til Landsskatterettens kendelser  

 refereret i TfS 96.430, TfS 97.7. TfS 98.219, samt til Vestre Landsrets dom  

 af 10. april 1997, TfS 97.400, og Østre Landsrets dom af 18. februar  

 1998, TfS 98.201.
 Klagerens repræsentant havde over for Landsskatteretten nedlagt  

 påstand om, at klagerens deltagelse i B KG, blev tillagt  

 skattemæssig betydning.
Repræsentanten havde til støtte herfor anført, at der  

 var tale om et helt traditionel leasingaftale med et såkaldt sale and  

 lease back arrangement, hvor sælgeren finansierede købet.
Den  

 her anvendte fremgangsmåde var i en lang række situationer  

 godkendt, og repræsentanten havde anført, at han ikke var  

 bekendt med, at Landsskatteretten eller andre instanser havde tilsidesat  

 sådanne arrangementer.
Repræsentanten havde endelig anført, at skattemyndighederne  

 ikke havde dokumenteret deres påstand om, at forholdet var omfattet af  

 personskattelovens § 4, stk. 1, nr. 12 og 13. Repræsentanten havde  

 anført, at B KG havde haft en ansat, som havde bestridt  

 administrationsopgaverne for selskabet.
Han havde ikke haft opgaver for andre  

 danskere i forbindelse med administration af leasingaftaler.
Det var videre  

 anført, at investorerne havde erhvervet anparterne i B KG på den  

 helt klare betingelse, at der højst var tilknyttet 10 ejere til den  

 pågældende virksomhed, og at virksomheden havde sin egen  

 administration og egen ansat leder.
Landsskatteretten fandt, at B KG var et selskab med begrænset ansvar  

 og med selvstændigt skattesubjektivitet.
Arrangementerne var gennem de  

 indgåede aftaler opbygget på en sådan måde, at den af  

 komplementaren afgivne hæftelse var uden reelt indhold, idet B KG for  

 alle praktisk forekommende situationer havde afskåret sig fra risiko.  

 Retten lagde herved vægt på, at B KG i henhold til de  

 indgåede kontrakter alene havde påtaget sig to forpligtelser,  

 henholdsvis over for leasingtager og långiver.
I forhold til  

 leasingtager havde B KG ikke påtaget sig noget ansvar for eventuelle  

 fejl og mangler ved leasingaktiverne, og leasingtager kunne ikke hæve  

 aftalen eller kræve nogen form for erstatning eller afslag i  

 leasingydelsen som følge af fejl og mangler.
Hvad angik  

 finansieringsmåden bemærkedes, at det fremgik af  

 lånekontrakten med E, at der var tale om et non recourse lån.  

 Lånet var således alene sikret ved pant i driftsmidler, transport  

 i forfaldne leasingydelser, samt i øvrige rettigheder, der udsprang af  

 leasingaftalerne.
Da gevinst og tab fordeltes mellem deltagerne i henhold til  

 deres ejerandel, fandt Landsskatteretten, at B KG var et selskab med  

 begrænset ansvar og selvstændig skattesubjektivitet.
Retten fandt i øvrigt, at B KG alene havde erhvervet en formel  

 ejendomsret til leasingaktiverne, og at B KG dermed ikke havde erhvervet reel  

 ejendomsret til aktiverne på en sådan måde, at erhvervelsen  

 kunne tillægges skattemæssig betydning.
Der var herved henset  

 til, at C GmbH i henhold til leasingkontrakten med B KG og at F i henhold til  

 kontrakterne med E havde en option til køb af aktiverne til den til  

 enhver tid værende restgæld, samt at C GmbH's mulighed for  

 opsigelse af leasingkontrakten i forbindelse med subleasingkontraktens  

 ophør var betinget af, at C GmbH køber de omhandlede  

 leasingaktiver til restværdien.
Videre blev der henset til, at E/B KG i  

 henhold til arrangementernes kontraktgrundlag ikke havde erhvervet  

 sædvanlige ejerbeføjelser over aktiverne, og at, bortset fra at  

 B KG betalte en beskeden del af købesummen for aktiverne, var  

 pengestrømmene gået uden om B KG.
Retten fandt endvidere ikke grundlag for at anse den  

 pågældende leasingvirksomhed som erhvervsmæssig.
Det var  

 således en betingelse for at anerkende en virksomhed som  

 erhvervsmæssig, at der for egen regning og risiko blev udøvet en  

 økonomisk virksomhed med det formål at opnå et  

 driftsmæssigt overskud.
Retten fandt, at den økonomiske risiko i  

 kraft af de indgåede kontrakter var elimineret.
Endvidere måtte  

 det lægges til grund, at virksomheden vedrørende de  

 indgåede kontrakter ikke var drevet med henblik på  

 indtægtserhvervelse, men derimod med henblik på at skabe store  

 forudberegnelige skattemæssige underskud.
Retten fandt på denne  

 baggrund, at den af B KG drevne virksomhed ikke opfyldte betingelserne for at  

 kunne betegnes som erhvervsmæssig, og underskud kunne derfor ikke  

 fradrages i indkomstopgørelsen.
Der var ved afgørelsen ikke  

 taget stilling til spørgsmålet om aktivernes eksistens.
 De påklagede ansættelser blev stadfæstet.
