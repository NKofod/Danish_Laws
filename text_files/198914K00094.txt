Nr BTL 94 Betænkning over Forslag til lov om nedlæggelse af Landscentralen for  

 Undervisningsmidler   

 Nr L 94 1989-90, 1. samling Afgivet af Uddannelsesudvalget Afgivet: 19900130 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Lærerforening, Funktionærernes og Tjenestemændenes Fællesforening (FTF) og Landscentralen for Undervisningsmidler.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet mener fortsat, at der er behov for en landsdækkende  

 institution, som koordinerer og udøver de funktioner, Landscentralen for  

 Undervisningsmidler i dag har ansvaret for.
Den planlagte privatisering af  

 katalogproduktionen, materialebeskrivelserne og af  

 undervisningsmiddelproduktionen vil efter mindretallets opfattelse betyde en  

 svækkelse af den samlede nationalbibliografi og en fordyrelse af  

 undervisningsmidler, kataloger og materialebeskrivelser set fra den enkelte  

 institution.
Desuden er det uhensigtsmæssigt, at producenterne selv skal stå  

 for at udforme beskrivelser af det producerede materiale.
Arbejdet med  

 materialebeskrivelserne burde som i dag ligge hos en central uvildig instans  

 med tæt tilknytning til den samlede brugerkreds for at sikre så relevante og  

 brugerorienterede beskrivelser som muligt.
Mindretallet mener ikke, at det er fornuftigt, økonomisk eller  

 brugervenligt, at samtlige amtscentraler nu får ansvaret for at kopiere og  

 distribuere video- og lydbånd.
Med en central kopiering og distribuering  

 sikres en komplet dækning af sendefladen og en økonomisk mulighed for at  

 tilbyde materialesamlinger til mindre og særlige behov.
Arbejdet koordineres  

 i dag således, at en opgave ikke udføres flere gange end nødvendigt, mens man  

 i fremtiden kan komme ud for, at en opgave vil blive udført af samtlige  

 amtscentraler, ligesom konsekvensen vil være, at der ikke vil være nogen  

 central registrering af udbudet af video- og lydbånd, hvorfor de enkelte  

 institutioner vil være henvist til de begrænsede udbud på den lokale  

 amtscentral eller til en endeløs søgen i andre amters tilbud.
Mindretallet er i den forbindelse ikke i tvivl om, at  

 uddannelsesinstitutioner, som ikke normalt hører under amtskommunernes  

 ansvarsområde, og som kræver mere specielle undervisningsmaterialer, vil  

 komme til at mangle tilbud og mangle udvikling af undervisningsmaterialer i  

 den struktur, der er foreslået i lovforslaget.
Der tænkes specielt på  

 handelsskoler, de tekniske skoler, voksenuddannelse, folkeoplysning og  

 arbejdsmarkedsuddannelserne m.m.
 Socialdemokratiet og SF ser lovforslaget som et ideologisk felttog mod en  

 velfungerende offentlig institution med rig mulighed for at udvikle sig,  

 bl.a. inden for det indtægtsgivende område, snarere end et forsøg på at  

 styrke udviklingen af undervisningsmaterialer og distribueringen heraf.
 Endelig finder mindretallet det beklageligt, at ministeren og Folketingets  

 flertal ikke har fundet anledning til at imødekomme blot enkelte af de  

 kritikpunkter, som såvel brugerne gennem bl.a. deputationer og fremsendte  

 høringssvar som Socialdemokratiet og SF under 1. behandling af lovforslaget  

 og efterfølgende i udvalget har rejst.
