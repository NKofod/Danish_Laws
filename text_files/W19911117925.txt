 Afslag på godkendelse til enlig ansøger på grund af samlevers alder.
Adoptionsnævnet stadfæstede en af samrådet truffet afgørelse, hvorefter  

 der blev meddelt afslag på godkendelse som adoptant til en enlig ansøgerinde.  

 Nævnet havde den 6. maj 1991 anmodet samrådet om at genoptage behandlingen af  

 sagen, hvor samrådet oprindelig havde afslået at bedømme ansøgerinden som  

 enlig.
Nævnet havde ved denne lejlighed bemærket, at begrebet  

 »enlig« i adoptionsbekendtgørelsens § 6 a måtte omfatte alle ugifte  

 eller fraskilte, jf. herved adoptionslovens § 5.
 Adoptionsnævnet udtalte nu, at der ved bedømmelsen af en ugift persons  

 egnethed som adoptant må tages stilling til, om den pågældende på egen hånd  

 vil kunne opfostre barnet på betryggende vis, men herudover må det også  

 tillægges betydning, om der er en sandsynlighed for, at andre vil deltage i  

 opfostringen, og i så tilfælde om også denne person eller disse personer er  

 tilstrækkelig egnede hertil.
 Der blev lagt vægt på, at ansøgerinden levede i et ægteskabslignende  

 forhold med en 52-årig mand, med hvem ansøgerinden på et senere tidspunkt  

 agtede at indgå ægteskab.
 Adoptionsnævnet fandt, at det ville være sandsynligt, at samleveren, hvis  

 forholdet bestod, ville få en forældrerolle overfor barnet, og at han på  

 grund af sin alder måtte anses for uegnet til at udfylde denne.
 Adoptionsnævnet tiltrådte derfor samrådets afslag uden en nærmere  

 vurdering af ansøgerindens egnethed til på egen hånd at opfostre barnet.
 Cirkulærskrivelse af 20. december 1988 til samtlige socialcentre  

 (skrivelse af 14. december 1988 om ændring af bekendtgørelse nr. 597 af 5.  

 september 1986, adoptionsbekendtgørelsen).
