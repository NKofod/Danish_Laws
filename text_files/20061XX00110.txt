Skriftlig fremsættelse (30. november 2006) Undervisningsministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov om  

 ændring af lov om erhvervsgrunduddannelse m.v. og lov om produktionsskoler  

 (Modernisering af erhvervsgrunduddannelsen, målretning af produktionsskoler  

 mod  

 kompetencegivende uddannelse m.v.) (Lovforslag nr.
L 96).
 Lovforslaget bygger på Aftale om fremtidens velstand og  

 velfærd og investeringer i fremtiden (Velfærdsaftalen), juni 2006, og på  

 Aftale  

 om udmøntning af globaliseringspuljen og Aftale om opfølgning på  

 velfærdsaftalen, november 2006.
 Af aftalerne fremgår det blandt andet, at et af de  

 overordnede mål med aftalerne er, at alle unge skal have mulighed for at  

 påbegynde  

 og gennemføre en kompetencegivende ungdomsuddannelse.
Målsætningen er konkret, at mindst 95 pct. af alle unge i  

 2015 skal gennemføre en ungdomsuddannelse.
Stort set alle unge begynder i dag  

 på en ungdomsuddannelse  men alt for mange falder efterfølgende fra  

 uden at  

 overgå til en anden uddannelse, som de kan gennemføre.
 Lovforslaget tager sigte på, at erhvervsgrunduddannelse og  

 produktionsskoleforløb skal yde et væsentligt bidrag til at flere unge  

 påbegynder og gennemfører en kompetencegivende ungdomsuddannelse.
Erhvervsgrunduddannelsen (egu) er et godt tilbud til de  

 unge, der ikke har forudsætninger for at gennemføre en af de øvrige  

 erhvervsrettede kompetencegivende ungdomsuddannelser.
Kommunerne forpligtes  

 efter  

 forslaget til at udbyde egu, men kan overlade til institutioner for  

 erhvervsrettet  

 uddannelse og produktionsskoler at varetage opgaven helt eller delvis.
Der er  

 afsat  

 midler til en modernisering af egu med henblik på at skabe fleksible og  

 tidssvarende uddannelsestilbud, og lovforslaget giver de retlige rammer for  

 denne udvikling af uddannelsen, blandt andet ved at målgruppen for egu  

 præciseres, og ved at reglerne om godkendelse af virksomheder til egu-praktik  

 forenkles.
Produktionsskolernes aktivitet skal i større udstrækning end  

 i dag målrettes kompetencegivende uddannelser, herunder især  

 erhvervsuddannelserne.
Der skal efter forslaget som hovedregel indgå  

 meritgivende kombinationsforløb til kompetencegivende uddannelse i  

 produktionsskoleforløb, der varer mere end tre måneder.
Hvis det er muligt,  

 kan  

 meritgivende forløb også iværksættes inden udløbet af de tre måneder.
 Kombinationsforløbene skal bidrage til, at deltagerne i  

 produktionsskoleforløb  

 vil opleve en glidende overgang til erhvervsuddannelserne, hvilket forventes  

 at  

 ville modvirke frafald.
 Skolerne skal samarbejde med institutioner for  

 erhvervsrettet uddannelse, som de udsluser elever til, og produktionsskolerne  

 skal efter aftale med en sådan institution kunne gennemføre dele af  

 erhvervsuddannelsernes  

 grundforløb.
 For at sikre, at produktionsskolerne får økonomiske muligheder  

 for at tilbyde kombinationsforløb, erstattes det nuværende tillægstaxameter  

 med  

 et kombinationsforløbstaxameter, som differentieres i forhold til  

 produktionsskolernes udgifter til kombinationer med henholdsvis tekniske og  

 merkantile  

 erhvervsuddannelser samt landbrugsuddannelser og grundlæggende social- og  

 sundhedsuddannelser.
 Lovforslaget er i udkast sendt i høring den 17. november  

 2006 med anmodning om bidrag snarest, men med oplysning om, at høringssvar  

 vil  

 kunne indgå i det lovforberedende arbejde også efter lovforslagets  

 fremsættelse.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig  

 behandling.
