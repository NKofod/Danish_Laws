Nr BR 16 Beretning over en prioriteret handlingsplan for den fremtidige  

 handicappolitik   

 Nr 70016 1986-87, 1. samling Blad nr 1054 Afgivet af socialudvalget Afgivet: 19870527 I folketingssamlingen 1985-86 afgav socialministeren en redegørelse om handicappolitik, der blev behandlet i Folketinget den 15. januar 1986. Den 11. februar 1986 fremsatte Venstresocialisterne en række beslutningsforslag og et lovforslag, hvorom henvises til bilag 1.
Efter 1. behandling blev disse forslag henvist til socialudvalget, der den 30. september 1986 afgav beretning, se bilag 1, hvoraf det bl.a. fremgår, at de fremsatte forslag af socialministeren var blevet sendt til udtalelse hos en række organisationer.
 I indeværende folketingsår modtog socialudvalget disse udtalelser.
Der henvises til bilag 2, som er en oversigt over samtlige henvendelser, udvalget har modtaget vedrørende dette emne i indeværende folketingssamling.
Udvalget har stillet en række spørgsmål til socialministeren, boligministeren, miljøministeren og indenrigsministeren, som disse har besvaret skriftligt.
Endvidere har udvalget afholdt samråd med socialministeren.
Den 11. februar 1987 afholdt socialudvalget et møde med de i bilag 3 nævnte organisationer med det formål at få oplyst, hvorledes de forskellige organisationer fandt, at en prioriteret handlingsplan over den fremtidige handicappolitik kunne udformes.
Efter dette møde har ordførerne for de forskellige partier drøftet det samme spørgsmål med socialministeren, arbejdsministeren, boligministeren og indenrigsministeren.
Arbejdsministeren har herefter over for udvalget peget på, at der er behov for en særlig indsats til styrkelse af arbejdsmulighederne for personer med handicap og i den forbindelse oplyst, at arbejdsformidlingen samarbejder med den sociale sektor om at give arbejdsmarkedsservice til personer med handicap, f.eks. i forbindelse med revalidering og ved at finde arbejdssteder, som er egnet til individuel beskyttet beskæftigelse m.v.
Dette samarbejde mellem arbejdsmarkedssektoren og den sociale sektor indgår som et centralt led i betænkningen »De handicappede og arbejdsmarkedet« (betænkning nr. 1070/ 1986), og Arbejdsministeret, Socialministeriet samt Undervisningsministeriet arbejder konkret på opfølgning af anbefalingerne i denne betænkning.
Inspireret af betænkningen er reglerne om handicappedes fortrinsadgang til visse offentligt regulerede beskæftigelser blevet revideret, således at offentlige arbejdsgivere m.v. er forpligtet til at foretrække en handicappet ansøger, hvis denne har næsten lige så gode kvalifikationer, som den bedste af de øvrige stillingsansøgere.
Det er endvidere hensigten, at der, i takt med at arbejdsformidlingen i hele landet overgår til edb-baseret arbejdsformidling, vil blive etableret et system, således at alle myndigheder, der er forpligtet til at give handicappede fortrinsadgang ved besættelse af ledige stillinger, skal underrette arbejdsformidlingen om ledige stillinger.
Ministeren har endvidere oplyst, at Arbejdsdirektoratet og Socialstyrelsen er ved at udarbejde et konkret forslag til etablering af en forsøgsordning med personlig assistance til handicappede i erhverv.
De to styrelsers forslag forventes at foreligge i nær fremtid, og der vil herefter - efter drøftelse med handicaporganisationerne i samarbejde med socialministeren blive taget stilling til sagen.
Socialudvalget forventer at blive orienteret om dette forslag, forinden socialministeren tager stilling.
Arbejdsministeren har endvidere gjort opmærksom på, at Folketinget den 7. april 1987 vedtog forslag til lov om ændring af lov om arbejdsformidling og arbejdsløshedsforsikring, hvilket blandt andet indebærer en forbedring af reglerne om udbetaling af dagpenge til medlemmer, der modtager social pension, idet 78 dages reglen i den forbindelse er blevet ophævet.
Vedtagelsen af disse regler medfører en merudgift til dagpenge på 10-15 mill. kr. om året.
Endelig har arbejdsministeren fremhævet, at de fortsatte bestræbelser på at forbedre arbejdsmiljøet bl.a. vil indebære, at antallet af mennesker, der bliver handicappet af arbejdsmiljømæssige grunde, mindskes.
Et godt arbejdsmiljø har også på dette område en forebyggende effekt.
Et bedre arbejdsmiljø medfører endvidere, at arbejdspladserne generelt bliver mere hensigtsmæssigt indrettet, hvilket også vil gøre dem bedre egnede for handicappede.
Ved behandlingen af emnet har udvalget endvidere været opmærksom på den redegørelse ministeren for offentlige arbejder afgav under første behandling af forslag til folketingsbeslutning om forbedring af trafik- og adgangsforholdene for handicappede (af Joanna Rønn (S) m.fl.) (B 137). Forslaget blev vedtaget af et enigt Folketing den 12. maj 1987.
Udvalget har noteret sig vedtagelsen af lovforslag nr.
L 185 (Forslag til lov om ændring af lov om registreringsafgift af motorkøretøjer m.v. (Afgiftslempelse for hyrevogne med blokeringsfri bremser m.v.)), hvorefter det bliver muligt at køre taxikørsel med de store engelske taxi-biler, som i et vist omfang vil kunne tilgodese nogle handicappedes behov for kørsel.
På baggrund af ovenstående har udvalget fundet, at nedenstående plan i første omgang vil imødekomme nogle af de mere centrale ønsker, og udvalget forventer, at socialministeren over for socialudvalget i folketingsåret 1988-89 redegør for forløbet af disse initiativer med henblik på at få undersøgt, hvilke yderligere ændringer der skal iværksættes.
I Der er i udvalget enighed om, at der i første omgang bør sættes ind på følgende områder:
1) De små handicapgrupper, 2) familier med handicappede børn og 3) fysioterapi.
Ad 1) Med det formål at tilvejebringe oplysninger om de små og mindre kendte handicapgrupper til brug for kommunerne, de handicappede og deres familie, opfordrer udvalget ministeren til at nedsætte en tværgående projektgruppe (social-, sundheds- og undervisningssektorerne), der skal beskrive de enkelte handicapgruppers særlige behov og vanskeligheder og redegøre for, hvordan de efter gældende regler kan afhjælpes.
Projektgruppen skal herudover fremsætte forslag til yderligere hjælpemuligheder, herunder forslag til, hvordan kommuner/ amtskommuner sikrer en koordinerende indsats over for den enkelte familie.
Projektgruppen skal færdiggøre sit arbejde inden den 1. januar 1988.
Ad 2) Ud over det under punkt 1 anførte, der tilgodeser både voksne og børn, skal udvalget foreslå ministeren, at vejledningen om anvendelsen af bistandslovens § 48 revideres, således at der kan ydes kompensation for tabt arbejdsfortjeneste til forældre med varigt handicappede børn, herunder alvorligt syge børn, f.eks.
børn, der lider af leukæmi, når disse er indlagt på hospital.
En sådan ændring anslås af socialministeren at ville koste ca. 6 mill.
 kr.
Udvalget lægger vægt på, at vejledningen skal udsendes inden 1. juli 1987, men tager til efterretning, at ændringen først kan få virkning fra 1. januar 1988.
Udvalget skal endvidere foreslå, at Udvalget om Børns Dagligdag, der inden 1. januar 1988 skal afgive en prioriteret handlingsplan, overvejer muligheden for at lade forældre få ret til frihed ved sygdom hos børn med fysisk eller psykisk handicap, eventuelt ved en ændring af § 12 i lov om dagpenge ved sygdom eller fødsel, således at forældrene eventuelt skal kunne opnå en § 12-aftale under henvisning til deres børns handicap.
Ad 3) Der er i udvalget enighed om, at relevant fysioterapeutisk behandling efter lægelig visitation er af stor betydning for patienternes helbred og funktionsdygtighed, da regelmæssig vedligeholdelsesbehandling formentlig ikke finder sted i det omfang, der kunne være behov for.
Egenbetaling for personer i den erhvervsaktive alder kan have væsentlig indflydelse på dette forhold.
Udvalget kan derfor tilslutte sig indenrigsministerens tilsagn om at bede det faglige opfølgningsudvalg vedrørende samordning i sundhedsvæsenet tage spørgsmålet om initiativ til iværksættelse af forsøg i en eller to amtskommuner op.
I opfølgningsudvalgets arbejde skal indgå spørgsmålene om egenbetaling, fritagelse for befordringsudgifter samt forsøgenes finansiering.
Socialudvalget skal endvidere opfordre indenrigsministeren til at lade det faglige opfølgningsudvalg stille forslag om ordningens fremtidige finansiering og dens samlede økonomiske konsekvenser.
Socialudvalget forventer, at forsøgene starter i løbet af 1988, og at de skal forløbe over en periode på ca. 2 år.
Socialudvalget er enig i, at opfølgningsudvalget, som har medicinaldirektøren som formand og omfatter repræsentanter for såvel kommuner og amtskommuner som sundhedsmæssig sagkundskab, vil være et egnet forum for overvejelser om iværksættelse af forsøgsvirksomhed.
Indenrigsministeren har over for udvalget tilkendegivet, at han vil holde udvalget orienteret om resultatet af opfølgningsudvalgets arbejde hermed.
Udvalget vil endvidere blive orienteret om indholdet af forsøgsordninger, tidsterminer for forsøgene samt få tilsendt rapport over sådanne forsøg, når de er afsluttet og vurderet.
II Med henblik på at nå det mål, at hver enkelt får en tilværelse så nær det normale som muligt, er der i udvalget enighed om, at følgende forbedringer bør gennemføres:
a) Der udarbejdes vejledende retningslinjer vedrørende anvendelsesområde, praksis og personkreds for så vidt angår hjælp til personlig bistand i henhold til bistandslovens § 48, stk. 3, således at den såkaldte Århusordning kan blive landsdækkende.
Udvalget lægger vægt på, at vejledningen udsendes inden 1. juli 1987, og er opmærksom på, at socialministeren skønner, at merudgifterne herved vil være ca. 7 mill. kr. årligt.
b) Den personkreds, der falder ind under bistandslovens § 48, stk. 3, udvides, således at vidtgående handicap som følge af sindslidelse også bliver omfattet.
Udvidelsen skal have virkning fra 1. januar 1988, og socialministeren har oplyst, at omkostningerne herved vil være ca. 1 mill. kr. årligt.
c) Der udarbejdes en vejledning vedrørende seksualundervisning af personer på institutioner for personer med vidtgående fysiske eller psykiske handicap og særlige plejehjem, og i den forbindelse undersøges spørgsmålet om ændring af straffeloven.
Vejledningen skal udsendes senest 1. januar 1989.
d) Reglerne om hjælpemidler efter bistandslovens § 58 ændres med virkning fra 1. januar 1988 således, at sukkersyge kan få 50 pct.
tilskud til »nåle og stiks« og 50 pct. tilskud til elektroniske aflæsningsapparater.
Socialministeren har oplyst, at udgifterne vil beløbe sig til ca. 10 mill kr. årligt.
e) I den kommende vejledning om hjælpemidler efter § 58 kommer det til klart at fremgå, at hjælpemidler, der er bevilget af eön kommune fortsat står til rådighed for den handicappede, uanset at denne flytter til en anden kommune.
f) Der skal kunne ydes dækning af udgifter over 500 kr. månedlig til medicin til kronisk syge med virkning fra 1. juli 1987.
Socialministeren har oplyst, at udgifterne hertil skønnes at blive ca. 3 mill. kr.
g) Der oprettes et center for produktion og distribution af tidsskrifter til blinde og svagtseende med virkning fra 1. januar 1988. Ministeren for kulturelle anliggender har oplyst, at en gennemførelse af forslaget vil koste 1,8 mill. kr. i 1988 og 1 mill. kr. i de følgende år.
h) Udvalget har endvidere drøftet, hvorledes man kan sikre de handicappedes ret til at få indrettet en handicapvenlig bolig, hvis de pågældende ønsker at flytte.
Efter bistandslovens § 59, stk. 1, kan det sociale udvalg yde nødvendig hjælp til indretning af boligen, for at gøre den bedre egnet som opholdssted for personer med invaliditet eller varig sygdoms- eller aldersbetinget svagelighed.
Bestemmelsen giver det sociale udvalg adgang til at foretage et skøn over, hvad der i det pågældende tilfælde må anses for »nødvendig hjælp«.
Hvis en person med handicap ønsker at bosætte sig i en anden kommune og der i den ønskede bolig vil være behov for boligmæssige ændringer, flytter lidelsen/handicappet med, men det afhænger af den nye boligs indretning, stand, størrelse m.v., hvilke boligmæssige ændringer der er nødvendige.
Der må derfor foretages en konkret vurdering for at kunne yde den nødvendige hjælp.
Såfremt der imidlertid eön gang er foretaget en konkret bedømmelse af pågældendes handicap ud fra den bolig, vedkommende bor i, og når der eön gang er foretaget boligmæssige ændringer, er der meget der taler for, at der er behov for sådanne ændringer.
Socialudvalget skal derfor opfordre socialministeren til at henlede kommunernes opmærksomhed herpå, således at man i højere grad kan sikre handicappede en mobilitet på linje med andre menneskers.
Et flertal (udvalget med undtagelse af Socialistisk Folkepartis og Venstresocialisternes medlemmer) undrer sig over og beklager, at mindretallet har ønsket at komme med en mindretalsudtalelse, som efter flertallets opfattelse i virkeligheden bryder den enighed, der i øvrigt har været i udvalget under udarbejdelsen af beretningen.
Flertallet har indgået i drøftelserne med samtlige partier i socialudvalget ud fra et ønske om, at der skabes bred tilslutning til en handicappolitik.
Denne beretning er udtryk for, hvad der kunne opnås enighed om, og flertallet vil derfor afstå fra at fremhæve egne prioriteringssynspunkter.
Flertallet ønsker, at forslagene i beretningen gennemføres hurtigst muligt.
Samtidig ønsker flertallet at understrege, at disse forslag kun er første skridt på den lange vej mod normalisering af tilværelsen for vore handicappede medborgere.
Det fremgår i øvrigt af beretningen, at socialministeren over for socialudvalget skal redegøre for forløbet af de forskellige initiativer i folketingsåret 1988-89 med henblik på at undersøge, hvilke yderligere ændringer der skal iværksættes.
Et mindretal (Socialistisk Folkepartis og Venstresocialisternes medlemmer af udvalget) udtaler:
 Behandlingen af den handicappolitiske pakke gik som forventet.
Desværre.
Da det kom til stykket, mundede de mange smukke ord ud i et billigt valgoplæg.
Det ville have kostet ca. 200 mill. kr. at gennemføre pakken som helhed.
Men de penge ville flertallet ikke finde.
Så det er en hån, når flertallet stadig giver udtryk for, at målsætningen må være, at hver enkelt handicappet får mulighed for at leve et liv så nær det såkaldt normale som muligt.
Det er særlig tydeligt og særlig beklageligt i spørgsmålet om den såkaldte »Århusordning«.
Lovforslaget om ændring af bistandsloven, fremsat af Venstresocialisterne i folketingsåret 1985-86, gik ud på at lovfæste, at personer med vidtgående fysisk og psykisk handicap har et krav på at få dækket de udgifter til forsørgelsen i eget hjem, som skyldes praktisk og personlig bistand, efter satser og med mulighed for tilsvarende arbejdsvilkår, som gælder for ansatte i kommunen.
Denne ordning er efterhånden ved at blive praktiseret i en række kommuner, men endnu gælder det kun et mindretal af kommunerne, hvilket betyder fortsat institutionsanbringelse af personer med handicap, samt at en person med et vidtgående fysisk eller psykisk handicap berøves en del af sin frihed, fordi han eller hun ikke kan flytte til en hvilken som helst kommune, som andre mennesker kan.
Flertallet har tilsluttet sig, at der udarbejdes vejledende retningslinjer for Århusordningens anvendelsesområde, praksis og personkreds.
Det er bedre end ingenting.
Men det grundlæggende problem løses ikke.
Det vil fortsat være op til den enkelte kommune, om den vil dække den handicappedes behov for hjælp eller ej.
Af samme grund vil de handicappede fortsat være henvist til at flytte til de kommuner, der yder den nødvendige hjælp, uanset at den handicappede måske hellere vil bo i en helt anden kommune, som vedkommende har personlig eller familiemæssig tilknytning til.
 Dette er i bund og grund umenneskeligt og uværdigt.
Skæve rygge, deforme fødder og krumme hænder følger tit i hælene på en række forskellige fysiske handicap.
Det er lige så almindeligt, som det er smertefuldt.
Disse følgevirkninger af handicappet kan dog forebygges, bl.a. ved hjælp af fysioterapi.
Det siger sig selv, at sådanne behandlinger bør være gratis.
Der er jo ingen, der bliver handicappet med vilje eller for at genere nogen.
Men ikke engang deöt vil flertallet tilslutte sig.
Sagen sendes i udvalg: Det faglige opfølgningsudvalg.
Hvad der kommer ud af det må fremtiden vise.
Et er dog sikkert: I dagens Danmark vil der fortsat være fysisk handicappede, som er nødt til at betale op til 20.000 kr. om året for at få de nødvendige fysioterapeutiske behandlinger.
For handicappede, der har fået bevilget invalidebil, fungerer bilen på same måde som benene for os andre.
Når bilen uden varsel skal på værksted, er der bare ingen mulighed for at komme rundt.
På den baggrund støttede mindretallet da også forenklinger og forbedringer af reglerne om støtte til køb af invalidebiler, der blev gennemført i 1983.
Men disse forbedringer ændredes ikke ved, at reparations- og vedligeholdelsesudgifterne allerede fra det femte år er større for en invalidebil end for en tilsvarende bil, der bruges af en ikke-handicappet.
Der er derfor stadig brug for yderligere forbedringer, og mindretallet beklager, at det ikke i denne omgang har været muligt at samle flertal herfor.
Mindretallet anerkender naturligvis, at beretningen indeholder en række forbedringer af de handicappedes forhold.
Forbedringer, som i høj grad skyldes den store aktivitet fra handicappede, handicapgrupper og handicaporganisationer i forbindelse med behandlingen af den handicappolitiske pakke.
Uden denne aktivitet var resultatet blevet endnu tyndere, end tilfældet er.
Hvor utroligt det end kan lyde.
Bilag 1 Redegørelse Socialministerens redegørelse om handicappolitik, afgivet skriftligt den 3. december 1985, se Folketingstidende 1985-86, forhandlingerne sp. 3301, forhandlet den 15. januar 1986, se Folketingstidende 1985-86, forhandlingerne sp. 4967.
Fremsatte lov- og beslutningsforslag fra VS Forslag til lov om ændring af lov om social bistand (af Tinning (VS) m.fl.) L 178.
Forslag til folketingsbeslutning om sikring af det frie boligvalg for personer med handicap (af Tinning (VS) m.fl.) B 98.
Forslag til folketingsbeslutning om handicappedes adgang til fysioterapi (af Tinning (VS) m.fl.) B 99.
Forslag til folketingsbeslutning om ændring af udskiftningsperioden for biler, som er anskaffet med støtte efter bistandslovens § 58 (af Tinning (VS) m.fl.) B 101.
Forslag til folketingsbeslutning om statsstøtte til landets handicaporganisationer (af Tinning (VS) m.fl.) B 103.
Forslag til folketingsbeslutning om finansieringsmæssig neutralitet mellem revalidering og førtidspension for handicappede (af Tinning (VS) m.fl.) B 104.
Forslag til folketingsbeslutning om handicappede og seksualitet (af Tinning (VS) m.fl.) B 105.
Forslag til folketingsbeslutning om støtte til sukkersygepatienter (af Tinning (VS) m.fl.) B 106.
Forslag til folketingsbeslutning om igangsættelse af en landsdækkende forsøgsordning vedrørende personlig assistance i forbindelse med erhvervsudøvelse til personer med handicap (af Elisabeth Bruun Olesen (VS) m.fl.) B 107.
Forslag til folketingsbeslutning om handicappedes dagpengeret og efterløn (af Elisabeth Bruun Olesen (VS) m.fl.) B 108.
Der henvises til Folketingstidende 1985-86, forhandlingerne sp. 6903 og 6916 samt forhandlingerne sp. 9423 ff og tillæg A sp. 4459 ff.
Beretning Beretning afgivet af socialudvalget den 30. september 1986, se Folketingstidende 1985-86, tillæg B sp. 2745.
Bilag 2 Oversigt over udtalelser til socialudvalget vedrørende handicappolitik fra følgende organisationer:
Landsforeningen af Polio-, Trafik- og Ulykkesskadede, Muskelsvindfonden, Diabetesforeningen, De Samvirkende Invalideorganisationer samt følgende medlemsorganisationer:
- Dansk Epilepsiforening, - Dansk Blindesamfund, - Foreningen for Spastisk Lammede, - Landsforeningen for Bedre Hørelse, - Stomiforeningen Copa, - Landsforeningen for Laryngectomerede, - Danske Døves Landsforbund, - Landsforeningen for Nyresyge i Danmark, - Scleroseforeningen, - Landsforeningen af Vanføre, - Landsforeningen Evnesvages Vel, - Bolig-, Motor- og Hjælpemiddeludvalget og - Gigtforeningen.
 Endvidere er der modtaget udtalelser fra:
Det Centrale Handicapråd, Kommunernes Landsforening og Københavns Kommune.
 Samt henvendelser fra:
Bærentzen, Edith, Charlottenlund, Forældreforeningen Bonaventura og Wassmann, Henning, Tåstrup.
Bilag 3 Fortegnelse over organisationer, der indbydes til møde med Folketingets Socialudvalg den 11. februar 1987 til drøftelse af mulighederne for at opstille en prioriteret handlingsplan for en øget indsats på handicapområdet:
- Landsforeningen af Polio-, Trafik- og Ulykkesskadede - Muskelsvindfonden - Diabetesforeningen - De Samvirkende Invalideorganisationer samt følgende medlemsorganisationer:
- Dansk Epilepsiforening - Dansk Blindesamfund - Foreningen for Spastisk Lammede - Landsforeningen for Bedre Hørelse - Stomiforeningen Copa - Landsforeningen for Laryngectomerede - Danske Døves Landsforbund - Landsforeningen for Nyresyge i Danmark - Scleroseforeningen - Landsforeningen af Vanføre - Landsforeningen Evnesvages Vel - Bolig-, Motor- og Hjælpemiddeludvalget - Gigtforeningen.
