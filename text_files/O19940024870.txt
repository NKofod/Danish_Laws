Resumé Selskabet A A/S klagede over skattemyndighedernes opkrævning og  

 beregning af morarente i anledning af selskabets køb af egne aktier.
Til  

 støtte for klagen anførte A A/S at den opkrævede morarente ikke havde  

 tilstrækkelig hjemmel i lovgivningen, og at det i øvrigt fremgik af  

 Skatteministeriets cirkulæreskrivelse af 29. juni 1992 om indeholdelse af  

 udbytteskat, at der ikke er pligt til indeholdelse af udbytteskat, når der  

 foretages kapitalnedsættelse eller et aktiesalg til udstedende selskab, og  

 der  

 samtidig meddeles dispensation efter ligningslovens §  

 16 A, stk. 2, eller § 16 B, stk. 2.
Ombudsmanden udtalte at efter hans opfattelse var der en  

 berettiget tvivl om lovmedholdeligheden af skattemyndighedernes tidligere  

 praksis for indeholdelse af udbytteskat ved salg af aktier til udstedende  

 selskab, når der ved salget var meddelt dispensation for udbyttebeskatning.  

 Det  

 var ligeledes ombudsmandens opfattelse at der forelå tvivl om berettigelsen  

 af  

 myndighedernes praksis for fastlæggelse af forfaldstidspunktet for  

 indeholdelse  

 af udbytteskat, såfremt indeholdelsespligten i øvrigt bestod.
På trods af  

 denne tvivl fandt ombudsmanden dog ikke at der forelå et fuldt tilstrækkeligt  

 grundlag for at kritisere Told- og Skattestyrelsens afgørelse om opkrævning  

 af  

 morarenter.
 Ombudsmanden anerkendte imidlertid A A/S's interesse i at få  

 fortolkningsproblemet afgjort og eventuelt herved opnå medhold i at det  

 påklagede morarentebeløb var opkrævet uden den fornødne lovhjemmel.  

 Ombudsmanden udtalte at han - såfremt A A/S måtte ønske sagen prøvet ved  

 domstolene - ville henstille til Civilretsdirektoratet, at der blev meddelt A  

 A/S fri proces. (J. nr. 1993-207-216).
 Skattemyndighedernes opkrævning og beregning af udbytteskat  

 og morarenter ved virksomheders køb af egne aktier.
 Advokat B klagede for  

 selskabet A A/S til mig over en afgørelse truffet den 28. oktober 1992 af  

 Told-  

 og Skattestyrelsen.
Ved denne afgørelse afviste  

 Told- og Skattestyrelsen B's anmodning om fritagelse for betaling af  

 morarente  

 for ikke rettidig betaling af udbytteskat i forbindelse med en  

 kapitalnedsættelse i selskabet.
Samtidig afviste Told- og Skattestyrelsen B's  

 indsigelse om at den opkrævede morarente var uhjemlet.
 Til støtte for sin klage til  

 mig anførte B at den opkrævede morarente ikke havde tilstrækkelig hjemmel i  

 lovgivningen, og at det i øvrigt fremgik af Skatteministeriets  

 cirkulæreskrivelse af 29. juni 1992 om indeholdelse af udbytteskat, at der  

 ikke  

 er pligt til indeholdelse af udbytteskat, når der foretages en  

 kapitalnedsættelse  

 eller et aktiesalg til udstedende selskab, og der samtidig meddeles  

 dispensation efter ligningslovens §  

 16 A,  

 stk. 2, eller § 16 B, stk. 6, (nugældende § 16 B, stk. 2).
Jeg forelagde B's klage for  

 Told- og Skattestyrelsen som ved skrivelse af 12. marts 1993 afgav en  

 udtalelse  

 om sagen.
Det fremgik heraf at Told- og Skattestyrelsen afviste, at den  

 nævnte  

 cirkulæreskrivelse af 29. juni 1992 kunne finde anvendelse.
Styrelsen  

 begrundede dette med at cirkulæret alene finder anvendelse på udbytteskat,  

 som  

 er forfalden til betaling efter 10. april 1992, men at B's klient var  

 forpligtet til at indeholde og indbetale udbytteskat den 13. marts 1991, på  

 hvilket tidspunkt salget til udstedende selskab og kapitalnedsættelsen blev  

 besluttet på en generalforsamling.
 Jeg forelagde Told- og  

 Skattestyrelsens udtalelse for B.
Ved skrivelse af 16. april  

 1993 fastholdt B klagen.
B gjorde herunder supplerende gældende at et selskab  

 i  

 medfør af aktieselskabslovens § 46 er forpligtet til at udstede proklama og  

 afvente  

 udløbet af dette, førend tilbagekøbet af aktierne og kapitalnedsættelsen kan  

 effektueres.
Efter B's opfattelse betød dette at der først på dette tidspunkt  

 forelå en pligt til indeholdelse og indbetaling af udbytteskat.
En morarente  

 kunne således alene opkræves såfremt udbytteskatten ikke var indbetalt senest  

 1  

 måned efter proklamafristens udløb, jf. kildeskattelovens § 66, stk. 1. B  

 gjorde yderligere gældende at den brede definition af udbytte i  

 skattelovgivningen skal fortolkes i overensstemmelse med de underliggende  

 selskabsretlige regler.
Der er ikke tale om udbytte i skattelovgivningens  

 forstand førend det tidspunkt hvor det med sikkerhed kan konstateres, om der  

 overhovedet kommer noget beløb til udbetaling til aktionærerne.
Endelig  

 gjorde  

 B gældende at skattemyndighederne havde handlet i modstrid med god  

 forvaltningsskik ved ikke at anvende den ved cirkulæreskrivelsen omhandlede  

 praksisændring for indeholdelse af udbytteskat på den verserende klagesag.
 Jeg forelagde B's supplerende  

 indsigelser for Told- og Skattestyrelsen.
Ved skrivelse af 5. maj 1993  

 fastholdt styrelsen at forfaldstidspunktet for 30%-indeholdelsen af  

 udbytteskat  

 efter kildeskattelovens § 65, stk. 1, 2. punktum, er tidspunktet for den  

 oprindelige beslutning om tilbagekøb og kapitalnedsættelse på selskabets  

 generalforsamling.
Der henvistes til en afgørelse herom foretaget af  

 Skattedepartementet og offentliggjort i publikationen SKAT 1989, nr. 9, s.  

 746.  

 Told- og Skattestyrelsen anførte yderligere at den omhandlede  

 cirkulæreskrivelse  

 af 29. juni 1992 ifølge sit indhold alene finder anvendelse i situationer,  

 hvor  

 der for en aktionær er indeholdt udbytteskat den 10. april 1992 eller senere.
Jeg forelagde Told- og  

 Skattestyrelsens skrivelse af 5. maj 1993 for B hvilket gav B anledning til i  

 sin skrivelse af 21. maj 1993 at præcisere, at praksis for indeholdelsespligt  

 før ændringen pr. 10. april 1992 efter B's opfattelse var ulovlig, og at  

 praksis netop derfor blev ændret.
Det var således i strid med god  

 forvaltningsskik at anvende den gamle praksis på en verserende sag.
Det fremgik i øvrigt af sagen  

 at A's revisor ved skrivelse af 1. marts 1991 ansøgte skatteforvaltningen i K  

 Kommune om dispensation for udbyttebeskatning efter ligningslovens § 16 B,  

 stk.  

 1, i anledning af en påtænkt afståelse af anparter til det udstedende  

 selskab,  

 C ApS.
Ved afståelsen skulle den ene anpartshaver, D, afstå sin fulde  

 anpartsbeholdning på nominelt kr. 40.000 for en anslået afståelsessum på kr.  

 1.050.000.
 Efter afståelsen ville E være  

 eneste anpartshaver i selskabet, der efterfølgende skulle udvide  

 indskudskapitalen til kr. 300.000 ved udstedelse af fondsaktier og herefter  

 omdannes til et aktieselskab.
 Ved skrivelse af 4. marts  

 1991 blev den ansøgte dispensation meddelt hvorfor tilbagekøb og nedsættelse  

 af  

 anpartskapitalen blev besluttet på selskabets generalforsamling den 13. marts  

 1991.
Efter udstedelse af proklama  

 i Statstidende i anledning af selskabets erhvervelse af D's anparter og den  

 besluttede kapitalnedsættelse blev kapitalnedsættelsen gennemført på en  

 senere  

 generalforsamling afholdt på et ikke nærmere angivet tidspunkt.
Den herved  

 pligtige udbytteskat blev indbetalt til Told- og Skattestyrelsen den 11. juli  

 1991. Ved skrivelse af 21. april 1992 fremsendte TOLD & SKAT, Ottiliavej,  

 en opkrævning på morarenter for ikke rettidig indbetalt udbytteskat i  

 anledning  

 af det foretagne tilbagesalg af anparter og den herefter foretagne  

 kapitalnedsættelse i C ApS (nu A A/S). Ved opkrævningen ansås udbytteskatten  

 på  

 kr. 315.000 at være forfalden til betaling den 13. marts 1991 med sidste  

 rettidige indbetalingsdag den 13. april 1991. Da indbetalingen først var  

 foretaget den 11. juli 1991 blev morarenten opgjort til kr. 16.380.
 Ved skrivelse af 29. april  

 1992 fremsatte B indsigelse mod den foretagne morarenteberegning, ligesom B  

 ved  

 skrivelse af samme dato rettede henvendelse til Erhvervs- og  

 Selskabsstyrelsen  

 med anmodning om en udtalelse om den modstrid som B mente eksisterede mellem  

 selskabslovgivningens og skattelovgivningens pligter.
TOLD & SKAT, Ottiliavej,  

 afviste B's indsigelse ved skrivelse af 21. maj 1992, ligesom Erhvervs- og  

 Selskabsstyrelsen ved skrivelse af 5. maj 1992 meddelte, at et  

 indeholdelsespligtigt selskab kan foretage skatteindbetaling, inden  

 proklamafristen er udløbet og øvrige krav opfyldt, da betalingen redresseres  

 eller eventuelt modregnes med et andet skattekrav på selskabet, såfremt  

 kapitalnedsættelsen  

 ikke gennemføres.
Der henvistes navnlig til at - i tilfælde af modregning fra  

 skattevæsenets side - vil selskabet herved have betalt en gældsforpligtelse,  

 hvorved selskabets status og dermed dets kreditorers stilling ikke er  

 forringet.
Der forelå således efter Erhvervs- og Selskabsstyrelsens  

 opfattelse  

 ikke nogen direkte modstridende forpligtelser.
Forinden havde B ved  

 skrivelse af 29. april tillige rettet henvendelse til daværende  

 skatteminister  

 Anders Fogh Rasmussen og gjort indsigelse mod den pålagte morarente.
Denne  

 skrivelse blev overgivet til besvarelse af Told- og Skattestyrelsen som ved  

 sin  

 skrivelse af 28. oktober 1992 afviste B's indsigelser og anmodning om  

 fritagelse for betaling af morarente.
I sin afgørelse henviste styrelsen  

 navnlig til at den omhandlede udbytteskat var forfalden til betaling på  

 tidspunktet for selskabets beslutning om udlodning, hvilken beslutning blev  

 truffet på generalforsamlingen den 13. marts 1991. Seneste rettidige  

 indbetalingsfrist var således 13. april 1991 mens indbetaling først blev  

 foretaget den 11. juli 1991, hvorfor morarenten var korrekt opkrævet.  

 Samtidig  

 fastholdt Told- og Skattestyrelsen at Skatteministeriets cirkulæreskrivelse  

 af  

 29. juni 1992 om ændring af pligten til indeholdelse og indbetaling af  

 udbytteskat ved meddelt dispensation efter ligningslovens §  

 16 A, stk. 2, og dagældende § 16 B, stk.  

 6, ikke fandt anvendelse i nærværende sag.
 Denne afgørelse fra Told- og  

 Skattestyrelsen påklagede B herefter til mig ved skrivelse af 26. januar  

 1993.  

 Jeg forstod klagen således at den navnlig vedrørte følgende punkter:
 Lovhjemlen for pligten til indeholdelse af udbytteskat  

 ved meddelt dispensation efter ligningslovens §  

 16 A, stk. 2.
 Virkningstidspunktet for Told- og Skattestyrelsens  

 cirkulæreskrivelse af 29. juni 1992 om ændret praksis for indeholdelse af  

 udbytteskat.
 Forfaldstidspunktet for betaling af indeholdt  

 udbytteskat.
 I et brev til B udtalte jeg  

 herefter følgende:
"Skattelovgivningen  

 indeholder et bredt udbyttebegreb, idet ikke blot deklareret udbytte, men  

 også  

 visse andre former for udbetalinger fra selskab til aktionærer undergives  

 udbyttebeskatning.
Efter ligningslovens §  

 16  

 A, stk. 1, omfatter udbyttebeskatningen enhver  

 udlodning, herunder udlodning i forbindelse med nedsættelse af  

 selskabskapital,  

 mens ligningslovens § 16 B, stk. 1, foreskriver udbyttebeskatning af det  

 fulde  

 afståelsesvederlag ved selskabets erhvervelse af egne aktier.
Efter  

 ligningslovens §  

 16 A,  

 stk. 2, og § 16 B, stk. 2, (tidligere § 16 B, stk. 6) kan skattemyndighederne  

 dog efter ansøgning meddele dispensation, således at kapitalnedsættelsen  

 respektive  

 tilbagesalget af aktier beskattes som en normal afståelse af aktier eller  

 anparter efter aktieavancebeskatningsloven.
 Reglerne om selskabers  

 indeholdelse og indbetaling af foreløbig udbytteskat ved udlodning til  

 aktionærer er angivet i kildeskattelovens § 65.
Indtil 1987 var bestemmelsen  

 formuleret således, at der alene forelå hjemmel for indeholdelsespligt ved  

 kapitalnedsættelser omfattet af ligningslovens §  

 16 A, stk. 1. Det var således antaget,  

 at der ikke forelå indeholdelsespligt, hvis der forud for kapitalnedsættelsen  

 var meddelt dispensation efter ligningslovens §  

 16 A, stk. 2, således at  

 udbytteudlodningen blev undergivet aktieavancebeskatning.
Dagældende  

 formulering af kildeskattelovens § 65 hjemlede ej heller en  

 indeholdelsespligt  

 ved selskabets opkøb af egne aktier omfattet af ligningslovens § 16 B, uanset  

 om aktionærens vederlag var undergivet en udbyttebeskatning eller - ved  

 meddelt dispensation - en aktieavancebeskatning.
 Ved lov nr. 309 af 25. maj  

 1987 om ændring af forskellige skattelove ("skatteflugt") blev  

 kildeskattelovens § 65, stk. 1, ændret, idet følgende bestemmelse blev indsat  

 som 2. punktum:
"Indeholdelse med 30  

 pct. skal endvidere foretages i den samlede udbetaling eller godskrivning i  

 forbindelse med selskabets opkøb af egne aktier m.v. jf. ligningslovens § 16  

 B,  

 stk. 1." Der blev herved skabt hjemmel  

 til, at et selskab skulle indeholde og indbetale udbytteskat ved selskabets  

 tilbagekøb af aktier.
Det fremgår ikke af ordlyden  

 af den foretagne tilføjelse, om indeholdelsespligten alene består, når  

 selskabets tilbagekøb beskattes efter reglerne for beskatning af  

 aktieudbytte,  

 eller om indeholdelsespligten tillige består, når tilbagekøbet efter meddelt  

 dispensation beskattes efter reglerne om beskatning af aktieavance.
Det  

 fremgår heller ikke af ordlyden, hvorvidt der tilsigtedes en ændring af  

 dagældende  

 retstilstand, hvorefter der ikke forelå indeholdelsespligt ved udlodning ved  

 kapitalnedsættelse, når der var meddelt dispensation efter ligningslovens §  

 16 A, stk. 2.
 Jeg skal indledningsvis  

 bemærke, at jeg finder det tvivlsomt, om den på Deres klients  

 generalforsamling  

 vedtagne omorganisering af selskabets forhold er omfattet af ligningslovens §  

 16 A, stk. 1, eller § 16 B, stk. 1.
 Jeg har imidlertid ikke  

 fundet grundlag for at tage stilling til dette tvivlsspørgsmål, idet  

 uklarheden ikke har afgørende betydning for mine nedennævnte konklusioner.
 ad 1) Lovhjemlen for pligten til indeholdelse af udbytteskat.
Selv om De ikke i Deres klage  

 til mig har gjort gældende, at den pålagte indeholdelsespligt er uden hjemmel  

 i  

 kildeskattelovens § 65, stk. 1, har jeg alligevel fundet anledning til at  

 undersøge dette forhold.
Jeg har herved navnlig lagt vægt på, at De til  

 støtte  

 for Deres klage bl.a. har gjort gældende, at Told- og Skattestyrelsens  

 cirkulæreskrivelse af 29. juni 1992 om indeholdelse af udbytteskat ved  

 meddelt  

 dispensation finder anvendelse i nærværende sag, idet cirkulæret efter Deres  

 opfattelse indebærer en lovliggørelse af tidligere praksis, hvorfor  

 cirkulæret  

 bør tillægges en tilbagevirkende kraft.
Jeg skal derfor oplyse, at  

 jeg finder det tvivlsomt, hvorvidt kildeskattelovens § 65, stk. 1, efter den  

 anførte ændring hjemler en indeholdelsespligt for et selskab, når der i  

 forbindelse med kapitalnedskrivning eller køb af egne aktier er meddelt  

 dispensation efter enten ligningslovens §  

 16  

 A, stk. 2, eller § 16 B, stk. 2, (tidligere § 16 B, stk.  

 6). Jeg tillægger det navnlig betydning, at den skete tilføjelse slet ikke  

 omfatter kapitalnedsættelse og ved sin indskrænkende formulering og sin  

 henvisning alene til ligningslovens § 16 B, stk. 1, ikke direkte omfatter  

 tilfælde, hvor der meddeles dispensation efter ligningslovens § 16 B, stk. 2,  

 (tidligere § 16 B, stk. 6). Det er således givet, at formuleringen af  

 kildeskattelovens  

 § 65, stk. 1, ikke direkte i sin ordlyd omfatter dispensationstilfældene.
Det  

 er følgelig tvivlsomt, om den indtil lovændringen eksisterende retstilstand  

 på  

 den fornødne klare og tydelige måde er blevet ændret også i  

 dispensationstilfældene.
Tværtimod kunne en formålsfortolkning tilsige, at  

 der  

 ikke er behov for en udbytteindeholdelse, når dispensationen netop indebærer,  

 at der ikke foretages en udbyttebeskatning, men en aktieavancebeskatning.
Hertil kommer, at det kan  

 hævdes, at den påklagede indeholdelsespligt ikke er i overensstemmelse med  

 den  

 administrative praksis for fortolkningen af dagældende bestemmelse i  

 kildeskattelovens § 2, stk. 1, litra f, om begrænset skattepligt af  

 aktieudbytte.
Efter bestemmelsen forelå begrænset skattepligt dels for  

 udbytteindtægter m.v., hvori der i henhold til kildeskattelovens § 65 skulle  

 foretages indeholdelse af udbytteskat, dels for udbytte omfattet af  

 ligningslovens  

 §  

 16 A, stk. 1, og  

 dels for afståelsessummer omfattet af den dagældende bestemmelse i  

 ligningslovens § 16 B, stk. 2, (visse afståelsessummer ved dannelse af  

 holdingselskaber).
 Efter pkt. 12 i  

 Skatteministeriets cirkulære nr. 135 af 4. november 1988 om kildeskatteloven  

 omfattede den begrænsede skattepligt dog ikke tilfælde, hvor der var meddelt  

 dispensation i henhold til ligningslovens § 16 B, stk. 6, (nugældende § 16 B,  

 stk.  

 2). Denne udtalelse harmonerer dårligt med, at det i samme cirkulære pkt. 102  

 udtales, at der i sådanne tilfælde består en forpligtelse til at indeholde  

 udbytteskat.
Heroverfor står motiverne til  

 den anførte lovændring, hvor det i bemærkningerne til daværende lovforslag -  

 jf.
Folketingstidende 1986/87, tillæg A, sp. 4410 - er angivet, at selskabet  

 skal indeholde udbytteskat, selv om der er meddelt dispensation efter  

 dagældende regel i ligningslovens § 16 B, stk. 6. Ligeledes fremgår det som  

 nævnt af Skattedepartementets cirkulære til kildeskatteloven, cirkulære nr.  

 135 af 4. november 1988, pkt. 102, at pligten til indeholdelse af udbytteskat  

 ikke bortfalder, selv om der opnås dispensation fra beskatningen efter  

 ligningslovens §  

 16 A,  

 stk. 1, og § 16 B, stk. 1, således at aktieavancebeskatningslovens  

 bestemmelser  

 skal finde anvendelse.
Endvidere er  

 fortolkningsspørgsmålet behandlet i et svar fra skatteministeren til  

 Folketingets Skatteudvalg - Svar på spørgsmål nr. 55 af 14. november 1991.  

 Skatteministeren giver her udtryk for den opfattelse, at der i  

 kildeskattelovens § 65 er hjemmel til at kræve indeholdelse af udbytteskat,  

 selv om der er opnået dispensation efter ligningslovens §  

 16 A, stk. 2, (kapitalnedsættelse) eller  

 (dagældende) § 16 B, stk. 6, (tilbagesalg til udstedende selskab).  

 Skatteministeren  

 henviser til de ovenfor anførte lovmotiver og en samtidig med lovændringen  

 foretagen ændring af administrativ praksis vedrørende indeholdelsespligt ved  

 kapitalnedsættelse.
Det angives yderligere, at den fornødne hjemmel  

 foreligger  

 i kildeskattelovens § 65, stk. 1, idet indeholdelsespligten omfatter ethvert  

 udbytte, uanset dets retlige form, sammenholdt med, at en dispensation efter  

 ligningslovens §  

 16 A,  

 stk. 2, eller § 16 B, stk. 2, (dagældende § 16 B, stk. 6) ikke i princippet  

 ændrer udbetalingernes karakter af udbytte, men alene den konkrete  

 beskatningsform.
Samtidig med sit nævnte svar  

 til Folketingets Skatteudvalg anfører skatteministeren, at det forhold, at  

 der  

 er hjemmel til at stille visse krav eller betingelser, ikke nødvendigvis  

 behøver at indebære, at muligheden dermed også skal udnyttes for enhver pris.  

 Skatteministeren giver således tilsagn om at undersøge hensigtsmæssigheden  

 af,  

 at der skal indeholdes udbytteskat, selv om der er opnået dispensation.
Disse  

 undersøgelser resulterer øjensynlig i Skatteministeriets cirkulæreskrivelse  

 af  

 29. juni 1992 om indeholdelse af udbytteskat ved meddelt dispensation.
Med  

 virkning fra 10. april 1992 ophæver cirkulæreskrivelsen selskabernes  

 indeholdelsespligt, når der er meddelt dispensation efter ligningslovens §  

 16 A, stk. 2, eller (dagældende) § 16 B,  

 stk. 6.
 Som nævnt finder jeg, at der  

 består en berettiget tvivl om hjemmelsgrundlaget for selskabers forpligtelse  

 til indeholdelse af udbytteskat ved kapitalnedsættelse og selskabets  

 erhvervelse af egne aktier, når skattemyndighederne har meddelt dispensation  

 og  

 de omfattede udlodninger er foretaget i perioden fra den 18. februar 1987,  

 fra  

 hvilken dato den nævnte ændring i kildeskattelovens § 65, stk. 1, har  

 virkning,  

 og indtil den 10. april 1992, fra hvilken dato den nye administrative praksis  

 påbegyndes.
 På trods af denne tvivl mener  

 jeg dog ikke, at der foreligger et fuldt tilstrækkeligt grundlag for at  

 kritisere Told- og Skattestyrelsens afgørelse af 28. oktober 1992.
 Jeg anerkender Deres klients  

 interesse i at få fortolkningsproblemet afgjort og eventuelt herved opnå  

 medhold i, at det påklagede morarentebeløb er opkrævet uden den fornødne  

 lovhjemmel.
Jeg er derfor indstillet på,  

 såfremt Deres klient ønsker en domstolsbehandling foretaget, at henstille til  

 Civilretsdirektoratet, at der meddeles Deres klient fri proces efter  

 bestemmelserne i retsplejelovens § 331, selv om Deres klient ikke opfylder de  

 almindelige økonomiske betingelser for opnåelse af fri proces.
De bedes  

 meddele mig, om De ønsker, at jeg skal afgive en sådan henstilling.
 ad 2) Virkningstidspunktet for Skatteministeriets cirkulæreskrivelse af  

 29. juni 1992.
 De har til støtte for Deres  

 klage til mig yderligere gjort gældende, at Skatteministeriets  

 cirkulæreskrivelse af 29. juni 1992 indebærer en lovliggørelse af praksis,  

 hvorfor cirkulæret bør finde anvendelse også på forhold forud for cirkulærets  

 ikrafttræden den 10. april 1992.
 Subsidiært har De gjort  

 gældende, at det er i strid med god forvaltningsskik ikke at anvende den  

 ændrede praksis på en verserende klagesag, når den pågældende ændring netop  

 må  

 antages at være hidført af Deres og lignende klager fra skatteydere.
 Som allerede nævnt hviler  

 Deres anbringende om, at Skatteministeriets cirkulæreskrivelse af 29. juni  

 1992 bør tillægges en tilbagevirkende kraft, på den forudsætning, at den  

 tidligere håndhævede indeholdelsespligt ved meddelt dispensation er uhjemlet.
 Som nævnt ovenfor under pkt.  

 1 har jeg ikke fundet tilstrækkeligt grundlag for at kritisere Told- og  

 Skattestyrelsens afgørelse af 28. oktober 1992.
 Jeg skal dog meddele, at jeg  

 ikke finder, at skattemyndighederne har handlet i strid med god  

 forvaltningsskik ved ikke at anvende det omhandlede cirkulære.
 Cirkulæret er udstedt af den  

 kompetente myndighed og med en rimelig klar angivelse af anvendelsesområdet.  

 Samtidig indeholder cirkulæret en præcis angivelse af cirkulærets  

 virkningstidspunkt, som ligger senere end det tidspunkt, hvor Deres klient  

 efter den administrative praksis var forpligtet til at foretage indeholdelse  

 af  

 udbytteskat.
 Uanset den nærmere vurdering  

 af de underliggende hjemmelsspørgsmål for de af cirkulæret omfattede forhold  

 har myndighederne på normal vis ændret en administrativ praksis med virkning  

 fra en forud fastsat dato og herefter administreret efter den ændrede  

 praksis.  

 Da Told- og Skattestyrelsen er forpligtet til at administrere i  

 overensstemmelse med udstedte cirkulærer etc., og da det omhandlede cirkulære  

 af 29. juni 1992 på ingen måde kan betegnes som ulovligt, finder jeg intet  

 grundlag for en kritik af skattemyndighedens konkrete anvendelse af  

 cirkulæret.
 Jeg foretager mig herefter  

 ikke yderligere vedrørende dette klagepunkt.
 ad 3) Forfaldstidspunktet for indeholdt udbytteskat.
Det fremgår af selskabslovgivningen,  

 at en kapitalnedsættelse og et aktieselskabs erhvervelse af egne aktier først  

 kan gennemføres, når selskabets beslutning herom er meddelt ved proklama i  

 Statstidende, og selskabet efter udløbet af proklamaet på ny har afholdt  

 generalforsamling til sikring af, at udlodningen ikke berører eventuelle  

 kreditorers sikkerhed.
Der henvises til aktieselskabslovens § 46, jf. §  

 44 a  

 og § 48 b samt  

 anpartsselskabslovens § 28, jf. §  

 26 a.  

 Det fremgår ligeledes, at selskabets direktion, bestyrelse eller rådgivere  

 kan  

 ifalde erstatningsansvar, såfremt kapitalnedsættelsen eller opkøbet af egne  

 aktier er gennemført i strid med disse forskrifter, og selskabet, dets  

 aktionærer, kreditorer eller trediemand herved lider tab.
Der henvises til  

 aktieselskabslovens § 140 og anpartsselskabslovens § 110.
 Det kan derfor hævdes, at  

 generalforsamlingens beslutning om at godkende et fremsat forslag om  

 kapitalnedsættelse eller at acceptere et tilbud om køb af egne aktier alene  

 er  

 en foreløbig, betinget beslutning, således at den endelige beslutning og  

 heraf  

 følgende udlodning først foreligger, når det efter proklamafristen på mindst  

 3  

 måneder har vist sig, at udlodningen i selskabsretlig henseende kan  

 gennemføres.
 Såfremt der i øvrigt  

 foreligger pligt til indeholdelse af udbytteskat, fremgår  

 indeholdelsestidspunktet af kildeskattelovens § 66, stk. 1. Bestemmelsen har  

 følgende ordlyd:
"Udbytteskat forfalder  

 til betaling så snart vedtagelse om udbetaling eller godskrivning af udbyttet  

 er truffet, og skal indbetales til et indbetalingssted, der er bemyndiget til  

 at modtage udbytteskat.
Indbetalingen anses for rettidig, når den finder sted  

 senest en måned efter forfaldsdagen.
Ved for sen indbetaling finder  

 bestemmelsen i § 63, stk. 2 anvendelse." Denne formulering af kildeskattelovens  

 § 66, stk. 1, blev indsat ved lov nr. 275 af 7. juni 1972. Indtil denne  

 lovændring var det angivet, at udbytteskatten forfalder til betaling,  

 "så  

 snart udbyttet kan hæves eller forud herfor bliver godskrevet".
Det fremgår af bemærkningerne  

 til lovforslaget til den anførte ændring af kildeskattelovens § 66, stk. 1,  

 at  

 ændringen tog sigte på at forhindre, at selskaberne udskød  

 indeholdelsestidspunktet gennem en beslutning om, at udbyttet først kunne  

 hæves  

 på et senere tidspunkt end vedtagelsen herom.
Der henvises til  

 Folketingstidende 1971/72, tillæg B, sp. 2115.
Det fremgår af  

 Skattedepartementets cirkulære nr. 135 af 4. november 1988 om  

 kildeskatteloven,  

 pkt. 103, at indeholdelse skal foretages i forbindelse med enhver vedtagelse,  

 godskrivning eller a conto udbetaling af udbytte, og det er således uden  

 betydning for indeholdelsen, om udbyttet hæves.
Det angives endvidere, at  

 udbytteskatten forfalder til betaling, så snart vedtagelse om udbetaling  

 eller  

 godskrivning af udbyttet er truffet.
Det vil sige, at beløbet forfalder  

 samtidig med afholdelse af den generalforsamling, hvor udbyttedeklareringen  

 vedtages.
Skattedepartementet har i  

 bladet SKAT 1989, nr. 9, s. 746, offentliggjort en afgørelse, som beskriver  

 den administrative praksis for indeholdelsestidspunktet.
Det fremgår heraf,  

 at  

 kildeskattelovens § 66, stk. 1, gælder for alle de situationer, hvor der  

 efter  

 kildeskattelovens § 65 skal indeholdes udbytteskat.
Reglen i § 66, stk. 1,  

 om,  

 at forfaldstidspunktet for udbytteskat er datoen for vedtagelsen af den  

 beslutning, som udløser kravet om udbytteskat, er dermed umiddelbart  

 anvendelig, også for de situationer, hvor der er tale om kapitalnedsættelse  

 eller opkøb af egne aktier med henblik på kapitalnedsættelse.
Det er således  

 efter den administrative praksis uden betydning, at selskabslovgivningen  

 foreskriver udstedelse af proklama og afholdelse af yderligere  

 generalforsamling.
Såfremt det senere viser sig, at kapitalnedsættelsen eller  

 aktieopkøbet ikke kan gennemføres, kan den erlagte udbytteskat refunderes.
På det foreliggende grundlag  

 skal jeg medgive Dem, at der består en uoverensstemmelse mellem det  

 selskabsretlige og det skatteretlige udlodningstidspunkt ved  

 kapitalnedsættelser og selskabers erhvervelser af egne aktier.
Denne  

 uoverensstemmelse har den uheldige virkning, at et selskab pådrager sig en  

 forpligtelse til at svare morarente, såfremt selskabet iagttager  

 selskabslovgivningens forpligtelser.
Ganske vist kan selskabet i givet fald  

 begære en for meget indbetalt udbytteskat refunderet, men da lovgivningen  

 ikke  

 hjemler en forrentning af den indbetalte udbytteskat, og da  

 skattemyndighederne  

 er beføjet til at foretage modregning i øvrige forfaldne skattekrav,  

 risikerer  

 selskabet et indtægtstab og indskrænkning i sin økonomiske handlefrihed.
Jeg skal derfor meddele Dem,  

 at jeg finder det tvivlsomt, om den anførte praksis for indeholdelses- og  

 indbetalingstidspunktet er berettiget, når henses til selskabslovgivningens  

 klare forpligtelser for den nærmere fremgangsmåde ved kapitalnedsættelser.  

 Der  

 er næppe tvivl om, at selskabslovgivningen medfører, at den oprindelige  

 generalforsamlings beslutning om kapitalnedsættelse må betegnes som en  

 lovbestemt foreløbig disposition, hvor dispositionens gennemførelse afhænger  

 af efterfølgende omstændigheder.
Spørgsmålet er derfor, om dispositionens  

 foreløbige karakter er af en sådan art, at de skattemæssige virkninger af  

 dispositionen kan udskydes til det tidspunkt, hvor det afklares, om  

 dispositionen kan gennemføres.
Spørgsmålet må afgøres ud fra en fortolkning  

 af  

 de relevante bestemmelser i kildeskattelovens § 66.
 Som nævnt finder jeg det  

 uheldigt, at et selskab, der har vilje og evne til at betale et  

 skattetilsvar,  

 pålægges en morarente, når den manglende betaling skyldes efterlevelsen af  

 modsat rettede forpligtelser i selskabslovgivningen.
På trods heraf mener jeg dog  

 ikke, at der foreligger et fuldt tilstrækkeligt grundlag for, at jeg kan  

 kritisere den pålagte morarenteforpligtelse.
Jeg henviser i denne forbindelse  

 til de ovenfor under pkt. 1 anførte omstændigheder i relation til denne sags  

 uklarhed om anvendelsen af ligningslovens §  

 16 A  

 eller § 16 B.
Jeg henviser i øvrigt  

 til hensigtsmæssigheden i, at såvel spørgsmålet om hjemmelsproblematikken  

 vedrørende indeholdelsespligten som det i forhold hertil subsidiære spørgsmål  

 om indeholdelsestidspunktet undergives en samlet vurdering.
Mine ovenfor  

 under  

 pkt. 1 anførte bemærkninger, hvorefter jeg i givet fald vil henstille, at  

 Deres  

 klient ydes fri proces til en domstolsproces, omfatter således også  

 spørgsmålet  

 om indeholdelsespligt og forfaldstid for betaling af udbytteskat.
Jeg er derfor indstillet på,  

 såfremt Deres klient ønsker en domstolsbehandling foretaget, at henstille til  

 Civilretsdirektoratet, at der meddeles Deres klient fri proces efter  

 bestemmelserne i retsplejelovens § 331, selv om Deres klient ikke opfylder de  

 almindelige økonomiske betingelser for opnåelse af fri proces.
De bedes  

 meddele mig, om De ønsker, at jeg skal afgive en sådan henstilling.
 Jeg har orienteret  

 Skattedepartementet og Told- og Skattestyrelsen herom, men har ikke fundet  

 anledning til at foretage mig yderligere i anledning af Deres klage.
 Jeg betragter herefter min  

 undersøgelse i sagen som afsluttet.
