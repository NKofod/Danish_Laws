Klage over manglende undersøgelse og forkert behandling af skulder Nævnet lagde vægt på, at læge A i journalen beskrev detaljerede observationer, som var foreneligt med svær mistanke om læsion i den store skulderledssene.
Man kunne imidlertid ikke forvente, at en yngre læge uden specialistuddannelse kunne stille denne diagnose i skadestuen, hvorfor det var acceptabelt, at der blev sikret en kontrol i ambulant regi 3 dage senere.
 Nævnet lagde desuden vægt på, at skadesedlen var signeret af overlægen, som godkendte skadejournalen, og således ikke sikrede sig, at der blev foretaget yderligere, da patienten kom til konsultation den 18. januar 2005. Det var nævnets vurdering, at overlægen enten selv burde have sikret, at patienten blev indkaldt til yderligere undersøgelse med henblik på læsion af den store skulderledssene eller som minimum have journalført, at man ved konsultationen den 18. januar 2005 ved yderligere undersøgelser skulle vurdere, om der var en sådan læsion i skulderen.
 Videre lagde nævnet vægt på, at patienten angav bedring af skulderen, og at læge B fandt, at der var smerte ved bevægelse udad-opad over 80° samt ved fleksion, og at der ikke var ømhed ved palpation af skulderen, og konkluderede, at det måtte skyldes en bløddelslæsion i den store skuldermuskel, og at hun tilrådede bevægetræning samt belastning til smertegrænse samt afsluttede den videre konsultation.
 For så vidt angår læge C lagde nævnet vægt på, at det var relevant at henvise til behandling og genoptræning hos en fysioterapeut, idet det måtte og kunne forventes, at en fysioterapeut ville sende patienten tilbage til lægen ved mistanke behov for ny lægelig vurdering.
