Skriftlig fremsættelse (1. februar 2007) Transport- og  

 energiministeren  

  

 (Flemming Hansen):
 Herved tillader jeg mig for Folketinget at fremsætte:
 Forslag til lov  

 om ændring af lov om jernbane (Krav til  

 beredskab, betalingsordning for lokomotivføreruddannelsen, Trafikstyrelsens  

 beføjelser m.v.).
(Lovforslag nr.
L 127).
Set i lyset af de terrorhændelser, der inden for de sidste  

 år er sket i Europa, her tænkes specielt på terrorangrebene på passagertog i  

 Madrid og London, er der behov for øget fokus på beredskabet inden for  

 jernbanesektoren.
Disse forhold, set i sammenhæng med den øgede privatisering  

 og liberalisering inden for jernbanesektoren, nødvendiggør en øget regulering  

 på området.
Lovforslaget indeholder på den baggrund en bestemmelse, der  

 indfører en pligt for jernbanevirksomheder og jernbaneinfrastrukturforvaltere  

 til at planlægge og træffe nødvendige foranstaltninger for at sikre jernbanen  

 og jernbanedriften i ekstraordinære situationer.
Under beredskabsarbejdet  

 indenfor jernbaneområdet hører  ud over sikring i forbindelse med  

 terrorangreb  

 (security)  også ekstraordinære situationer som følge af større  

 jernbaneulykker, ekstreme vejrforhold, krig m.v.
Der lægges op til, at  

 Trafikstyrelsen forestår tilsynet med og den overordnede koordinering af  

 denne opgave  

 på jernbaneområdet.
 Lovforslaget lægger desuden op til en ændring vedrørende den  

 praktiske del af uddannelsen som lokomotivfører, idet ministeren foreslås  

 bemyndiget til at træffe bestemmelse om indførelse af en betalingsordning  

 efter  

 objektive kriterier for jernbanevirksomheder, der udfører offentlig  

 servicetrafik.  

 Formålet med indførelse af en sådan betalingsordning er at øge  

 jernbanevirksomhedernes incitament til at uddanne det fornødne antal  

 lokomotivførere.
I lovforslaget foreslås endvidere en tilpasning af  

 lovteksten på baggrund af direktiver, der allerede er gennemført i dansk ret.  

 Der er tale om ret forskellige emner, herunder myndighedsopgaven med at sikre  

 en fair og ikke-diskriminerende adgang til jernbanenettet, samt om at  

 jernbanevirksomheder og infrastrukturforvaltere skal have et  

 sikkerhedsledelsessystem.
Lovforslaget indeholder dog ikke nogen  

 gennemførelse  

 af EU-direktiver.
Endvidere lægges der op til ændringer vedrørende transport-  

 og energiministerens beføjelser m.v., herunder en præcisering og tilpasning  

 af  

 Trafikstyrelsens beføjelser.
Transport- og energiministeren får således  

 adgang  

 til at fastsætte regler om certificering af andre virksomheder end  

 jernbanevirksomheder.  

 Her tænkes primært på certificering af entreprenører, der udfører opgaver på  

 jernbanenettet.
Lovforslaget foreslår endvidere udvidede beføjelser for  

 ministeren til at fastsætte regler om helbredsforhold for personer, der  

 udøver  

 sikkerhedsklassificerede funktioner på jernbaneområdet.
Formålet hermed er at  

 højne sikkerheden for togpassagererne, dog således at det samtidig sikres, at  

 der ikke foretages større indgreb overfor de pågældende personer end det må  

 anses for rimeligt og nødvendigt.
Der foreslås endvidere en modernisering af  

 bestemmelsen vedrørende opmåling på privat grund, således at Trafikstyrelsen  

 får umiddelbart adgang til at foretage opmåling i forbindelse med nyanlæg  

 eller  

 ændringer på jernbanenettet.
Lovforslaget lægger desuden op til, at afgørelser i  

 udbudssager fremover kan påklages til Klagenævnet for Udbud i stedet for som  

 hidtil til Jernbaneklagenævnet.
Dette skyldes den helt særlige udbudsretlige  

 kompetence, som Klagenævnet for Udbud besidder.
 Med lovforslaget foreslås endvidere en række mindre  

 ændringer og justeringer af loven.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale forslaget til Folketingets hurtige  

 og velvillige behandling.
