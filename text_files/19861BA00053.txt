Nr BSF 53 Forslag til folketingsbeslutning om beskyttelse mod tvangsflytninger for  

 ejere og lejere som følge af den 18. almindelige vurdering Fremsat af Dohrmann (FP) Pia Kjærsgaard (FP) Poulsgaard (FP) den 18. november 1986 Folketinget opfordrer regeringen til at fremsætte de nødvendige lovforslag, således at beskatningsniveauet ikke stiger for så vidt angår lejeværdi af egen bolig, formueskat og ejendomsskatter.
Forslagets sigte er således en fastfrysning eller neutralisering af de skattemæssige virkninger af den 18. almindelige vurdering af landets faste ejendomme.
BEMÆRKNINGER TIL LOVFORSLAGET Det bliver sværere og sværere at være dansker.
Påskepakke, skattestigninger og kartoffelmospærevælling er blot enkelte eksempler på de byrder, der gennem de sidste måneder er lagt på befolkningens skuldre.
Oven på alt dette kommer så den 18. almindelige vurdering med enorme værdistigninger på landets faste ejendomme.
Følgevirkningerne heraf vil blive så stort et økonomisk chok for tusindvis af familier, at de ganske enkelt tvinges fra hus og hjem.
For at undgå dette foreslår Fremskridtspartiet, at skattetrykket sænkes og tilpasses virkelighedens verden.
Gældende regler for lejeværdi af egen bolig, formuebeskatning af fiktive værdier og stadig stigende ejendomsskatter, hvor fradragsretten tilmed er afskaffet, er alene vedtaget for at plyndre folk mest muligt i skat.
I dag er åget imidlertid så tungt, at ingen - hverken ejere eller lejere - med mindre eller normale indtægter kan klare mere.
Derfor bør Folketinget nødvendigvis give sin tilslutning til Fremskridtspartiets forslag.
At dømme efter de mange positive tilkendegivelser, der er fremkommet i pressen fra folketingsmedlemmer af vidt forskellig politisk observans, skulle der være en rimelig chance for, at et flertal i Folketinget vil støtte de yderst rimelige lovændringer, der skal gennemføres for at beskytte tusindvis af familier mod at blive tvangsflyttet.
Fremskridtspartiet ser naturligvis helst beslutningsforslaget vedtaget uændret.
Forslagsstillerne har imidlertid den opfattelse, at mindre detaljer i forslaget ikke må forhindre, at et folketingsflertal kan samles om at afbøde de værste følgevirkninger af den 18. almindelige vurdering.
Forslaget til folketingsbeslutning er en delvis genfremsættelse af et i folketingsåret 1985-86 fremsat forslag, jf.
Folketingstidende 1985-86, forhandlingerne sp. 7830, 10179 og 12512 samt tillæg A sp. 5085 og tillæg B sp. 2145.
