Skriftlig fremsættelse (15. november 2016) Udlændinge-, integrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven og kildeskatteloven (Opholdstilladelse med henblik på ansættelse på forskningscenteret European Spallation Source i Sverige, europæiske forskningsinfrastruktur-konsortiers anvendelse af skatteordningen for udenlandske forskere og nøglemedarbejdere m.v.) (Lovforslag nr.
L 82) Lovforslaget udmønter de dele af aftalen om forbedrede vilkår for rekruttering af højtkvalificeret arbejdskraft til European Spallation Source, som kræver ændring af udlændingeloven og kildeskatteloven.
Aftalen blev indgået den 24. august 2016 mellem regeringen, Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti.
European Spallation Source (ESS) er en neutronspredningsfacilitet, der fungerer som et meget avanceret mikroskop.
ESS er konstrueret som et europæisk forskningsinfrastukturkonsortium, et såkaldt ERIC (European Research Infrastructure Consortium), hvilket betyder, at ESS er etableret i henhold til EUs rammebestemmelser for fælles anlæg af europæisk interesse.
Det primære anlæg bliver bygget i Lund, Sverige, mens et Data Management and Software Centre (DMSC) bliver placeret i København.
ESS vil blive et af verdens mest avancerede forskningsfaciliteter.
Investeringen i ESS sker i samarbejde mellem Danmark, Sverige og en lang række europæiske partnerlande.
Sverige og Danmark deler værtsskabet for ESS og bidrager sammenlagt med lige under halvdelen af konstruktionsomkostningerne, mens den resterende finansiering tilvejebringes af europæiske partnerlande og EU.
ESS vil blive et samlingspunkt for nogle af verdens bedste forskere på det materiale- og bioteknologiske område, og med tiden vil det også kunne tiltrække en række udenlandske videnstunge virksomheder til Danmark.
Det vil være en samfundsøkonomisk gevinst for Danmark.
Effektanalyser peger på, at gevinsten for Danmark særligt afhænger af en succesfuld kompetenceoverførsel fra ESS til Danmark i form af tiltrækning af højtspecialiserede ESS-ansatte til eksisterende og nye virksomheder i Danmark.
Det indgår i lovforslaget, at udlændinge, der deltager i en ph.d.-uddannelse eller har indgået aftale eller fået tilbud om ansættelse på forskningscenteret ESS i Sverige, får mulighed for at opnå opholdstilladelse i Danmark, hvis deltagelsen i ph.d.-uddannelsen eller ansættelsen ved ESS er knyttet til ESSs forskningsmæssige virksomhed.
Det er en betingelse for opholdstilladelse, at en tilsvarende deltagelse eller ansættelse i Danmark ville kunne danne grundlag for opholdstilladelse, såfremt ESS lå her i landet.
Tilknytningen til Danmark i form af bopæl øger sandsynligheden for, at højtspecialiserede ESS-ansatte efterfølgende tager arbejde i Danmark.
Ud over ændringerne i udlændingeloven, foreslås det med lovforslaget også, at kildeskatteloven ændres således, at ansatte ved et europæisk infrastrukturkonsortium skal kunne anvende skatteordningen for udenlandske forskere og nøglemedarbejdere, også selv om en del af arbejdet udføres i forskningsinfrastruktur-konsortiet i udlandet.
Lovforslaget lemper dermed betingelserne for at anvende forskerskatteordningen og gør det lettere for bl.a.
ESS at rekruttere højtkvalificerede udenlandske nøglemedarbejdere og forskere, som bosætter sig i Danmark.
 Endelig indebærer lovforslaget konsekvensændringer og enkelte præciseringer af udlændingeloven.
 Idet jeg i øvrigt henviser til lovforslaget og ledsagende bemærkninger, skal jeg hermed anbefale lovforslaget til det Høje Tings velvillige behandling.
