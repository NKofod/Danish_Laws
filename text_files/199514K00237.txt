Nr BTL 237 Betænkning over Forslag til lov om ændring af lov om forsikring mod følger  

 af arbejdsskade og lov om erstatningsansvar (Almindelig lovrevision)   

 Nr L 237 1995-96, 1. samling Afgivet af Socialudvalget Afgivet: 19960528 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de af  

 socialministeren stillede ændringsforslag.
Et mindretal inden for flertallet (Socialistisk Folkepartis medlem af  

 udvalget) bemærker, at lovforslaget indeholder mange fornuftige og rigtige  

 ændringer af arbejdsskadeforsikringsloven.
Eksempelvis er det vigtigt, at  

 socialministeren endelig får bemyndigelse til at fastsætte regler om  

 studerendes og elevers mulighed for at blive omfattet af  

 arbejdsskadeforsikringsloven, idet det er åbenbart, at den usikkerhed om  

 lovens rækkevidde er uholdbar.
Mindretallet forventer i den forbindelse, at  

 uddannelsesinstitutionerne herefter får hjemmel til at tegne generelle  

 forsikringer, der dækker studerende og elever, som i øvrigt måtte komme til  

 skade på uddannelsesinstitutionerne, men som ikke er omfattet af  

 arbejdsskadeforsikringsloven.
 Lovforslaget indeholder herudover en lang række præciseringer af praksis  

 samt forbedringer, som sikrer, at loven er i overensstemmelse med dansk  

 levevis i dag.
Mindretallet har endvidere bemærket, at det er socialministerens  

 opfattelse, at det er i overensstemmelse med god forvaltningsskik at oplyse  

 skadelidte om, at tilsagn om, at oplysninger kan indhentes, også omfatter  

 oplysninger videregivet ad elektronisk vej.
Mindretallet forventer derfor, at  

 de anvendte blanketter ændres i overensstemmelse hermed.
Mindretallet var mildt sagt overrasket over ministerens forslag om at  

 indføre arbejdsmarkedsbidrag ved udbetaling af erstatning i medfør af  

 arbejdsskadeerstatningsloven og erstatningsansvarsloven, især da det forekom  

 helt besynderligt, at dette bidrag, som er en skat, skulle betyde, at  

 arbejdsgivere reelt fik nedsat deres udgifter til arbejdsskadeforsikring med  

 et tilsvarende beløb, uden at skatteministeren så en krone.
Mindretallet  

 hilser derfor socialministerens ændringsforslag om at lade disse forslag udgå  

 velkommen.
Spørgsmålet om kodificering af praksis vedrørende udbetaling af ydelser  

 til revalidering m.v. anser mindretallet ikke for at være et problem, som kan  

 give anledning til de store overvejelser.
For det første har  

 forsikringsselskaberne utvivlsomt været helt opmærksom på  

 Arbejdsskadestyrelsens praksis - og billiget den, allerede fordi det har  

 givet muligheden for på sigt at spare langt større beløb.
Sagen er i al sin  

 enkelthed, at hvis Arbejdsskadestyrelsen ikke havde skabt den praksis - helt  

 i forlængelse af forarbejderne til 1978-loven - så havde udgifterne til  

 arbejdsskadeforsikringen været betydelig større.
En skadelidt, som får  

 muligheden for via revalidering eller omskoling at fastholde eller forbedre  

 sine muligheder på arbejdsmarkedet, får en mindre erstatning end et menneske,  

 som på grund af manglende tilbud lander på en førtidspension.
Det er derfor mindretallets opfattelse, at muligheden for at give den type  

 tilbud i langt større omfang burde præge Arbejdsskadestyrelsens praksis.
Som  

 eksempel kan nævnes muligheden for at få betalt ophold på genoptræningscentre  

 for hjerneskadede.
Det er mindretallets opfattelse, at denne mulighed er  

 indeholdt i loven, men praksis viser, at den ikke benyttes af  

 Arbejdsskadestyrelsen.
Mindretallet skal derfor benytte lejligheden til at  

 opfordre Arbejdsskadestyrelsen til at være kreativ i udviklingen af nye  

 former for sikring af, at skadelidte kan vende tilbage til arbejdsmarkedet.
 Et mindretal (Venstres medlemmer af udvalget) vil redegøre for sin  

 stilling til lovforslaget og de stillede ændringsforslag ved 2. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf socialministeren, tiltrådt af et flertal  

 (S, SF, RV, EL og CD):
 Til titlen 1) Titlen affattes således:
»Forslag til lov om ændring af lov om forsikring mod følger af  

 arbejdsskade (Almindelig lovrevision)».
 Til § 1 2) I det under nr. 5 foreslåede § 22, stk. 4,  

 affattes 2. pkt. således:
»I sager vedrørende ulykkestilfælde, kortvarige skadelige  

 påvirkninger og pludselige løfteskader skal forsikringsselskabet alene  

 afholde udgifter, der er opstået eller afholdt efter skadens indtræden eller  

 opståen.« 3) Nr. 6 affattes således:
 »6. § 23, stk. 1, 2. pkt., ophæves, og i stedet  

 indsættes:
»For erhvervssygdomme, der er omfattet af § 10, stk. 1, nr. 1, er  

 fristen 9 måneder.
For sygdomme omfattet af § 10, stk. 1, nr. 2, og § 10,  

 stk. 2, samt pludselige løfteskader, jf. § 9 A, gælder alene den i § 31, stk.  

 1, angivne frist.«» 4) Nr. 10 udgår.
 5) Nr. 15 affattes således:
 »15. I § 48 indsættes efter stk. 4 som nyt stykke:
»Stk. 5. Er den virksomhed, hvor ulykkestilfældet er  

 indtruffet, den pludselige løfteskade er opstået, eller hvor den skadelidte  

 har været udsat for påvirkninger, der kan antages at have medført den  

 pågældendes sygdom, ophørt, og er det ikke muligt at udpege et  

 forsikringsselskab, finder reglerne i stk. 1 og 4 tilsvarende anvendelse på  

 udgifter efter § 19, stk. 4, for ydelser efter § 25 og administrationsbidrag  

 efter § 53.« Stk. 5 bliver herefter stk. 6.' Til § 2 6) Paragraffen udgår.
 Til § 3 7) Paragraffen affattes således:
 »§ 3 Stk. 1. Loven træder i kraft den 1. juli 1996.
Stk. 2. Loven finder anvendelse på 1) arbejdsulykker, skadelige påvirkninger af højst 5 dages varighed og  

 pludselige løfteskader, der indtræder efter lovens ikrafttræden, og 2) erhvervssygdomme, der anmeldes efter lovens ikrafttræden.
Stk. 3. Lovens § 1, nr. 13, finder dog anvendelse på alle  

 afgørelser, der træffes efter lovens ikrafttræden.« Til § 4 8) Paragraffen affattes således:
»§ 4 Loven gælder ikke for Færøerne og Grønland, men kan ved  

 kongelig anordning sættes i kraft for Grønland med de afvigelser, som de  

 særlige grønlandske forhold tilsiger.« Bemærkninger Til nr. 1, 4, 6 og 8 Der har under Folketingets behandling af lovforslaget  

 været fokuseret på problemstillinger i tilknytning til fastsættelse af  

 årslønnen med fradrag for arbejdsmarkedsbidrag, specielt i tilknytning til  

 kapitalisering af løbende ydelser.
For at give mulighed for en yderligere afklaring af indholdet i en sådan  

 ændring udskydes denne del af lovforslaget vedrørende såvel lov om forsikring  

 mod følge af arbejdsskade som lov om erstatningsansvar.
I forbindelse med den  

 yderligere afklaring vil der ske en mere samlet vurdering af  

 erstatningsgrundlaget.
Der vil blive nedsat en arbejdsgruppe, der skal foretage en nærmere  

 afdækning af disse erstatningsgrundlag.
Heri skal indgå en vurdering af  

 fastsættelsen af årslønnen, reguleringen af erstatningsydelserne og  

 kapitaliseringsreglerne, herunder fastsættelse af kapitaliseringsfaktorer.
Økonomiske bemærkninger til ændringsforslagene I forhold til lovforslaget medfører ændringsforslagene, at forslaget om at  

 udelukke arbejdsmarkedsbidraget ved årslønsfastsættelsen tages ud.
 Det betyder, at det samlede lovforslag, for så vidt angår lov om  

 forsikring mod følger af arbejsskade, ikke længere skønnes at medføre  

 mindreudgifter, men derimod merudgifter på 1,6 mio. kr. i 1996, 3,0 mio. kr.  

 i 1997, 3,7 mio. kr. i 1998, 4,4 mio. kr. i 1999 og 5,1 mio. kr. i 2000 og  

 hvert af de følgende år (PL-1996).
Af de nævnte beløb udgør merudgiften som følge af forsikringsselskabernes  

 udvidede pligt til at betale rejseudgifter m.v. i de tilfælde, hvor  

 Arbejdsskadestyrelsen og Den Sociale Ankestyrelse ikke direkte har anmodet om  

 en undersøgelse, men hvor styrelserne alligevel finder undersøgelsen  

 nødvendig, 0,4 mio. kr. i hvert af årene.
Den resterende del af merudgiften  

 følger af forslaget om nedsættelse af krav til ægteskab- eller  

 samlivsvarighed for at opnå ret til overgangsbeløb og erstatning for tab af  

 forsørger ved dødsfald fra 5 til 2 år.
 På grundlag af fordelingen af erstatningsudgifter til staten,  

 selvforsikrede kommuner, Kommunernes Gensidige Forsikringselskab og andre  

 forsikringsselskaber i 1994 skønnes følgende fordeling af merudgifterne:
 For så vidt angår lov om erstatningsansvar, vil ændringsforslag nr. 6  

 tilsvarende medføre, at den skønnede erhvervsøkonomiske besparelse på 30-35  

 mio. kr. ikke opnås.
 Til nr. 2 Det foreslås, at den i § 22, stk. 4, foreslåede  

 dispensationsregel for betaling af rejseudgifter m.v. i tilfælde, hvor  

 lægebehandling ikke er sket efter anmodning fra Arbejdsskadestyrelsen og Den  

 Sociale Ankestyrelse, også finder anvendelse i sager om pludselige  

 løfteskader.
 Det præciseres samtidig, at forsikringsselskaberne alene skal dække  

 udgifter afholdt eller opstået efter den pludselige løfteskades opståen.
 Ændringen skønnes kun at medføre helt minimale økonomiske konsekvenser.
 Til nr. 3 Med ændringsforslaget præciseres det, at fristen i § 31, stk. 1,  

 på 2 år finder tilsvarende anvendelse på pludselige løfteskader.
 Til nr. 5 Det foreslås, at der indføres adgang til at fordele  

 sagsbehandlingsudgifter, erstatningsydelser samt administrationsbidrag efter  

 reglerne i § 5, stk. 3, også i sager om pludselige løfteskader, hvor  

 arbejdsgiverens forsikringsselskab med rimelig anstrengelse ikke kan findes.  

 Dette kan eksempelvis være tilfældet i sager, hvor arbejdsgiveren kendes, men  

 er død eller gået konkurs.
 Det foreslås endvidere, at Arbejdsskadestyrelsen også i disse sager  

 forskudsvis betaler sagsbehandlingsudgifter efter lovens § 19, stk. 4, og  

 udbetaler ydelser efter loven til de berettigede, jf. § 25.
 Til nr. 7 Det foreslås, at ændringerne i lovforslagets § 1 også får  

 virkning for pludselige løfteskader, der opstår efter lovens ikrafttræden.
Endvidere foreslås det ved § 3, stk. 3, at lovens § 1, nr. 13, om  

 forsikringsselskabernes pligt til at betale renter får virkning for alle  

 afgørelser, der træffes efter lovens ikrafttræden.
Dette er begrundet i et  

 ønske om at undgå en ikke ubetydelig meradministration i  

 forsikringsselskaberne og Arbejdsskadestyrelsen, idet der uden  

 ændringsforslaget skulle sondres mellem sager fra før og efter den 1. juli  

 1996 med hensyn til renteudbetalingsfristen - også i tilfælde af genoptagelse  

 på et senere tidspunkt.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet et spørgsmål til socialministeren, som denne har besvaret skriftligt.
 Herefter indstiller udvalget lovforslaget til vedtagelse i  

 den affattelse, hvori det foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) udtaler, at lovforslaget indeholder en række tekniske justeringer  

 af loven.
Mindretallet skal beklage, at socialministerens forslag om, at årslønnen,  

 der danner grundlag for beregning af erstatning for erhvervsevnetab og  

 forsøgererstatning, skal opgøres med fradrag af arbejdsmarkedsbidrag har  

 måttet udgå, idet ministeren ikke på forhånd havde sikret et tilstrækkeligt  

 gennemanalyseret grundlag for forslaget.
Det er mindretallets opfattelse, at  

 der snarest bør genfremsættes forslag herom.
For så vidt angår spørgsmålet om kodificering af praksis vedrørende  

 midlertidige erstatninger, skal mindretallet anføre, at ministeren i  

 bemærkningerne til lovforslaget har anført, at afgørelse om erstatning for  

 tab af erhvervsevne i almindelighed først kan træffes, når der efter  

 revalidering, optræning eller sygebehandling er grundlag for at skønne over  

 skadelidtes fremtidige erhvervsmuligheder, og at midlertidig afgørelse om  

 erstatning for erhvervsevnetab ifølge ministeren forudsætter særlige  

 omstændigheder.
Det er således ifølge ministeren en betingelse, at der kan  

 konstateres et utvivlsomt tab af erhvervsevne og foretages et rimeligt skøn  

 over skadelidtes fremtidige indtjeningsmuligheder.
Samtidig skal indgå en  

 vurdering af, i hvilket omfang arbejdsskaden har nødvendiggjort en  

 revalidering.
Mindretallet har på baggrund af ministerens svar til udvalget  

 bemærket, at der ikke er tale om en udvidelse af praksis, for så vidt angår  

 midlertidig afgørelse om erhvervsevnetab.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
