Pressenævnets kendelse i sag nr. 2019-80-0348 En person klagede over et debatindlæg bragt af B.
T. på bt.dk.
Debatindlægget, der var skrevet af en tidligere minister, indeholdt et billede af en nuværende partileder fra et parti på højrefløjen.
Personen, der klagede, var ikke omtalt eller afbildet i artiklen, og Pressenævnet afviste derfor at behandle klagen på grund af manglende retlig interesse.
[Klager] har klaget til Pressenævnet over debatindlægget Jeg råber luder og brænder børns bamser bragt af B.
T. den 28. juni 2019 på bt.dk, idet han mener, at god presseskik er tilsidesat.
Det påklagede debatindlæg er skrevet af tidligere minister [Tidligere minister].
I indlægget beskriver hun som en fiktiv situation, hvad der ville ske, hvis hun stillede sig op på gaden og begyndte at råbe efter folk.
Debatindlægget er ledsaget af et billede af partilederen af [Partiet], [Partilederen].
 Til støtte for klagen har [Klager] blandt andet anført, at forsidehenvisningen med debatindlæggets overskrift ledsaget af et billede af [Partilederen] er stærkt injurierende. [Klager] har endvidere anført, at han finder det problematisk, at det er nødvendigt at klikke ind på selve debatindlægget for at se, at det er [Tidligere minister], som er afsender. [Klager] tilføjer i den sammenhæng, at det ikke kan forventes, at den uopmærksomme læser kan afkode den egentlige sammenhæng.
 Pressenævnets formand, Hanne Schmidt, udtaler:
Det er en betingelse for at klage til Pressenævnet, at klageren har retlig interesse i det for-hold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
Klagen afvises herefter, jf. medieansvarsloven § 43, stk. 2, nr. 2.
 Det kan tilføjes, at Pressenævnet ikke kan behandle spørgsmål om overtrædelse af straffeloven (injurier). Disse forhold hører under domstolene.
