Fremsat den 16. november 2016 af forsvarsministeren (Peter Christensen) Forslag til Lov om ændring af beredskabsloven (Sikringsmæssige foranstaltninger for nukleart materiale og nukleare anlæg) § 1 I beredskabsloven, jf. lovbekendtgørelse nr. 660 af 10. juni 2009, som ændret ved lov nr. 514 af 26. maj 2014 og ved § 1 i lov nr. 634 af 8. juni 2016, foretages følgende ændringer:
 1. Efter kapitel 7 indsættes:
»Kapitel 7 a Fysisk beskyttelse af nukleart materiale og nukleare anlæg § 37 a.
Den, der bruger, opbevarer eller transporterer nukleart materiale, som udnyttes til fredelige formål, skal træffe sikringsmæssige foranstaltninger mod tyveri eller anden uretmæssig tilegnelse af materialet.
 Stk. 2. Den, der bruger, opbevarer eller transporterer nukleart materiale, som udnyttes til fredelige formål, og den, der driver et nukleart anlæg, skal træffe sikringsmæssige foranstaltninger til beskyttelse af materialet og anlægget mod sabotage.
§ 37 b.
Sikringsmæssige foranstaltninger for nukleart materiale og nukleare anlæg, jf. § 37 a og § 37 c, stk. 2, skal fremgå af en sikringsplan, som skal indsendes til og godkendes af Beredskabsstyrelsen forud for brug, opbevaring eller transport af nukleart materiale og forud for drift af et nukleart anlæg.
Beredskabsstyrelsens godkendelse kan ske på nærmere angivne vilkår og for en tidsbegrænset periode.
 Stk. 2. Ændrer de forhold, der har ligget til grund for godkendelse af en sikringsplan, sig væsentligt efterfølgende, skal en revideret sikringsplan godkendes af Beredskabsstyrelsen.
 Stk. 3. Beredskabsstyrelsen kan træffe afgørelse om, at godkendelse af en sikringsplan bortfalder, såfremt den, der bruger, opbevarer, eller transporterer nukleart materiale, eller den, der driver et nukleart anlæg, ikke inden en nærmere angivet frist har indsendt og opnået godkendelse af en revideret sikringsplan.
§ 37 c.
Beredskabsstyrelsen fører tilsyn med overholdelse af forpligtelserne efter §§ 37 a og 37 b, samt regler, som udstedes i medfør af stk. 2.
Stk. 2. Beredskabsstyrelsen fastsætter nærmere regler om sikringsmæssige foranstaltninger for nukleart materiale og nukleare anlæg, jf. § 37 a, og om sikringsplaner, jf. § 37 b.« 2. I § 70 indsættes efter stk. 4 som nyt stykke:
»Stk. 5. I regler, som udstedes i medfør af § 37 c, stk. 2, kan der fastsættes straf af bøde for overtrædelse af bestemmelser i reglerne, herunder om straf for forsøg på overtrædelse af bestemmelserne.« Stk. 5 bliver herefter stk. 6.
§ 2 Stk. 1. Loven træder i kraft den 1. januar 2017.
 Stk. 2. Godkendelse af en sikringsplan, som Beredskabsstyrelsen før lovens ikrafttrædelse har meddelt til den, der bruger, opbevarer eller transporterer nukleart materiale, og den, der driver et nukleart anlæg, forbliver gyldige indtil den 1. juni 2017, hvorefter der skal foreligge en sikringsplan, som er godkendt efter § 37 b, stk. 1.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget 1. Indledning Kongeriget Danmark har tilsluttet sig IAEA-konventionen om fysisk beskyttelse af nukleart materiale og nukleare anlæg (Convention on the Physical Protection of Nuclear Material and Nuclear Facilities) og er dermed forpligtet til at sikre, at der bl.a. etableres et retligt system vedrørende sikringsmæssige foranstaltninger (fysisk beskyttelse) af nukleart materiale og nukleare anlæg.
Det lovmæssige system skal endvidere omfatte tilsyn.
 Efter IAEA-konventionen om fysisk beskyttelse af nukleart materiale og nukleare anlæg, herefter »konventionen«, skal nukleart materiale, der udnyttes til fredelige formål, beskyttes mod tyveri og anden uretmæssig tilegnelse, og nukleart materiale og nukleare anlæg skal beskyttes mod sabotage.
 Beredskabsstyrelsen har hidtil varetaget opgaver vedrørende sikringsmæssige foranstaltninger gennem en fast administrativ praksis, hvor styrelsen bl.a. i forbindelse med international transport af nukleart materiale, som er gået gennem Danmark eller er foretaget med skib indregistreret i Danmark, har påset, at der har været truffet de konkrete sikringsmæssige foranstaltninger, som følger af konventionen eller er udtrykt i eksempelvis anbefalinger fra IAEA.
 Hensigten med lovforslaget er at skabe et lovgrundlag for de forpligtelser, som påhviler den, der bruger, opbevarer eller transporterer nukleart materiale, og den, der driver nukleart anlæg, samt Beredskabsstyrelsens opgaver i den forbindelse.
 Med lovforslaget foreslås det, at den, der bruger, opbevarer eller transporterer nukleart materiale, der udnyttes til fredelige formål, pålægges at træffe sikringsmæssige foranstaltninger mod tyveri eller anden uretmæssig tilegnelse.
 Lovforslaget pålægger endvidere den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg, at træffe sikringsmæssige foranstaltninger til beskyttelse mod sabotage.
 Efter lovforslaget fastsætter Beredskabsstyrelsen nærmere regler om sikringsmæssige foranstaltninger mod tyveri eller anden uretmæssig tilegnelse for nukleart materiale, sikringsmæssige foranstaltninger til beskyttelse af nukleart materiale og nukleare anlæg mod sabotage og om sikringsplaner.
 Reglerne vil fastlægge, hvilke generelle krav om sikringsmæssige foranstaltninger der skal gælde for nukleart materiale og nukleare anlæg.
De sikringsmæssige foranstaltninger for nukleart materiale og nukleare anlæg skal fremgå af en sikringsplan, som skal godkendes af Beredskabsstyrelsen.
Godkendelsen skal opnås forud for brug, opbevaring eller transport af nukleart materiale og forud for drift af nukleare anlæg.
Det foreslås, at Beredskabsstyrelsen udøver tilsyn med overholdelse af reglerne om sikringsmæssige foranstaltninger.
Styrelsens tilsyn vil navnlig have fokus på, om den, der bruger, opbevarer eller transporterer nukleart materiale, og den, der driver et nukleart anlæg, har truffet de sikringsmæssige foranstaltninger, som vedkommende er forpligtet til at træffe efter reglerne herom, og som indgår i en sikringsplan, og om der er sket væsentlige ændringer i de forhold, som ligger til grund for en sikringsplan.
Konventionen gælder ikke for nukleart materiale, der anvendes til eller er bestemt til militære formål eller for nukleare anlæg, der indeholder sådant nukleart materiale.
Lovforslaget angår således alene nukleart materiale, der udnyttes til fredelige formål, og nukleare anlæg, der indeholder sådant nukleart materiale.
 Med lovforslaget opfylder Kongeriget Danmark de internationale forpligtelser inden for fysisk beskyttelse af nukleart materiale og nukleare anlæg.
2. Baggrund Formålet med konventionen er dels, at nukleare fissile materialer, som kan indgå i eksempelvis våbenproduktion, sikres mod at komme uvedkommende i hænde, dels at nukleart materiale og nukleare anlæg beskyttes mod sabotage.
 Konventionen blev åbnet for underskrift hos IAEA i 1980 og trådte i kraft i februar 1987. I 2005 blev der på baggrund af en række landes ønske om at udvide konventionens anvendelsesområde vedtaget en ændring af konventionen. Ændringen af konventionen trådte i kraft i maj 2016, efter at 2/3 af medlemsstaterne til konventionen havde tiltrådt ændringen.
 Danmark ratificerede den oprindelige konvention i 1991 og tiltrådte ændringen af konventionen i maj 2010.
Ved ratifikation af den oprindelige konvention tog Danmark forbehold for konventionens gyldighed for Færøerne.
Ved tiltrædelsen af ændringen til konventionen tog Danmark forbehold for ændringens gyldighed for Færøerne og Grønland.
Den oprindelige konvention og ændringen til denne er således gældende for Danmark, mens kun den oprindelige konvention er gældende for Grønland.
Hverken den oprindelige konvention eller ændringen til denne er gældende for Færøerne.
Konventionen angik oprindelig sikring af nukleart materiale under brug, opbevaring og transport  først og fremmest under og i forbindelse med international transport.
Konventionen omfatter efter ændringen også sikring af nukleart materiale og nukleare anlæg mod sabotage.
Konventionen angår nukleare materialer, der udnyttes til fredelige formål, og som med kun et begrænset antal forarbejdningstrin er egnet til at indgå i produktion af kernevåben.
Mindre forarbejdet nukleart materiale, såsom malm med indhold af uran, er ikke omfattet af konventionen.
 Konventionen angår anlæg, hvor sådant nukleart materiale produceres, oparbejdes, bruges, håndteres, opbevares eller bortskaffes, når skade på anlægget eller forstyrrelse af anlægget kan føre til væsentlig bestråling eller betydeligt udslip af radioaktivt materiale.
 Efter konventionen skal medlemsstaterne sikre, at nukleart materiale under brug, opbevaring og transport er beskyttet mod tyveri eller anden uretmæssig tilegnelse, og at nukleart materiale og nukleare anlæg sikres mod sabotage.
Efter konventionen påhviler det medlemsstaterne at etablere et lovmæssigt grundlag angående sikringen af nukleart materiale og nukleare anlæg.
Det lovmæssige grundlag skal omfatte et system vedrørende evaluering og licensudstedelse eller anden form for autorisation til sikring af, at der træffes de rette og fornødne sikringsmæssige foranstaltninger for nukleart materiale og nukleare anlæg, ligesom det lovmæssige grundlag skal indeholde et system for tilsyn med de sikringsmæssige foranstaltninger på nukleare anlæg og ved transport af nukleart materiale.
 Det påhviler endvidere medlemsstaterne at udpege den myndighed, som skal være ansvarlig for det lovmæssige grundlag.
Konventionen indeholder en række konkrete sikringsmæssige foranstaltninger, der som minimum skal etableres under og i forbindelse med international transport af nukleart materiale.
Foranstaltningernes nærmere omfang og karakter afspejler karakteren og mængden af nukleart materiale.
Jo mere anvendeligt til eksempelvis fremstilling af våben materialet måtte være, desto stærkere sikringsmæssige foranstaltninger skal gælde, ligesom foranstaltningernes omfang og karakter også afspejler mængden af det pågældende materiale.
Disse sikringsmæssige foranstaltninger omfatter eksempelvis, jf.
Annex 1 til konventionen, at der skal være begrænset adgang til opbevaringsfaciliteter, at opbevaringsfaciliteter skal være overvågede, at personer med adgang til opbevaringsfaciliteter skal være sikkerhedsgodkendte, at der i forbindelse med transport skal foreligge transport- og tidsplan, og at der for visse transporters vedkommende skal etableres overvågning (eskorte).
Efter konventionen gælder et fundamentalt princip om proportionalitet, jf. konventionens artikel 2A, punkt 3  »Fundamental Principle H: Graded Approach«, hvorefter omfanget og karakteren af sikringsforanstaltninger skal baseres på en trusselsvurdering, karakteren og mængden af det aktuelle nukleare materiale eller nukleare anlæg og de risici, der vil være forbundet med tyveri eller anden uretmæssig tilegnelse af nukleart materiale eller sabotage mod nukleart materiale eller nukleart anlæg.
Der kan således være behov for at etablere yderligere, specifikke sikringsmæssige foranstaltninger ud over de foranstaltninger, konventionen konkret anviser.
Kongeriget Danmark har efterlevet de forpligtelser, der følger af konventionen, men der har ikke været etableret et egentligt retsgrundlag.
Beredskabsstyrelsen har varetaget opgaver vedrørende sikringsmæssige foranstaltninger gennem en administrativ praksis.
Beredskabsstyrelsen har således i forbindelse med international transport af nukleart materiale, der udnyttes til fredelige formål, som er gået gennem Danmark eller er foretaget med skib indregistreret i Danmark, påset, at der har været truffet som minimum de konkrete sikringsmæssige foranstaltninger for nukleart materiale, som er pligtmæssige efter konventionen.
 Antallet af internationale transporter af nukleart materiale gennem Danmark udgør almindeligvis færre end én ugentlig transport, og antallet af transporter af nukleart materiale med dansk indregistreret skib eller fly er meget beskedent.
 Beredskabsstyrelsen har desuden som nuklear tilsynsmyndighed ført tilsyn med en række forhold på ét nukleart anlæg, herunder med de forhold af sikringsmæssige karakter, som fremgår af konventionen.
3. Lovforslaget 3.1. Forpligtelser vedrørende sikringsmæssige foranstaltninger 3.1.1. Gældende ret Efter konventionen påhviler det medlemsstaterne at etablere et retligt system, hvorved nukleart materiale, der udnyttes til fredelige formål, beskyttes mod tyveri og anden uretmæssig tilegnelse i forbindelse med brug, opbevaring og transport, og hvorved nukleart materiale og nukleare anlæg beskyttes mod sabotage.
Konventionen angiver en række konkrete krav om bestemte sikringsmæssige foranstaltninger mod tyveri af nukleart materiale under international transport.
Derudover gælder der krav om, at der skal etableres sikringsmæssige foranstaltninger til beskyttelse af nukleart materiale og nukleare anlæg mod sabotage, men konventionen omfatter ikke herved konkrete bestemmelser om foranstaltningernes nærmere karakter.
Beredskabsstyrelsen har hidtil varetaget opgaver vedrørende sikringsmæssige foranstaltninger gennem en administrativ praksis.
Der har imidlertid ikke været et egentligt retligt grundlag for Beredskabsstyrelsens varetagelse af opgaverne.
Beredskabsstyrelsens administrative praksis har omfattet en tæt dialog med bl.a. transportører af nukleart materiale angående de sikringsmæssige foranstaltninger vedrørende de internationale transporter, som har været foretaget gennem Danmark eller med dansk indregistreret skib.
De pågældende har forud for gennemførelse af transporter fremsendt en beskrivelse af de sikringsmæssige foranstaltninger, der er blevet truffet for pågældende transporter, til Beredskabsstyrelsen.
På dette grundlag har Beredskabsstyrelsen kunnet konstatere, at de rette og fornødne foranstaltninger, herunder de konkrete foranstaltninger, som følger af konventionen, er blevet etableret.
Beredskabsstyrelsen har desuden som nuklear tilsynsmyndighed ført tilsyn med en række forhold på ét nukleart anlæg, herunder med de forhold af sikringsmæssig karakter, som fremgår af konventionen.
Beredskabsstyrelsen har således ført tilsyn med den del af den tidligere Atomstation Risø, som udgør et nukleart anlæg i konventionens forstand.
Atomstation Risøs anlæg er i dag overdraget til den statslige virksomhed Dansk Dekommissionering.
Beredskabsstyrelsen har i den forbindelse inddraget konventionens krav om sikringsmæssige foranstaltninger for nukleart materiale og nukleare anlæg.
3.1.2. Forsvarsministeriets overvejelser og lovforslagets hovedindhold Beredskabsstyrelsen har som anført hidtil varetaget opgaverne gennem administrativ praksis, hvorved det har været godtgjort, at de påkrævede sikringsmæssige foranstaltninger i alle tilfælde har været truffet.
Det er imidlertid et krav efter konventionen, at opgaverne varetages i medfør af et retligt system, som skal indeholde bestemmelser om påkrævede sikringsmæssige foranstaltninger og et system for tilsyn, jf. konventionens artikel 2 A  »Fundamental Principle C: Legislative and Regulatory Framework«.
 På den baggrund foreslås det, at der i beredskabsloven indsættes et nyt kapitel (7 a) om fysisk beskyttelse af nukleart materiale og nukleare anlæg.
Det foreslås, at den, der bruger, opbevarer eller transporterer nukleart materiale, der udnyttes til fredelige formål, skal træffe sikringsmæssige foranstaltninger mod tyveri eller anden uretmæssig tilegnelse af nukleart materiale.
Endvidere foreslås det, at den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg, skal træffe sikringsmæssige foranstaltninger til beskyttelse af nukleart materiale og det nukleare anlæg mod sabotage.
 De sikringsmæssige foranstaltninger, som den, der bruger, opbevarer eller transporterer nukleart materiale, og den, der driver et nukleart anlæg, skal træffe, vil fremgå af regler, som Beredskabsstyrelsen fastsætter, jf. nedenfor under afsnit 3.2.2.
Det foreslås også, at de sikringsmæssige foranstaltninger skal indeholdes i en sikringsplan, som skal fremsendes til Beredskabsstyrelsen, der forud for brug, opbevaring eller transport af nukleart materiale og forud for drift af nukleart anlæg godkender sikringsplanen.
Sikringsplanen skal udarbejdes af den, der bruger, opbevarer eller transporterer nukleart materiale, og den, der driver et nukleart anlæg, og skal nærmere angive og beskrive de sikringsmæssige foranstaltninger, som vedkommende etablerer.
 Det foreslås endvidere, at ændrer de forhold, der ligger til grund for en sikringsplan, sig væsentligt efterfølgende, skal sikringsplanen revideres og på ny godkendes af Beredskabsstyrelsen.
 De nærmere regler om udformning og fremsendelse af sikringsplaner vil fremgå af regler, som Beredskabsstyrelsen fastsætter, jf. nedenfor under afsnit 3.2.2.
3.2. Fastsættelse af regler om fysisk beskyttelse af nukleart materiale og nukleare anlæg 3.2.1. Gældende ret Konventionen angiver en række konkrete sikringsmæssige foranstaltninger mod tyveri eller anden uretmæssig tilegnelse, der skal gælde for forskellige former for nukleart materiale, der udnyttes til fredelige formål, under og i forbindelse med internationale transporter.
Efter konventionen skal nukleart materiale og nukleare anlæg desuden beskyttes mod sabotage, men konventionen angiver ikke herved de konkrete sikringsmæssige foranstaltninger, der skal gælde.
 Som anført i afsnit 3.1.1. har der ikke været et egentligt retligt grundlag for Beredskabsstyrelsens varetagelse af opgaverne vedrørende sikringsmæssige foranstaltninger, og der har derfor ikke været fastsat regler om de sikringsmæssige foranstaltninger, der skal gælde konkret for nukleart materiale og nukleare anlæg for at beskytte mod henholdsvis tyveri eller anden uretmæssig tilegnelse og sabotage.
3.2.2. Forsvarsministeriets overvejelser og lovforslagets hovedindhold Det er Forsvarsministeriets vurdering, at regler om de konkrete sikringsmæssige foranstaltninger, der skal gælde for at modvirke tyveri og anden uretmæssig tilegnelse af nukleart materiale i forbindelse med henholdsvis brug, opbevaring og transport og som konkret vil afhænge af eksempelvis mængde/vægt, og de tilsvarende regler angående at modvirke sabotage mod nukleart materiale og nukleare anlæg, vil have et omfang og en sådan teknisk karakter, at disse regler mest hensigtsmæssigt fastsættes af Beredskabsstyrelsen i en bekendtgørelse.
Det foreslås derfor, at Beredskabsstyrelsen får hjemmel til at fastsætte regler om de sikringsmæssige foranstaltninger for nukleart materiale og nukleare anlæg, som skal gælde generelt.
Dette skal ses i lyset af styrelsens faglige kompetence indenfor fysisk beskyttelse af nukleart materiale og nukleare anlæg.
De regler, Beredskabsstyrelsen vil fastsætte, vil angå de konkrete sikringsmæssige foranstaltninger mod tyveri eller anden uretmæssig tilegnelse i forbindelse med internationale transporter, som konventionen angiver.
Herudover vil reglerne indeholde krav om tilsvarende sikringsmæssige foranstaltninger mod tyveri eller anden uretmæssig tilegnelse for nukleart materiale i forbindelse med brug, opbevaring og indenlandske transporter, og krav om sikringsmæssige foranstaltninger for at modvirke sabotage mod nukleart materiale og nukleare anlæg.
 De regler, Beredskabsstyrelsen vil fastsætte, vil eksempelvis omfatte krav om, at der i forbindelse med transport skal foreligge transport- og tidsplan, og at der for visse transporters vedkommende skal etableres eskorte, at der skal være begrænset adgang til og adgangskontrol til de steder, hvor bestemte former for nukleart materiale bruges eller opbevares, aflåsning af opbevaringsfaciliteter, etablering af fysiske sikringsforanstaltninger omkring nukleare anlæg i form af indhegning, overvågning og adgangskontrol samt etablering af alarmeringsanlæg med alarmoverførsel til bestemte myndigheder.
3.3. Beredskabsstyrelsens opgaver 3.3.1. Gældende ret Efter konventionen skal medlemsstaterne etablere eller udpege en myndighed, som skal være ansvarlig for at implementere det retlige grundlag for de sikringsmæssige foranstaltninger, og den pågældende myndighed skal være uafhængig af myndigheder, der virker for at fremme eller udnytte kernekraft, jf. konventionens artikel 2A  »Fundamental Principle D; Competent Authority«.
Som anført i afsnit 3.1.1 har Beredskabsstyrelsen hidtil varetaget opgaverne vedrørende sikringsmæssige foranstaltninger for at modvirke tyveri og anden uretmæssig tilegnelse af nukleart materiale og sikringsmæssige foranstaltninger til beskyttelse af nukleart materiale og nukleare anlæg mod sabotage.
Beredskabsstyrelsen har varetaget opgaverne gennem administrativ praksis.
3.3.2. Forsvarsministeriets overvejelser og lovforslagets hovedindhold Forsvarsministeriet finder, at Beredskabsstyrelsen fortsat skal varetage opgaver vedrørende sikringsmæssige foranstaltninger mod tyveri og anden uretmæssig tilegnelse af nukleart materiale og sikringsmæssige foranstaltninger til beskyttelse af nukleart materiale og nukleare anlæg mod sabotage.
 Som anført under afsnit 3.2.2. foreslås det, at Beredskabsstyrelsen skal fastsætte regler om de sikringsmæssige foranstaltninger, som skal gælde generelt for nukleart materiale og nukleare anlæg.
 Det foreslås endvidere, at sikringsmæssige foranstaltninger for nukleart materiale og nukleare anlæg skal beskrives i en sikringsplan, som skal fremsendes til Beredskabsstyrelsen til godkendelse forud for brug, opbevaring eller transport af nukleart materiale og drift af nukleart anlæg.
Den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg, skal således i en sikringsplan beskrive de konkrete sikringsmæssige foranstaltninger, som vil blive truffet.
Beredskabsstyrelsen skal ved gennemgang af sikringsplanen konstatere, at der forud for brug, opbevaring og transport af nukleart materiale, herunder når nukleart materiale under international transport skal føres gennem Danmark eller transporten foretages med dansk indregistreret skib eller fly, og forud for drift af nukleart anlæg, vil blive truffet de rette og fornødne sikringsmæssige foranstaltninger mod tyveri eller anden uretmæssig tilegnelse og sabotage.
I givet fald godkender Beredskabsstyrelsen sikringsplanen.
Sikringsplanen vil angå de sikringsmæssige foranstaltninger for nukleart materiale og nukleare anlæg, der skal træffes på grundlag af de forhold, som er gældende på et givent tidspunkt.
Det kan efterfølgende vise sig, at disse sikringsmæssige foranstaltninger ikke længere er de rette eller tilstrækkelige.
Eksempelvis kan der som følge af et generelt forhøjet trusselsniveau eller på baggrund af en konkret vurdering om forhøjet risiko for tyveri eller anden uretmæssig tilegnelse eller sabotage være behov for at revidere sikringsplanen.
Det foreslås derfor, at der skal fremsendes en revideret sikringsplan til godkendelse, såfremt de forhold, der ligger til grund for sikringsplanen, ændres væsentligt.
Det foreslås herunder, at Beredskabsstyrelsen kan træffe afgørelse om, at en tidligere godkendelse af en sikringsplan bortfalder, såfremt der ikke inden en nærmere angivet frist er indsendt og opnået godkendelse af en revideret sikringsplan.
 Beredskabsstyrelsens afgørelser herom kan påklages til Forsvarsministeriet efter den almindelige retsgrundsætning om, at en underordnet myndigheds forvaltningsafgørelse kan påklages til en overordnet myndighed.
 Efter konventionen skal medlemsstaternes lovmæssige grundlag, hvormed konventionen implementeres, indeholde et system for tilsyn med, at regler om sikringsmæssige foranstaltninger for nukleart materiale og nukleare anlæg overholdes.
Det foreslås derfor, at Beredskabsstyrelsen skal føre tilsyn med overholdelse af den godkendte sikringsplan for nukleart materiale og nukleare anlæg.
Beredskabsstyrelsens tilsyn vil omfatte at påse, at den, der bruger, opbevarer eller transporterer nukleart materiale eller driver et nukleart anlæg har truffet de sikringsmæssige foranstaltninger, der er indeholdt i den godkendte sikringsplan.
Det kan eksempelvis omfatte tilsyn med fysiske sikringsforanstaltninger såsom indhegning, aflåsning, adgangskontrol og adgangsbegrænsning m.v.
Beredskabsstyrelsen vil tilrettelægge konkrete tilsyn sammen med transportører og den, der bruger eller opbevarer nukleart materiale, og den, der driver nukleart anlæg.
I forbindelse med Beredskabsstyrelsens tilsynsaktiviteter vil der ikke blive tale om anvendelse af tvangsindgreb.
Beredskabsstyrelsens varetagelse af opgaver i medfør af dette lovforslag vil i øvrigt som hidtil ske i samarbejde med andre relevante myndigheder, herunder bl.a.
Sundhedsstyrelsen, Strålebeskyttelse (SIS), politiet og Søfartsstyrelsen.
4. Økonomiske og administrative konsekvenser for det offentlige Der er i dag ét anlæg i Danmark, som udgør et nukleart anlæg i konventionens forstand.
Det omfatter faciliteter fra den tidligere Atomstation Risø, hvis anlæg i dag er overdraget til den statslige virksomhed Dansk Dekommissionering, som har til opgave at afvikle de hidtidige anlæg på Risø.
For Dansk Dekommissionerings virksomhed gælder »Betingelser for drift og afvikling«, som bl.a. indeholder en række krav angående sikringsmæssige foranstaltninger.
Med lovforslaget vil der som administrativ konsekvens skulle udarbejdes en selvstændig sikringsplan, hvorved de krav om sikringsmæssige foranstaltninger, der i dag er indeholdt i betingelserne for drift og afvikling skal overføres til sikringsplanen, som herefter vil udgøre en selvstændig beskrivelse af de sikringsmæssige foranstaltninger på Dansk Dekommissionering.
 5. Økonomiske og administrative konsekvenser for erhvervslivet m.v.
 Med lovforslaget etableres et lovgrundlag for fysisk beskyttelse af nukleart materiale og nukleare anlæg, der følger af Kongeriget Danmarks internationale forpligtelser.
Efter den nugældende administrative praksis træffes der allerede i dag de sikringsmæssige foranstaltninger for nukleart materiale under internationale transporter, der kører gennem Danmark, som er angivet i konventionen.
Der vil således efter lovforslaget gælde tilsvarende krav om sikringsmæssige foranstaltninger, som efter den nugældende administrative praksis.
Konventionens krav om sikringsmæssige foranstaltninger gælder for hele transporten, og der stilles således tilsvarende krav i Danmarks nabolande, som ligeledes har tiltrådt konventionen.
Da transporter gennem Danmark i praksis sker til eller fra Danmarks nabolande, vurderes det, at der ikke med lovforslaget almindeligvis vil blive stillet krav til de enkelte transporter, som ikke allerede vil blive stillet af de nabolande, som transporter sker til eller fra.
Det vurderes på den baggrund, at lovforslaget ikke i forhold til transporter af nukleart materiale vil have selvstændige økonomiske eller administrative konsekvenser.
Der har ikke hidtil været tilfælde af brug eller opbevaring af nukleart materiale  udover ved Dansk Dekommissionering  som efter konventionen har skullet være omfattet af sikringsmæssige foranstaltninger.
Det vurderes på den baggrund, at lovforslaget ikke vil have selvstændige økonomiske eller administrative konsekvenser for erhvervslivet i forhold til brug eller opbevaring af nukleart materiale.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 11. oktober 2016 til den 26. oktober 2016 været sendt i høring hos følgende myndigheder og organisationer m.v.:
 Advokatrådet, Advokatsamfundet, Arbejderbevægelsens Erhvervsråd, Danmarks Rederiforening, Dansk Erhverv, Dansk Industri, Dansk Institut for Internationale studier, Dansk Dekommissionering, Danske Maritime, Dansk Transport og Logistik, Danske Advokater, Danske Speditører, Danske Universiteter, Datatilsynet, Den Danske Dommerforening, Domstolsstyrelsen, Erhvervsflyvningens Sammenslutning, Færøernes Landsstyre, Grønlands Selvstyre, KL, Rigsadvokaten, Rigspolitichefen, Rigsrevisionen, Vestre Landsret og Østre Landsret.
Bemærkninger til lovforslagets enkelte bestemmelser Til § 1 Til nr. 1 Det foreslås, at der efter kapitel 7 indsættes et nyt kapitel 7 a med overskriften »Fysisk beskyttelse af nukleart materiale og nukleare anlæg.« Det foreslås at indsætte et nyt § 37 a, stk. 1, hvorefter den, der bruger, opbevarer eller transporterer nukleart materiale, som udnyttes til fredelige formål, skal træffe sikringsmæssige foranstaltninger mod tyveri eller anden uretmæssig tilegnelse af materialet.
 Formålet med bestemmelsen er at sikre, at uvedkommende ikke får adgang til nukleart materiale.
 Efter bestemmelsen påhviler ansvaret for at træffe sikringsmæssige foranstaltninger den, der bruger, opbevarer eller transporterer nukleart materiale.
Brug af nukleart materiale til fredelige formål omfatter eksempelvis anvendelse af naturligt eller beriget uran som reaktorbrændsel i forbindelse med energiproduktion eller i skibe og satellitter, som drives af reaktorer.
Opbevaring af nukleart materiale omfatter eksempelvis lagring eller opmagasinering af beholdninger af nukleart materiale til senere brug eller salg.
Efter omstændighederne kan også omlastning, som foregår over nogen tid, og altså ikke blot er en integreret del af en transport, have karakter af opbevaring.
Transport af nukleart materiale omfatter, at en forsendelse af nukleart materiale overføres fra én facilitet til en anden facilitet.
Såfremt den facilitet, hvorfra forsendelsen afsendes, er beliggende i en anden stat, end hvortil forsendelsen er bestemt, er der tale om international transport.
Ved nukleart materiale forstås det materiale, som konventionen definerer som nukleart materiale.
Det omfatter plutonium med undtagelse af det, hvor koncentrationen af plutonium-238 overstiger 80 %; uran-233; uran beriget med isotopen 235 eller 233; uran med den samme isotopsammensætning som i naturligt forekommende uran med undtagelse af malm eller rester af malm; og et hvilket som helst materiale, der indeholder en eller flere af ovenstående.
 Ved »uran beriget med isotopen 235 eller 233« forstås uran med et indhold af isotopen 235 eller 233 eller begge i en mængde, hvor størrelsesforholdet af summen af disse isotoper i forhold til isotopen 238 overstiger størrelsesforholdet mellem isotopen 235 og isotopen 238, som det forekommer i naturen.
 Ved uretmæssig tilegnelse forstås  udover tyveri  eksempelvis røveri, underslæb og ulovlig omgang med hittegods.
Bestemmelsen indeholder ikke en nærmere angivelse af, hvilke sikringsmæssige foranstaltninger der skal træffes for at beskytte mod tyveri eller anden uretmæssig tilegnelse.
De sikringsmæssige foranstaltninger, som skal iværksættes, vil dels fremgå af de regler, som Beredskabsstyrelsen fastsætter i medfør af den foreslåede bestemmelse i § 37 c, stk. 2, jf. bemærkningerne til denne bestemmelse, og vil dels kunne blive fastsat som vilkår for godkendelse af sikringsplan, jf. den foreslåede bestemmelse i § 37 b, stk. 1.
 Det foreslås at indsætte et nyt § 37 a, stk. 2, hvorefter den der bruger, opbevarer eller transporterer nukleart materiale, som udnyttes til fredelige formål, og den, der driver et nukleart anlæg, skal træffe sikringsmæssige foranstaltninger til beskyttelse af materialet og anlægget mod sabotage.
 Formålet med bestemmelsen er at medvirke til at sikre, at der ikke kan udøves sabotage mod nukleart materiale og nukleare anlæg.
 Efter bestemmelsen påhviler ansvaret for at træffe sikringsmæssige foranstaltninger den, der bruger, opbevarer eller transporterer nukleart materiale, og den, der driver nukleart anlæg.
 Den, der driver et nukleart anlæg omfatter den, til hvem fornødne myndighedstilladelser til anlæggelse og drift, eksempelvis efter atomanlægsloven (lov nr. 170 af 16. maj 1962), er meddelt.
Bestemmelsen indeholder ikke en nærmere angivelse af, hvilke sikringsmæssige foranstaltninger der skal træffes for at beskytte nukleart materiale og nukleare anlæg mod sabotage.
De sikringsmæssige foranstaltninger, som skal iværksættes, vil dels fremgå af de regler, som Beredskabsstyrelsen fastsætter i medfør af den foreslåede bestemmelse i § 37 c, stk. 2, jf. bemærkningerne til denne bestemmelse, og vil dels kunne blive fastsat som vilkår for godkendelse af en sikringsplan, jf. den foreslåede bestemmelse i § 37 b, stk. 1.
På nukleare anlæg skal der efter stk. 1 og 2 således træffes sikringsmæssige foranstaltninger vedrørende henholdsvis nukleart materiale og det nukleare anlæg.
Disse sikringsmæssige foranstaltninger vil dog i vidt omfang være overensstemmende, således at eksempelvis en foranstaltning vedrørende adgangsbegrænsning til anlægget tillige vil tilgodese et tilsvarende sikringsmæssigt behov vedrørende nukleart materiale.
Det foreslås at indsætte et nyt § 37 b, stk. 1, hvorefter sikringsmæssige foranstaltninger for nukleart materiale og nukleare anlæg, jf. § 37 a og § 37 c, stk. 2, skal fremgå af en sikringsplan, som skal indsendes til og godkendes af Beredskabsstyrelsen forud for brug, opbevaring eller transport af nukleart materiale og forud for drift af et nukleart anlæg.
Beredskabsstyrelsens godkendelse kan ske på nærmere angivne vilkår og for en tidsbegrænset periode.
Efter konventionen påhviler det medlemsstaterne at etablere et lovmæssigt system, som gennem evaluering og licensudstedelse eller anden form for autorisation skal sikre, at der træffes de rette og fornødne sikringsmæssige foranstaltninger for nukleart materiale og nukleare anlæg.
Krav om fremsendelse af sikringsplan og godkendelse af denne følger således konventionen med hensyn til evaluering og licensudstedelse eller anden form for autorisation.
Efter bestemmelsen skal den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg, i en sikringsplan beskrive de sikringsmæssige foranstaltninger, som vil blive truffet forud for brug, opbevaring eller transport af nukleart materiale og forud for drift af nukleart anlæg.
Sikringsplanen indsendes til og godkendes af Beredskabsstyrelsen.
 Sikringsplaner vil for transporter angå de sikringsmæssige foranstaltninger for en konkret transport, mens sikringsplaner for brug og opbevaring af nukleart materiale og for drift af nukleart anlæg vil angå de sikringsmæssige foranstaltninger af mere permanent karakter, som skal forhindre tyveri eller anden uretmæssig tilegnelse og sabotage.
I sikringsplanen skal det fremgå, hvordan de sikringsmæssige foranstaltninger vil blive opfyldt.
Med sikringsplanen skal der således redegøres for, at der træffes de rette og fornødne sikringsmæssige foranstaltninger.
Beredskabsstyrelsen godkender sikringsplanen, såfremt styrelsen finder, at de sikringsmæssige foranstaltninger i det konkrete tilfælde er de rette og tilstrækkelige.
I det omfang Beredskabsstyrelsen finder, at de i sikringsplanen anførte beskrevne sikringsmæssige foranstaltninger ikke er de rette eller ikke er de fornødne, vil Beredskabsstyrelsen anmode om, at der indføjes andre eller yderligere sikringsmæssige foranstaltninger i sikringsplanen, før denne godkendes.
Beredskabsstyrelsen kan dog også fastsætte de yderligere, specifikke sikringsmæssige foranstaltninger som vilkår for godkendelse af sikringsplanen, som den foreligger, eksempelvis af tidsmæssige grunde.
 Beredskabsstyrelsen vil i forbindelse med godkendelse af sikringsplaner for nukleare anlæg inddrage Sundhedsstyrelsen, Strålebeskyttelse (SIS), som sammen med Beredskabsstyrelsen er nuklear tilsynsmyndighed for at sikre overensstemmelse mellem de sikringsmæssige hensyn og de øvrige hensyn, de nukleare tilsynsmyndigheder skal varetage.
Idet behovet for visse sikringsmæssige foranstaltninger kan ændre sig eksempelvis på grund af et generelt ændret trusselsniveau eller i forbindelse med nye internationale krav eller internationale anbefalinger om andre eller nye sikringsmæssige foranstaltninger, kan Beredskabsstyrelsens godkendelse af en sikringsplan ske for en tidsbegrænset periode.
Inden udløbet af en fastsat tidsbegrænset periode skal der fremsendes en revideret sikringsplan, som på ny skal godkendes af Beredskabsstyrelsen efter stk. 1.
 Det foreslås at indsætte et nyt § 37 b, stk. 2, hvorefter det vil gælde, at ændrer de forhold, der har ligget til grund for godkendelse af en sikringsplan, sig væsentligt efterfølgende, skal en revideret sikringsplan godkendes af Beredskabsstyrelsen.
 Såfremt den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg bliver opmærksom på, at de forhold, der ligger til grund for sikringsplanen vil eller har ændret sig væsentligt, skal vedkommende af egen drift udarbejde en revideret sikringsplan, som skal godkendes af Beredskabsstyrelsen efter den foreslåede bestemmelse i stk. 1. Det kan for eksempel være på baggrund af ændrede fysiske forhold, hvor nukleart materiale bruges eller opbevares eller på nukleart anlæg  eksempelvis ved om- og tilbygninger  eller på baggrund af oplysninger om en konkret forøget risiko for tyveri eller anden uretmæssig tilegnelse af nukleart materiale eller oplysninger om påtænkt sabotage mod nukleart materiale eller et nukleart anlæg.
 Såfremt det er Beredskabsstyrelsen, der bliver bekendt med ændrede forhold, vil Beredskabsstyrelsen rette henvendelse til den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg, og anmode om, at der udarbejdes en revideret sikringsplan, som skal godkendes af Beredskabsstyrelsen.
 Det foreslås at indsætte et nyt § 37 b, stk. 3, hvorefter Beredskabsstyrelsen kan træffe afgørelse om, at godkendelse af en sikringsplan bortfalder, såfremt den, der bruger, opbevarer, eller transporterer nukleart materiale, eller den, der driver et nukleart anlæg, ikke inden en nærmere angivet frist har indsendt og opnået godkendelse af en revideret sikringsplan.
Som anført i bemærkningerne til stk. 2 skal den, der bruger, opbevarer eller transporterer nukleart materiale, der udnyttes til fredelige formål, og den, der driver et nukleart anlæg udarbejde en revideret sikringsplan  som skal godkendes af Beredskabsstyrelsen efter den foreslåede bestemmelse i stk. 1  hvis vedkommende bliver opmærksom på, at de forhold, der ligger til grund for sikringsplanen vil eller har ændret sig væsentligt.
Tilsvarende gælder, hvis Beredskabsstyrelsen bliver bekendt med ændrede forhold og derfor anmoder om, at der udarbejdes en revideret sikringsplan.
Såfremt der ikke er sket en fornøden revision efter stk. 2, kan Beredskabsstyrelsen træffe afgørelse om, at en tidligere godkendelse af en sikringsplan efter stk. 1 bortfalder, hvis der ikke inden en nærmere angivet frist er indsendt og opnået godkendelse af en revideret sikringsplan.
Dette vil i givet fald medføre, at den, der bruger, opbevarer, eller transporterer nukleart materiale, eller den, der driver et nukleart anlæg herefter ikke længere opfylder kravene i den foreslåede § 37 a og § 37 b, stk. 1.
 Det foreslås at indsætte et nyt § 37 c, stk. 1, hvorefter Beredskabsstyrelsen fører tilsyn med overholdelse af forpligtelserne efter §§ 37 a og 37 b, samt regler, som udstedes i medfør af stk. 2.
 Efter konventionen skal medlemsstaternes lovmæssige grundlag og retlige regulering indeholde et system for tilsyn med, at regler og krav om sikringsmæssige foranstaltninger for nukleart materiale og nukleare anlæg overholdes.
Beredskabsstyrelsens tilsyn vil konkret omfatte at påse, at den, der bruger, opbevarer eller transporterer nukleart materiale, og den, der driver et nukleart anlæg, har truffet de sikringsmæssige foranstaltninger, der er indeholdt i den godkendte sikringsplan.
Det kan eksempelvis omfatte tilsyn med fysiske sikringsforanstaltninger såsom indhegning, aflåsning, adgangskontrol og adgangsbegrænsning m.v. og for transporters vedkommende eksempelvis, om der er etableret gps-registrering, om transport- og tidsplan følges og om der er etableret eskorte, når det følger af sikringsplanen.
Beredskabsstyrelsen vil tilrettelægge konkrete tilsyn sammen med transportører og den, der bruger eller opbevarer nukleart materiale, og den, der driver nukleart anlæg.
I forbindelse med Beredskabsstyrelsens tilsynsaktiviteter vil der ikke blive tale om anvendelse af tvangsindgreb.
 Det foreslås at indsætte et nyt § 37 c, stk. 2, hvorefter Beredskabsstyrelsen fastsætter nærmere regler om sikringsmæssige foranstaltninger for nukleart materiale og nukleare anlæg, jf. § 37 a, og om sikringsplaner, jf. § 37 b.
 Der er herved tale om regler om henholdsvis sikringsmæssige foranstaltninger mod tyveri eller anden uretmæssig tilegnelse for nukleart materiale, om sikringsmæssige foranstaltninger til beskyttelse af nukleart materiale og nukleare anlæg mod sabotage, og om sikringsplaner, hvormed det beskrives, hvilke sikringsmæssige foranstaltninger der skal træffes i konkrete tilfælde.
 De regler, Beredskabsstyrelsen fastsætter om sikringsmæssige foranstaltninger, vil tage udgangspunkt i konventionens bestemmelser.
Konventionen anviser visse forskellige, konkrete sikringsmæssige foranstaltninger mod tyveri eller anden uretmæssig tilegnelse, der skal gælde for nukleart materiale under og i forbindelse med international transport afhængig af type og mængde.
Disse foranstaltninger omfatter, at der skal være begrænset adgang til opbevaringsfaciliteter, at opbevaringsfaciliteter skal være overvågede, at personer med adgang til opbevaringsfaciliteter skal være sikkerhedsgodkendte, at der i forbindelse med transport skal foreligge en transport- og tidsplan, og at der for visse transporters vedkommende skal etableres eskorte.
 De regler, Beredskabsstyrelsen vil fastsætte om sikringsmæssige foranstaltninger mod tyveri eller anden uretmæssig tilegnelse for nukleart materiale, vil indeholde krav om at tilsvarende sikringsmæssige foranstaltninger skal gælde i forbindelse med brug, opbevaring og indenlandske transporter af nukleart materiale.
De regler, Beredskabsstyrelsen vil fastsætte om sikringsmæssige foranstaltninger til beskyttelse af nukleart materiale og nukleare anlæg mod sabotage vil eksempelvis omfatte fysiske sikringsforanstaltninger omkring steder, hvor nukleart materiale bruges eller opbevares, og omkring nukleare anlæg i form af indhegning, aflåsning, overvågning, adgangsbegrænsning, adgangskontrol og adgangsregistrering, og at der skal være etableret alarmeringsanlæg med alarmoverførsel til bestemte myndigheder.
I forbindelse med transporter kan sikringsmæssige foranstaltninger mod sabotage eksempelvis omfatte, at der skal foreligge en transport- og tidsplan, gps-registrering under hele transporten, og at der for visse transporters vedkommende skal etableres eskorte.
Til nr. 2 Det foreslås at indsætte et nyt § 70, stk. 5, hvorefter det vil gælde, at i regler, som udstedes i medfør af § 37 c, stk. 2, kan der fastsættes straf af bøde for overtrædelse af bestemmelser i reglerne, herunder om straf for forsøg på overtrædelse af bestemmelserne.
Efter konventionen påhviler det medlemsstaterne at sikre, at en række konkrete handlinger skal være strafbare.
Det omfatter eksempelvis tilegnelse af nukleart materiale ved tyveri, røveri, underslæb, bedrageri, uretmæssig transport eller overførsel af nukleart materiale (eksempelvis uden fornøden godkendelse) og forsætlige skadelige handlinger mod nukleart anlæg, hvorved der sker eller er risiko for dødsfald eller væsentlig skade på personer, ejendom eller miljø. Forsøg på de handlinger, som efter konventionen skal gøres strafbare, skal ligeledes være strafbare.
 En række af de handlinger, der efter konventionen skal være forbundet med straf, er i dag strafbare efter anden lovgivning, eksempelvis efter bestemmelser i straffeloven om tyveri (jf. § 276), røveri (jf. § 288), underslæb (jf. § 278) og om den, anvender eller beskadiger et nukleart anlæg med den følge, at der sker udslip af radioaktive stoffer eller fremkaldes fare derfor (jf. § 192 b). Enkelte handlinger kan dog ikke umiddelbart anses som omfattet af anden lovgivning, eksempelvis transport af visse former for nukleart materiale uden fornøden tilladelse/autorisation.
Efter forslaget vil det gælde, at der i de regler om sikringsmæssige foranstaltninger og om sikringsplaner, som udstedes i medfør af § 37 c, stk. 2, kan fastsættes straf af bøde for overtrædelse af bestemmelserne i disse regler.
Det vil indgå, at straf af bøde efter disse regler gælder, medmindre højere straf er hjemlet i den øvrige lovgivning.
Det kan eksempelvis være tilfældet efter førnævnte bestemmelser i straffeloven.
Efter straffelovens § 21, stk. 3, gælder, at for så vidt ikke andet er bestemt, straffes forsøg kun, når der for lovovertrædelsen kan idømmes en straf, der overstiger fængsel i fire måneder.
Ved forsøg forstås efter straffelovens § 21, stk. 1, »handlinger, som sigter til at fremme eller bevirke udførelsen af en forbrydelse«, når denne ikke fuldbyrdes.
Uden bestemmelse herom vil forsøg på overtrædelse af bestemmelser om sikringsmæssige foranstaltninger og sikringsplaner, der er udstedt i medfør af § 37 c, stk. 2, og manglende indhentelse af godkendelse efter § 37 b, stk. 1, således ikke kunne straffes, medmindre højere straf end bøde er hjemlet i anden lovgivning.
Det vil derfor i de regler, der udstedes i medfør af § 37 c, stk. 2, blive fastsat, at forsøg kan straffes, hvorefter konventionens krav herom opfyldes.
Det bemærkes, at forpligtelserne efter konventionen ikke er begrænset til fysiske personers handlinger, hvorfor også selskaber m.v. (juridiske personer) skal kunne straffes.
Muligheden for at pålægge selskaber m.v. strafansvar følger allerede i dag af beredskabslovens § 70, stk. 5.
Til § 2 Det foreslås i stk. 1, at loven træder i kraft den 1. januar 2017.
 Det foreslås endvidere med stk. 2, at godkendelse af en sikringsplan, som Beredskabsstyrelsen før lovens ikrafttrædelse har meddelt til den, der bruger, opbevarer eller transporterer nukleart materiale, og den, der driver et nukleart anlæg, forbliver gyldige indtil den 1. juni 2017, hvorefter der skal foreligge en sikringsplan, som er godkendt efter § 37 b, stk. 1.
 Såfremt Beredskabsstyrelsen inden lovens ikrafttræden har godkendt planer for sikringsmæssige foranstaltninger, forbliver disse planer således gyldige som sikringsplaner indtil 1. juni 2017. Sådanne planer kan eksempelvis angå transport af nukleart materiale, som skal foregå efter lovens ikrafttrædelse, og kun hvis transporten skal finde sted efter den 1. juni 2017, vil Beredskabsstyrelsen efter denne bestemmelse skulle godkende en ny plan for de sikringsmæssige foranstaltninger.
Til § 3 Det foreslås, at loven ikke gælder for Færøerne og Grønland, men ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
 Bestemmelsen vedrører forholdet til Færøerne og Grønland.
Lovforslaget har bl.a. til hensigt at skabe et lovgrundlag for de forpligtelser, som påhviler den, der bruger, opbevarer eller transporterer nukleart materiale, og den, der driver et nukleart anlæg.
Disse forpligtelser gælder for så vidt både i Danmark og i Grønland.
Grønlands Landsstyre, Naalakkersuisut, har ved brev af 16. december 2015 anmodet regeringen om at ophæve det territoriale forbehold for Grønland for så vidt angår bl.a. ændringen af IAEA-konventionen om fysisk beskyttelse af nukleart materiale (nu Konventionen om fysisk beskyttelse af nukleart materiale og nukleare anlæg) og om at iværksætte de nødvendige lovgivningsmæssige og administrative tiltag til opfyldelse af Kongeriget Danmarks konventionsforpligtelser i relation til Grønland.
Henvendelsen er et led i den dansk-grønlandske opfølgning på Rapport om udvinding og eksport af uran fra 2013 (uranrapporten). Som opfølgning på uranrapporten blev der den 26. januar 2016 endvidere indgået aftale mellem den danske regering og Naalakkersuisut vedrørende de særlige udenrigs-, forsvars- og sikkerhedspolitiske forhold, der knytter sig til udvinding og eksport af uran og andre radioaktive stoffer i Grønland.
Samarbejdsaftalen udgør en ramme for det samlede aftalekompleks på uran-området.
Lovforslaget afspejler såvel samarbejdsaftalen som aftalekomplekset på uran-området i øvrigt, herunder det i aftalekomplekset beskrevne myndighedssamarbejde mellem Beredskabsstyrelsen og den grønlandske råstofmyndighed.
Der er i forlængelse heraf også etableret en fælles forståelse mellem Danmark og Grønland om Konventionen om fysisk beskyttelse af nukleart materiale og nukleare anlæg.
 En ophævelse af det territoriale forbehold for Grønland tilsiger, at dette lovforslags bestemmelser om fysisk beskyttelse sættes i kraft for Grønland.
Konventionen gælder ikke for Færøerne, idet der ved såvel ratifikation af den oprindelige konvention som ved tiltrædelse til ændringen af konventionen blev taget forbehold for gyldighed for Færøernes vedkommende.
Der er ingen aktuelle overvejelser om at ophæve det territoriale forbehold for Færøerne.
