Skriftlig fremsættelse (2. februar 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om mellemlange videregående  

 uddannelser.
(Lovforslag nr.
L 186).
 Forslag til lov om ændring af lov om  

 selvejende institutioner for videregående uddannelser m.v. og en  

 række andre love. (Etablering af sektor for Centre for  

 Videregående Uddannelse (CVU er)).
(Lovforslag nr.
L 187).
 Forslag til lov om Danmarks Pædagogiske  

 Universitet.
(Lovforslag nr.
L 188).
Disse lovinitiativer udgør en sammenhængende  

 uddannelsespolitisk indsats med den overordnede målsætning at  

 sikre gode uddannelser i stærke og udviklingsorienterede institutioner  

 og en samlet uddannelsespolitisk og institutionel fornyelse på det  

 videregående uddannelsesområde.
Hensigten er at videreudvikle og  

 forbedre især mellemlange videregående uddannelsers indhold og  

 struktur med henblik på at sikre tidssvarende uddannelser og  

 perspektivrige videreuddannelsesmuligheder til befolkningen i alle dele af  

 landet.
Initiativerne skal bidrage til at opfylde regeringens  

 målsætning om opbygning af et uddannelsessystem, der kan give  

 mindst 50 pct. af en ungdomsårgang en videregående uddannelse  

 på et højt kvalitativt niveau.
 Den samlede indsats består af tre lovforslag, som  

 fremsættes samtidig: Forslag til lov om mellemlange videregående  

 uddannelser, forslag til lov om ændring af lov om selvejende  

 institutioner for videregående uddannelser m.v. og en række andre  

 love (Etablering af Centre for Videregående Uddannelse (CVU er)) og  

 forslag til lov om Danmarks Pædagogiske Universitet.
Disse lovinitiativer skal styrke de professionsrettede  

 videregående uddannelser og sikre deres fornyelse og udvikling.
De skal  

 samtidig skabe mulighed for at samle udbuddet af grund-, efter- og  

 videreuddannelse og for en regionalisering af efter- og videreuddannelser.  

 Etableringen af Danmarks Pædagogiske Universitet (DPU) bidrager  

 samtidig til et samlet kvalitetsløft af dansk uddannelsesforskning  

 samt forskning og uddannelse i pædagogik og læreprocesser.
Dette  

 skal sikre en fortsat udvikling af nye forsker-, kandidat- og  

 masteruddannelser på hele det pædagogiske område, der kan  

 bidrage til den fortsatte udvikling af det samlede danske  

 uddannelsessystem.
Lovforslaget om mellemlange videregående  

 uddannelser etablerer en fælles ramme for mellemlange  

 videregående uddannelser under Undervisningsministeriet.
Den  

 fælles ramme skaber større sammenhæng i de nuværende  

 uddannelser og etablerer samtidig et grundlag for fornyelse af de  

 eksisterende og udvikling af nye uddannelser på dette niveau.  

 Lovforslaget giver mulighed for en ny titel, professionsbachelortitlen.  

 Titlen er en kvalitetsbetegnelse for disse uddannelser.
Titlen er dels en  

 markering af, at visse mellemlange videregående uddannelser i kraft af  

 et dynamisk samspil mellem teori og praksis er på sideordnet niveau med  

 universiteternes bacheloruddannelser, dels en niveauangivelse af betydning  

 for efter- og videreuddannelse såvel i Danmark som i udlandet.
Lovforslaget om Centre for Videregående  

 Uddannelse (CVU er) har som hovedformål at skabe stærke,  

 selvstændige og profilerede videregående  

 uddannelsesmiljøer, der er placeret i alle dele af landet.  

 Lovforslaget skal konstituere en ny, stærkere og fagligt bredere  

 institutionsform, som kan bevare og videreudvikle primært de  

 mellemlange videregående uddannelsers position som fremtidsrettede og  

 attraktive uddannelser og dermed sikre grundlaget for det regionale udbud af  

 videregående uddannelse.
Den nye institutionsform vil desuden  

 gøre det muligt at udlægge efter- og videreuddannelse til og med  

 diplomniveau til grunduddannelsesinstitutionerne og dermed sikre en  

 sammenhængende faglig udvikling og varetagelse af grund-, efter- og  

 videreuddannelse.
Lovforslaget muliggør dermed også en  

 udlægning til CVU er af Danmarks Lærerhøjskoles og  

 Danmarks Pædagoghøjskoles nuværende
afdelingsvirksomhed inden for efter- og videreuddannelse til og  

 med diplomniveau af folkeskolelærere og pædagoger.
Lovforslaget om Danmarks Pædagogiske Universitet  

 (DPU) har til formål - via en sammenlægning mellem Danmarks  

 Lærerhøjskole, Danmarks Pædagogiske Institut og Danmarks  

 Pædagoghøjskole - at etablere et nyt universitet, som samler og  

 danner ramme om en styrkelse og et kvalitetsløft af den  

 pædagogiske forskning, og som inden for sit område skal udbyde  

 forsker-, kandidat- og masteruddannelser.
Forslaget indebærer en  

 regionalisering af efter- og videreuddannelsesopgaver på det  

 pædagogiske område til og med diplomniveau til Centre for  

 Videregående Uddannelse, som både kan sikre en høj  

 kvalitet og et direkte samspil mellem grund-, efter- og  

 videreuddannelsesniveauet og forskningsbaseret viden.
Lovforslaget  

 pålægger det pædagogiske universitet en forpligtelse til at  

 tilbyde CVU er inden for det pædagogiske område samarbejdsaftaler  

 om forskningstilknyttede aktiviteter.
 Idet jeg i øvrigt henviser til lovforslagene med  

 tilhørende bemærkninger, tillader jeg mig at anbefale  

 lovforslagene til hurtig og velvillig behandling i det høje Ting.
