Skriftlig fremsættelse (4. oktober 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø (Ændring af reglerne om arbejdsmiljøcertifikat m.v.) (Lovforslag nr.
L 21) Regeringen finder, at et anerkendt arbejdsmiljøcertifikat er et godt instrument for virksomhedernes arbejdsmiljøindsats.
Derfor er det vigtigt at sikre en høj kvalitet i ordningen med et anerkendt arbejdsmiljøcertifikat.
Den tidligere regering (Venstre), Det Konservative Folkeparti, Dansk Folkeparti, Socialdemokratiet og Det Radikale Venstre indgik den 18. november 2016 en aftale om en styrket arbejdsmiljøcertificering.
Det er denne aftale, der skal udmøntes.
 Aftaleparterne finder, at der er behov for at styrke ordningen med et anerkendt arbejdsmiljøcertifikat og dermed også ordningen med, at virksomheder med et arbejdsmiljøcertifikat kan få en kronesmiley på Arbejdstilsynets hjemmeside.
Derfor foreslås det, at jeg som beskæftigelsesminister får bemyndigelse til at udstede regler om, - at Arbejdstilsynet gennemfører undersøgelsesbesøg på virksomheder med et anerkendt arbejdsmiljøcertifikat med henblik på at indsamle viden om certificeringsorganernes tilsyn med virksomhedernes arbejdsmiljø, - at Arbejdstilsynet ikke træffer afgørelse på undersøgelsesbesøg, men i stedet adviserer certificeringsorganerne om eventuelle problemer, - at Arbejdstilsynet ophører med at vise kronesmileyen på sin hjemmeside, hvis undersøgelsesbesøget viser, at der er væsentlige problemer på virksomheden, - at certificeringsorganerne styrker kontrollen med arbejdsmiljøet på certificerede virksomheder, - at kravene til inspektions- og certificeringsorganernes kompetencer inden for psykisk arbejdsmiljø øges, og - at virksomhederne oplyser inspektions- og certificeringsorganerne om anmeldepligtige arbejdsulykker og anmeldte erhvervssygdomme, som virksomheden har kendskab til.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
