Skriftlig fremsættelse (5. oktober 2006) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af lov om Det Centrale Dna-profil-register (Videregivelse af  

 oplysninger  

 til andre EU-lande mv.) (Lovforslag nr.
L 24).
 Lovforslaget fremsættes som konsekvens af en rammeafgørelse  

 om forenkling af udvekslingen af oplysninger og efterretninger mellem  

 medlemsstaternes retshåndhævende myndigheder, som der blev opnået politisk  

 enighed om i EU i 2005.
 Rammeafgørelsen medfører bl.a. en pligt for medlemsstaterne  

 til at sikre, at der i national lovgivning ikke opstilles strengere  

 betingelser  

 for videregivelse af oplysninger og efterretninger til andre medlemsstaters  

 retshåndhævende myndigheder, end hvad der gælder for videregivelse til  

 tilsvarende  

 nationale myndigheder.
Det kan give anledning til tvivl, om den gældende  

 Dna-profil-register-lov opfylder denne forpligtelse.
Med lovforslaget  

 foreslås  

 derfor indsat en ny bestemmelse om adgangen til at videregive oplysninger fra  

 Det Centrale Dna-profil-register til de lande, der er omfattet af  

 rammeafgørelsen.
I medfør af den foreslåede bestemmelse vil der således kunne  

 videregives oplysninger fra registeret til den kompetente retshåndhævende  

 myndighed i en medlemsstat i EU eller et tredjeland, der deltager i  

 samarbejdet  

 under Schengen-konventionen, til brug for en kriminalefterforskning eller  

 kriminalefterretningsoperation.
 Med vedtagelse af lovforslaget giver Folketinget sit  

 samtykke efter grundlovens § 19, stk. 1, til, at Danmark kan medvirke til at  

 vedtage den omhandlede EU-rammeafgørelse.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
