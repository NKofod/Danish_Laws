Nr BSF 115 Forslag til folketingsbeslutning om elbesparelser Fremsat af Tinning (VS) Albrechtsen (VS) Elisabeth Bruun Olesen (VS) den 30. januar 1987 Folketinget pålægger regeringen at udarbejde et program, der inden for et rammebeløb i størrelsesordenen 1 mia. kr. årligt sikrer størst mulig reduktion af det danske elforbrug.
Programmet skal kombinere lovgivning, tilskud og en massiv indsats for forskning og udvikling.
BEMÆRKNINGER TIL FORSLAGET ALMINDELIGE BEMÆRKNINGER I aftalen af 6. juni 1986 mellem Socialdemokratiet og regeringen hedder det i afsnit 10, at der skal gennemføres »en målrettet indsats med det formål AT SKABE FORSTÅELSE FOR fastholdelse af energibesparelsesmålsætningen.« Mere vagt kan det dårligt formuleres.
Der er under ingen omstændigheder noget som helst konkret heri.
Der skal endvidere fastlægges en handlingsplan for, hvorledes dette skal foregå.
Det eneste konkrete er, at energiministeren under energiforskningsprogrammet skal iværksætte et forskningsprojekt, som i et mindre, konkret område »skal belyse de tekniske, økonomiske og administrative muligheder« for elbesparelser.
Altså ikke en krone ekstra til dette overordentlig vigtige område.
Efter VS' mening er det helt andre initiativer, der skal til, hvis det danske elforbrug i såvel den private sektor som i erhvervssektoren skal reduceres så meget, at det faktisk kan mærkes.
Med forslaget her ønsker VS også at påpege, at staten ikke i blind optimisme og med skyklapper på skal poste milliarder ud i ambitiøse forsknings- og udviklingsprogrammer i et forsøg på at følge USA, Japan og Frankrig m.fl. i højteknologisk kunnen.
Offentligt støttede initiativer i milliardklassen skal bero på en nøje vurdering af, om en sådan investering også rent faktisk kan betale sig i forhold til, hvad samfundet kunne have fået ud af at anvende midlerne anderledes.
Regeringens flagskib, det teknologiske udviklingsprogram, har vi i Folketinget ikke fået præsenteret nogen konkrete resultater af til trods for, at halvdelen af midlerne er ved at være brugt.
VS betvivler ikke, at der kan fremhæves en lang række sikkert ganske fornuftige projekter, men et teknologisk løft, som det vist var meningen, er der næppe tale om.
I regeringens nye dynamiske erhvervspolitik fortsættes denne linje, hvor Danmark skal halte efter de store.
Det er en illusion at tro, at vi i Danmark kan konkurrere med japansk og amerikansk højteknologisk masseproduktion.
Elbesparelsesområdet er ligesom f.eks. vindkraft et industrielt nicheområde, som uden tvivl vil få stadig større betydning globalt set.
Det overordnede formål med programmet er dog at nedbringe det danske elforbrug væsentligt, og VS finder derfor, at hele programmet naturligt kan placeres administrativt under det foreslåede vedvarende energiråd (jf. det samtidig hermed fremsatte forslag til folketingsbeslutning om udnyttelse af biomasseenergi og vedvarende energikilder).
VS tillægger det endvidere stor betydning, at der i et program som dette indarbejdes en væsentlig andel teknologivurdering og miljøvurderingsaspekter.
VS foreslår, at der af de indkomne procesafgifter afsættes et beløb på ikke under 1 mia. årligt til programmet.
I DTH-rapporten »Langsigtede tekniske muligheder for  

 elbesparelser« (af Jørgen S.
Nørgård, Jesper Holck og Karsten Mehlsen (december 1983) vurderes det danske elforbrug (med en anslået usikkerhed på 25 pct.) at fordele sig som følger:
I rapporten peges der på, at forbruget på de 24,3 TWh/ år ved den rette indsats KAN REDUCERES TIL 25 PCT.
DVS.
OMKRING 6-7 TWH/ÅR.
Dette forslag fra VS sigter på at nå dette mål snarest muligt gennem lovpåbud og -forbud, gennem tilskudsordninger samt gennem en massiv forsknings- og udviklingsindsats.
VS forventer endvidere, at der alene gennem afgiftsindførelsen vil initieres en forstærket indsats, som vil styrke dette samlede elspareprogram.
Som det fremgår af programmet, er det sigtet at anvende afgiften fra industrivirksomhederne til en omstillingsproces, som det danske samfund ud fra såvel energimæssige som miljømæssige vurderinger i høj grad vil drage nytte af.
Programmet kan omfatte nedenstående delelementer, som er omtalt i forskningsrapporter om emnet.
LOVGIVNING 1. Påbudt anvendelse af effektfaktorregulatorer og frekvensomformere i motorer, der anvendes til pumpning, ventilation og andre anvendelser, hvor der kan opnås en elbesparelse.
2. Påbudt udskiftning af gamle pumper og motorer og mulighed for tilskud.
Tilskud hertil bør overvejes.
3. Påbud om, at store centralvarmeanlæg omstilles fra konstant til variabel volumenstrøm.
4. Fald i behovet for at fremføre varme fra centralvarmeanlæg og fjernvarmeforsyning bør udnyttes til at nedsætte fremløbstemperaturen.
5. Påbudt anvendelse af ENERGImålere hos fjernvarmeforbrugere snarest muligt.
6. Krav om, at omløbsvandcirkulationen i fjernvarmeanlæg nedsættes til under 10 pct.
 7. Påbudt anvendelse af CO2-regulatorer ved komfortventilation.
 Tilskud til installation i gamle anlæg bør overvejes.
8. Påbud om, at al industriventilation skal ske ved punktudsugning ved forureningskilden, og hvor personkomfortkrav forhindrer dette, da alternativt krav om renovering og regulering af ventilation efter behov.
Tilskud til ændring af eksisterende anlæg bør overvejes.
9. Påbudt anvendelse af højtryksluftdyser ved varmeventilation i større rum, hvor dette kan give en samlet elbesparelse.
10. Påbud om anvendelse af flere mindre ventilatoraggregater, hvis dette via lavere arbejdstryk giver et mindre elforbrug, end hvis der blev installeret et enkelt større anlæg.
Tilskud til eventuel merudgift bør overvejes.
11. Forbud mod anvendelse af recirkulationsspjæld i ventilationsanlæg.
12. Påbudt anvendelse af diffusor i ventilationsanlæg ved indtag og afkast mod udeluft.
13. Indførelse af minimumskrav for ventilatorvirkningsgrad i bygningsreglementet.
14. Indførelse af minimumskrav for kompressoreffektivitet i nye køleskabe og for samlet effektivitetskrav til husholdningskøleskabe.
15. Krav om anvendelse af elektroniske ekspansionsventiler til bedre regulering af væsketilførslen i såvel små som store køleanlæg.
 16. Minimumskrav til isolering og tætningslister i køleskabe.
17. Påbud om overdækning af butikskøle- og fryseanlæg uden for åbningstid.
 18. Påbud om natsænkning af butikstemperatur.
 19. For store køleanlæg stilles krav om:
 - afrimning må alene ske med varm gas (kølekredsen vendes).
 - anvendelse af lamper og ventilatorer med lavest muligt varmetab.
 - optimal anvendelse af varmeveksling ved ventilation.
 - anvendelse af energioptimale dørsystemer (sluser m.v.).
 - øget isolering og bedre solbeskyttelse.
Der bør overvejes en tilskudsordning for renovering af gamle anlæg efter ovenstående krav.
20. Der udarbejdes minimumskrav for godkendelse af elbiler med henblik på minimering af elforbruget til dette transportformål.
21. Forbud mod anvendelse af skruekompressor i værktøj, hvor denne kan erstates af anden kompressor.
 22. Påbud om kontinuert regulering af motorens ydelse (f.eks.
hastighed) ved transportbånd og elevatorer.
Tilskudsordning til renovering af gamle anlæg bør overvejes.
23. Minimumskrav til små elmotorers effektivitet i forbindelse med vaskemaskiner, vaskecentrifuger, tørretumblere, opvaskemaskiner, omrørere, rystere og andet håndværktøj.
24. Påbud om, at nye tv-apparaters effektforbrug fra 1988 skal være mindre end 60 watt.
25. Påbudt anvendelse af korrosionssikre materialer i varmtvandsbeholdere og rør ved renovering og nybygning fra 1988.
26. Der fastsættes følgende minimumskrav til lysudbyttet fra lamper:
- 35 lumen/ watt tilført el i 1990, - 50 lumen/ watt tilført el i 1995 og - 60 lumen/ watt tilført el i 2000.
For lysstofrør indføres et minimumskrav på 80 lumen/ watt gældende fra 1990.
27. Fra 1990 bør arbejdslys være tids- og dagslysstyret, hvis der herved kan opnås en elbesparelse.
Tilskudsordning hertil bør overvejes.
28. Al gadebelysning bør senest i 1990 have et lysudbytte på 50 lumen/ W.
Al nyinstalleret gadebelysning bør fra 1987 have et lysudbytte på min. 100 lumen/ W.
 29. Al gadebelysning bør senest i 1990 være tids- og dagslysstyret.
 30. Forbud mod salg af jævnstrømssvejseudstyr fra 1990.
 Tilskudsordning til industriel udskiftning bør overvejes.
31. Påbud om anvendelse af gasstrålingsapparatur i storkøkkener, der skal foretage nyindkøb (af grill m.v.).
32. Påbud om udskiftning/ ombygning af metalsmelteovne, keramikovne, plastsmelteovne og andre større industriovne til gasopvarmning.
Der etableres tilskudsordning hertil.
 33. Forbud mod køb af elkomfurer i storkøkkener fra 1989.
34. Forbud mod køb af elkomfur i boliger forsynet med naturgas fra 1988.
 35. Forbud mod elvarme i område 4.
36. Samtlige eltog ombygges senest 1990 med henblik på regenerering af bremseenergi til elproduktion.
37. Energimæssig optimering af butikskølemøblers placering, herunder integrering i varmesystemet.
TILSKUDSORDNINGER UAFHÆNGIG AF LOVINDGREB 1. Anvendelse af DC-motor til pumpning og ombygning hertil, hvor dette kan give en elbesparelse.
2. Anvendelse af og ombygning med energirigtige rørsystemer (rør, ventiler, bøjninger, filtre m.v.) ved pumpning og ventilation.
3. Tekniske ordninger, som nedsætter virksomhedernes varmtvandsforbrug.
4. Omlægning af ventilationsopvarmning til anden opvarmning, som vil give en samlet energibesparelse.
5. Udskiftning til trykfaldsringe filtre og diffusorarmatur i ventilationsanlæg (over en vis størrelse).
 6. Udskiftning af gamle industrielle ventilationsanlæg.
7. Etablering af automatisk styring af naturlig ventilation i staldbygninger.
8. Ændring af elektrolytiske og galvaniske processer med elbesparelser som formål.
 9. Elenergioptimale åbne køle- og fryseanlæg/ systemer.
10. Udskiftning til bedre kompressorer med frekvensomformere i store køleanlæg.
11. Installation af anlæg baseret på flertrinskompression og ekspansion af kølemidlet.
 12. Gratis konsulentordning til rådgivning omkring arbejdslys.
 13. Installation af følere til styring af arbejdslys.
 14. Udnyttelse af spildvarme i industriovne (metalsmeltning m.v.).
 15. Optimal udnyttelse af varmevekslingsmuligheder ved keramikovne.
 16. Generel konsulenttjeneste omkring nedsat elforbrug.
FORSKNING OG UDVIKLING 1. Udvikling af særligt energieffektive motorer, der anvendes til pumpning og ventilation, herunder udvikling af specialmotorer.
2. Optimering af effektfaktorregulatorer og frekvensomformere til pumpe- og ventilationsmotorer.
 3. Udvikling af energieffektive DC-motorer.
4. Udvikling af bedre måle- og analysemetoder vedrørende pumpeeffektivitet med henblik på optimering af rette pumpestørrelse.
5. Konstruktion af effektive mellemstore pumper (ved anvendelse af frekvensomformere).
 6. Forbedring af selve pumpernes udformning.
7. Udvikling af energirigtige ventiler, bøjninger, kanaler, filtre m.v. til pumpeog ventilationsanlæg.
8. Udvikling af bedre metoder/ udstyr til styring af pumpebehov, herunder elektroniske termostatventiler.
9. Udvikling af metoder og udstyr til en mere effektiv udnyttelse af ventilationsanlæg.
 10. Bedre regulering af punktudsugning ved industriel ventilation.
11. Konstruktion af energirigtigt indblæsnings- og udsugningsarmatur.
12. Forbedret reguleringsteknik, herunder indreguleringsudstyr ved ventilation.
13. Udvikling af ventilatorer og motorkoblinger hertil med øget virkningsgrad.
14. Forskning og udvikling for øget anvendelse af naturlig ventilation.
15. Forbedring af trykluftsværktøj, herunder styring af kompressoren.
 16. Forbedring af motor og styring heraf i værktøjsmaskiner.
 17. Udvikling af mere præcise støbeteknikker i metalindustrien.
18. Styrkelse af forskning og udvikling inden for elbatterier/ akkumulatorer, der kan anvendes til transportformål.
 19. Forskning i vægtreduktioner inden for eltransportsektoren.
 20. Effektivisering af billedrør til tv-apparater og af højttalere.
21. Forbedring af generel styringselektronik, der kan give elbesparelser.
 22. Forbedring af kompressorer til køleformål.
 23. Optimering af kondensator og fordamper i køleskabe.
24. Udvikling af elektroniske ekspansionsventiler til regulering af væsketilførslen til fordamperen i små og store køleanlæg.
 25. Udvikling af energieffektive åbne køle- og frysemøbler.
26. Udvikling af udstyr til afrimningsregulering, der styres efter behov.
27. Udvikling af udstyr til mere effektiv temperaturstyring af såvel små som store køleanlæg.
 28. Optimering af varmevekslere til brug i store køleanlæg.
29. Forskning og udvikling i flertrinskompression og ekspansion af kølemiddel i store køleanlæg.
30. Udvikling af prisbillige elektroniske tænd/ sluk-mekanismer til behovsstyret belysning i boliger.
 31. Forbedring af lysstofrør og udvikling af lysstoflamper.
32. Udvikling af elektroniske ballaster til anvendelse i lysstofrør og -lamper.
 33. Udvikling af mere energieffektive glødelamper.
 34. Udvikling af lysdæmpere, herunder automatisk behovsstyring.
 35. Generel forbedring af armatur til belysningsformål.
 36. Forskning i styring af arbejdslys via følere.
 37. Forskning i elektronisk styring af gadebelysning.
 38. Forskning og udvikling af gassvejsning.
 39. Forbedring af svejsetransformatorer.
 40. Forskning i energieffektive svejseprocesser.
 41. Udvikling af storkøkkenudstyr baseret på gas i stedet for el.
42. Forbedring af elstrålegivere med hensyn til udformning, reflektor og styring.
 43. Optimeret styring af smelteprocesser i industriovne.
 44. Optimeret udnyttelse af spildvarme fra industriovne.
 45. Udvikling af keramikovne m.v. baseret på gasopvarmning.
 46. Udvikling af energirigtigt kogegrej (indbygget varmelegeme).
 47. Udvikling af energioptimale ovne til husholdningsbrug.
 48. Forbedring af generatoren i mikrobølgeovne.
 49. Forbedring af varmepumper til rumopvarmning.
50. Videreudvikling af gaskedler til boliger og til industriel anvendelse.
51. Energioptimering af vaskemaskiner, tørretumblere, opvaskemaskiner m.v. og herunder forskning i substitution af el med gas og eventuelt med fjernvarme.
De her nævnte delelementer bør så vidt muligt indgå i programmet, medmindre særlige forhold, som bevirker en energimæssigt uhensigtsmæssig effekt, kan fremføres.
Hvert delelement i programmet bør indeholde eventuelle tidsfrister, forventet beløbsforbrug og forventet energimæssig besparelseseffekt i form af sparet el og eventuel anden energimæssig effekt over en 5-årig periode fra iværksættelsen af delelementet.
Såfremt der under arbejdet med programmet dukker andre end de her fremførte delelementer op, skal disse så vidt muligt indarbejdes i programmet.
Folketingets energipolitiske udvalg bør løbende orienteres under udarbejdelsen af programmet, herunder have forelagt forslag til de enkelte delelementer, efterhånden som disse udarbejdes.
