SVU  folkepensionist Folkepensionist kunne ikke få SVU til uddannelse.
Din klage vedrørende afslag på Statens Voksenuddannelsesstøtte (SVU) I brev modtaget den 11. oktober 2013 har du klaget over Styrelsen for Videregående Uddannelser og Uddannelsesstøttes afgørelse af 21. september 2013 om afslag på SVU.
Ankenævnets afgørelse Nævnet tiltræder styrelsens afgørelse af 21. september 2013 om afslag på SVU.
Retsgrundlag SVU-loven (lovbekendtgørelse nr. 206 af 27. februar 2013) indeholder bl.a. følgende bestemmelser (uddrag):
§ 2. Uddannelsessøgende har ret til statens voksenuddannelsesstøtte (SVU), når de 1) er fyldt 25 år og indtil nået folkepensionsalder efter § 1 a i lov om social pension, jf. dog stk. 2, () SVU-bekendtgørelsen (bekendtgørelse nr. 917 af 3. juli 2013) indeholder bl.a. følgende bestemmelser (uddrag):
 § 2. Det er en betingelse for at få SVU, at den uddannelsessøgende er fyldt 25 år, men ved uddannelsens begyndelse ikke har nået folkepensionsalder efter § 1 a i lov om social pension, jf. dog stk. 2 og 3.
() Lov om social pension (dagældende lovbekendtgørelse nr. 390 af 19. april 2013) indeholder bl.a. følgende bestemmelser (uddrag).
§ 1 a.
Folkepensionsalderen er:
 1) 65 år for personer, der er født før den 1. januar 1954.
() Begrundelse Ankenævnet vurderer, at du ikke er berettiget til at modtage SVU under din uddannelse.
Nævnet har herved lagt vægt på, at du ved uddannelsens start var fyldt 66 år, og derfor havde nået pensionsalderen for folkepension, der for dig var 65 år, da du er født før den 1. januar 1954.
 Du kan efter reglerne i SVU-loven og SVU-bekendtgørelsen ikke modtage SVU til uddannelse, hvis du har nået pensionsalderen for folkepension.
Sagsfremstilling Det fremgår blandt andet af ansøgning om SVU dateret den 16. september 2013, at du har søgt om støtte til uddannelse i perioden 16. september 2013 til 27. september 2013, og at du skulle modtage støtten.
Det fremgår endvidere af ansøgningen, at du er født den [dato] 1947 og således ved uddannelsens start var 66 år.
 Styrelsen har ved brev af 21. september 2013 meddelt dig afslag på SVU under henvisning til, at du ved uddannelsens start havde nået pensionsalderen for folkepension.
Du har ved brev modtaget i styrelsen den 11. oktober 2013 fremsendt styrelsens afgørelse.
Styrelsen har betragtet det fremsendte som en klage over styrelsens afgørelse.
 Styrelsen har i brev af 21. november 2013 videresendt sagen sammen med en udtalelse til ankenævnet.
 Det fremgår blandt andet af udtalelsen, at du ved uddannelsens start var fyldt 66 år og dermed havde nået pensionsalderen for folkepension, og at man ikke kan få SVU, hvis man ved uddannelsens start har nået pensionsalderen for folkepension.
Ankenævnet har ved brev af 18. december 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
