Nr BSF 75 Forslag til folketingsbeslutning om forebyggelse af uheld i forbindelse  

 med transport af farligt gods m.v.
Fremsat af Anne Grete Holmsgård (SF) Margrete Auken (SF) Erik Holst (S)  

 Løvig Simonsen (S) Lone Dybkjær (RV) Dagmar Mørk Jensen (RV) Albrechtsen (VS)  

 Elisabeth Bruun Olesen (VS) den 18. december 1986 Folketinget opfordrer regeringen til at skabe forbedret sikkerhed i forbindelse med transport af farlige stoffer efter følgende retningslinier:
1. Den nuværende administrative opdeling på 5 ministerier rationaliseres og koordineres, således at det øverste ansvar samles i eet ministerium.
2. Personer beskæftiget med transport af farlige stoffer samt personer beskæftiget med bekæmpelse af uheld med farlige stoffer skal have gennemgået en kvalificerende uddannelse.
Kravene til uddannelsen fastlægges centralt.
3. Der udarbejdes fælles retningslinier for indsatsberedskabet, og der sikres hurtig identifikation af de pågældende stoffer.
4. Der fastlægges et net af faste ruter med sikrede opholds- og parkeringspladser for transport af farlige stoffer.
Pladserne miljøgodkendes.
5. For hver politikreds, hvorigennem der er fastlagte ruter, udarbejdes der beredskabsplaner efter centralt fastsatte retningslinier.
Beredskabsplanerne skal, for så vidt de angår civiles sikkerhed, være offentligt tilgængelige.
6. Der udarbejdes informationssystemer, der sikrer, at myndighederne til enhver tid ved, hvilke farlige stoffer der er under transport inden for deres område.
Oprindeligt fremsat beslutningsforslag Blad nr 381 Folketinget opfordrer regeringen til at skabe forbedret sikkerhed i forbindelse med transport af farlige stoffer efter følgende retningslinier:
1. Den nuværende administrative opdeling på 5 ministerier rationaliseres og koordineres, således at det øverste ansvar samles i eet ministerium.
2. Personer beskæftiget med transport af farlige stoffer samt personer beskæftiget med bekæmpelse af uheld med farlige stoffer skal have gennemgået en kvalificerende uddannelse.
Kravene til uddannelsen fastlægges centralt.
3. Der udarbejdes fælles retningslinier for indsatsberedskabet, og der sikres hurtig identifikation af de pågældende stoffer.
4. Der fastlægges et net af faste ruter med sikrede opholds- og parkeringspladser for transport af farlige stoffer.
Pladserne miljøgodkendes.
5. For hver politikreds, hvorigennem der er fastlagte ruter, udarbejdes der beredskabsplaner efter centralt fastsatte retningslinier.
Beredskabsplanerne skal, for så vidt de angår civiles sikkerhed, være offentligt tilgængelige.
6. Der udarbejdes informationssystemer, der sikrer, at myndighederne til enhver tid ved, hvilke farlige stoffer der er under transport inden for deres område.
BEMÆRKNINGER TIL LOVFORSLAGET Formålet med forslaget er at udvide og styrke det nuværende beredskab - i bredeste forstand - til forebyggelse af uheld i forbindelse med transport af farlige stoffer.
Baggrunden for forslaget er, at forslagsstillerne finder, at reglerne for transport af farlige stoffer samt beredskaberne i forbindelse med uheldsbekæmpelse er mangelfulde.
De danske regler er betydeligt dårligere end tilsvarende regler i f.eks.
USA og Sverige.
Den seneste tids debat om forholdene ved Vordingborg og Rødby stationer m.v. har demonstreret nogle af de centrale problemer.
Bl.a. har det her vist sig, at mange faresedler er mangelfuldt eller direkte forkert udfyldte, at der mangler kvalificerede beredskabsplaner, at uddannelserne af personalet er utilstrækkelige, og at jernbanevogne henstår under ubetryggende forhold.
Det er forslagsstillernes opfattelse, at disse mangler ikke kun gælder banetransporter, men også andre transporter, herunder vejtransporter.
En nærmere gennemgang af vejtransporterne ville formentlig afsløre mange forkert udfyldte, mangelfuldt udfyldte eller slet ikke udfyldte faresedler.
Hvad vejtransporterne angår, er det desuden et åbenlyst problem, at de internationale regler, Danmark har tiltrådt (ADR-reglerne), kun gælder grænseoverskridende transporter, men ikke indenlandske transporter.
Præcis hvor mange transporter der foretages årligt, er der ikke overblik over.
Ej heller hvor mange uheld der sker.
Dette skyldes, at der ikke i dag føres en egentlig statistik herover.
 Det bør derfor sikres, at en sådan statistik udarbejdes.
 Området lider i øvrigt under, at det er spredt ud på 5 ministerier.
Vejtransporter hører under Justitsministeriet.
Transporter til søs under Industriministeriet.
Banetransporter og lufttransporter under Ministeriet for Offentlige Arbejder.
Indsatsberedskabet ligger hos brandvæsenet og civilforsvaret.
Beredskabsplanerne hører under de lokale politimestre.
Sygehusberedskabet sorterer under Indenrigsministeriet, og endelig ligger en del af kontrollen under Miljøministeriet.
Denne spredte kompetencefordeling gør området vanskeligt gennemskueligt og betyder under alle omstændigheder, at det er nødvendigt med en løbende og tæt koordinering, ligesom det er ønskeligt, at eet ministerium har hovedansvaret for området.
Det er forslagsstillernes opfattelse, at der kunne ydes en værdifuld indsats, hvis der blev tilrettelagt en effektiv stikprøvekontrol af transporter med farlige stoffer, herunder stikprøver fra transporter, der kunne tænkes at indeholde sådanne stoffer.
Forslagsstillerne ønsker at understrege nødvendigheden af, at personale, der beskæftiger sig med transporter (chauffører, jernbanepersonale m.v.), og personer beskæftiget med indsatsberedskaber (brandfolk, Falck m.v.) har gennemgået en kvalificerende uddannelse forud for deres respektive arbejde.
Hvad angår såvel personale beskæftiget med transporter som personale, der sorterer under indsatsberedskabet, er det af stor værdi, at de har tilstrækkeligt kvalificeret og anvendeligt informationsmateriale til rådighed.
Forslagsstillerne ønsker desuden at understrege det væsentlige i, at de ansvarlige for indsatsberedskabet kan tilkalde eksperthjælp, da en hurtig identificering af stoffernes farlighed, mængde m.v. er afgørende for en effektiv bekæmpelse af uheld.
