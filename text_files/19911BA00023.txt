Nr BSF 23 Forslag til folketingsbeslutning om vandbesparelser Fremsat af Gade (SF) Pernille Frahm (SF) Jes Lunde (SF) Riishøj (SF) Ebba  

 Strange (SF) Villy Søvndal (SF) den 12. november 1991 Folketinget anmoder regeringen om at fremsætte lovforslag til ændring af vandforsyningsloven efter følgende retningslinier:
 1. For at fremme vandbesparelser i husholdningerne, industrien og  

 landbruget skal der gives økonomiske tilskud til:
 - Standardløsninger til vandbesparelser (toiletter med lavt vandforbrug,  

 armaturer med reduceret vandføring, diverse VVS-udstyr).
 - Anvendelse af sekundavand til formål, hvor det ikke er nødvendigt at  

 anvende vand af drikkevandskvalitet, f.eks. til kølevand i industrien eller  

 til markvanding.
 - Installation af vandmålere, hvor der i dag er ingen eller fælles målere.
 - Gennemførelse af en ordning med vandkonsulenter, der foretager vandsyn  

 af boliger, virksomheder, gartnerier, landbrug m.v.
 - Støtte til informations- og oplysningskampagner fra vandværkerne.
 - Forskning og forsøgsprojekter vedrørende vandbesparelser.
2. Vandspareforanstaltningerne finansieres af en særlig vandspareskilling,  

 som betales i afgift for hver kubikmeter vand, der indvindes ved offentlige  

 og private vandværker samt private boringer.
Vandspareskillingen udgør 1  

 kr./m3 drikkevand.
3. Til fremme af vandbesparelser nedsættes et Vandspareråd.
Rådet  

 disponerer over provenuet fra vandspareskillingen.
Vandsparerådet fastsætter retningslinier for udbetaling af tilskud og lavt  

 forrentede lån til vandbesparelser.
Tilskud og lån udbetales af kommunerne.
 4. Målsætningerne vedrørende vandbesparelser indarbejdes i såvel den  

 kommunale vandforsyningsplanlægning som i de amtskommunale  

 vandindvindingsplaner.
Bemærkninger til forslaget Almindelige bemærkninger Som det fremgår af »Vandmiljø 90«, har man adskillige steder i  

 Danmark nået grænsen for udnyttelsen af den tilgængelige grundvandsressource.  

 Vandindvindingen er fordoblet siden 1970, og i dele af landet er der  

 konstateret betydelige sænkninger i grundvandsspejlet, ligesom der mange  

 steder er alvorlige problemer med vandføringen i åer og vandløb.
Særlig i  

 hovedstadsområdet og det østjyske område er vandindvindingen ude af balance  

 med vandressourcerne.
I andre dele af landet er den tilgængelige  

 grundvandsressource stærkt formindsket af nedsivende næringssalte, kemikalier  

 m.v.
I modsætning til de fleste andre vesteuropæiske lande har Danmarks  

 vandforsyning indtil nu overvejende været baseret på grundvand af en høj  

 kvalitet, og anvendelse af overfladevand har været begrænset.
Den høje  

 kvalitet i den danske drikkevandsforsyning er imidlertid alvorligt truet.
Af  

 hensyn til Danmarks grundvandsressourcer og for at sikre vandføringen i åer  

 og vandløb er det centralt, at der i de kommende år gennemføres store  

 vandbesparelser i alle sektorer af samfundet.
I praksis vil målsætningen i  

 eksempelvis hovedstadsområdet være en halvering af vandforbruget for at  

 vedligeholde grundvandsstanden.
De senere års forhøjede priser på udledning af spildevand har forøget den  

 generelle interesse for vandbesparelser, men det må konstateres, at der  

 findes et meget stort besparelsespotentiale, der langtfra udnyttes.
Det  

 skyldes bl.a. en række barrierer af organisatorisk karakter foruden manglende  

 information og oplysning.
Selv om vandbesparelser for den enkelte forbruger  

 på kort sigt er rentable, så vil en samlet vandspareindsats ikke medføre  

 lavere omkostninger for samfundet eller vandforsyningen som helhed, da  

 omkostningerne ved vandforsyning først og fremmest består i de faste  

 installationer.
Vandbesparelser vil hurtigt vise sig som en højere  

 kubikmeterpris.
Det vurderes derfor, at det er nødvendigt at gennemføre en  

 egentlig tilskudsordning til fremme af vandbesparelser.
Prisen for denne  

 omstilling er i øvrigt beskeden sammenlignet med de omkostninger, der er  

 forbundet med kloakering, vandrensning m.v.
For husstandene vil der ofte være en række barrierer af økonomisk og  

 organisatorisk art, som betyder, at de høje priser ikke umiddelbart fører til  

 større vandbesparelser.
Det kræver ofte større investeringer at gennemføre  

 mere omfattende vandbesparelser i husholdningerne, og det kræver et  

 samarbejde mellem eksempelvis ejere og lejere.
For ejendomme, der er faldet i  

 værdi, vil det ofte ikke være muligt at finansiere sådanne forbedringer med  

 almindelige realkreditlån, da friværdien er for lille.
I dag anslås det gennemsnitlige vandforbrug pr. indbygger til 160-180  

 liter om dagen alene til formål i husholdningerne.
Mens vandforbruget steg  

 voldsomt i 70'erne, har det været stagnerende i de seneste år.
Det er i høj  

 grad den højere boligkomfort kombineret med manglende ressourcebevidsthed,  

 der er baggrunden for det særdeles høje vandforbrug i husholdningerne.
Der har været gennemført vidtgående forsøg med økologisk byfornyelse både  

 herhjemme og i udlandet, der dokumenterer, at vandforbruget kan nedsættes med  

 60-70 pct. af det nuværende.
I praksis vil installation af målere samt enkle  

 ændringer af installationerne kunne betyde en nedsættelse af vandforbruget på  

 omkring 30-35 pct. uden nedgang i komforten.
Yderligere besparelser vil kræve  

 mere omtanke i brugen af vandressourcerne, men er ikke urealistiske.  

 Recirkulation af regnvand er en af mulighederne, der dog er energimæssigt  

 meget krævende.
Andre muligheder findes ved bedre overvågning af  

 ledningsnettet, hvor lækager på 20 pct. ikke er ualmindelige.
I industrien viser forsøg på enkelte virksomheder, at der er store  

 muligheder for recirkulation af kølevand samt for besparelser på  

 procesvandet.
Det må forventes, at prismekanismen vil virke på industriens  

 forbrugsmønster, men at der især i mindre og mellemstore virksomheder er et  

 stort behov for rådgivning om gennemførelse af vandbesparelser.
I landbruget vil der ofte være mulighed for at substituere det aktuelle  

 vandforbrug med sekundavand, der ikke lever op til de strenge krav, der må  

 stilles til drikkevand, men som opfylder de krav, der er relevante i landbrug  

 og gartnerivirksomhed.
Sekundavandet kan for eksempel være vand fra let  

 forurenede grundvandsmagasiner eller spildevand fra  

 levnedsmiddelvirksomheder.
 Gennemførelse af de nødvendige vandbesparelser forudsætter, at der  

 etableres et smidigt og udstrakt samarbejde mellem de forskellige myndigheder  

 samt de kommunale og private vandværker.
Bemærkninger til beslutningsforslagets enkelte punkter Ad 1 Der er udviklet en række standardløsninger, der kan nedsætte boligernes  

 vandforbrug, men installationen af bl.a. toiletter med lavt vandforbrug  

 foregår kun langsomt.
Der findes også armaturer og andet VVS-udstyr, der  

 fremmer lavt vandforbrug.
Kun større vandspareforanstaltninger bør dog nyde  

 støtte.
Installation af vandmålere er væsentlig, fordi det sikrer, at  

 vandregningen betales efter det faktiske forbrug.
I dag er den i store dele  

 af landet fastsat efter et standardforbrug, fordi man har ønsket at spare  

 udgiften til installation og vedligeholdelse af målere.
Der er imidlertid  

 sket en betydelig udvikling inden for målerteknologien, og installation af  

 vandmålere i den enkelte bolig betyder erfaringsmæssigt, at vandforbruget  

 nedbringes med ca. 15 pct.
Den samlede udgift til installation af målere i de  

 dele af landet, hvor disse ikke findes, er anslået til 1,2 mia. kr.
Tilskud  

 til målere bør dog højst udgøre 25 pct. af anskaffelsesudgiften, da målere  

 ikke er et egentligt vandbesparende tiltag.
Målere bør fortsat være frivillig  

 i hver enkelt bolig, men hvor der aftages vand fra vandværket uden privat  

 eller fælles måler, skal vandværkerne være forpligtet til at fastsætte  

 forbruget som væsentlig højere end normalforbruget (f.eks. 133 pct.).
I lighed med ordningen med energikonsulenter bør der gennemføres en  

 ordning med vandkonsulenter, der foretager eftersyn af boligselskaber og  

 industri- og håndværksvirksomheder og udarbejder en rapport om, hvordan  

 mulighederne for vandbesparelser bedst kan udnyttes.
Vandkonsulenterne bør  

 medtage energimæssige overvejelser i deres valg af løsninger, ligesom  

 vandspareforanstaltninger skal samordnes med hygiejniske og afløbstekniske  

 hensyn.
Rådgivningen af landbruget om kunstvanding bør kvalificeres til at  

 omfatte mulighederne for anvendelse af sekundavand.
 Vandværkerne bør desuden i lighed med elværkernes energisparekampagner  

 informere brugerne om mulighederne for vandbesparelser, bl.a. gennem ændret  

 forbrugeradfærd.
I områder, hvor beboerne, industrien eller landbruget selv ønsker det,  

 skal det være muligt at igangsætte avancerede pilotprojekter med anvendelse  

 af nye metoder til vandbesparelser.
Her kan tilskuddet efter en konkret  

 afgørelse udgøre op til 100 pct.
Forudsætningen herfor er, at der er tale om  

 innovationer, der senere vil kunne danne udgangspunkt for bredere anvendelse.
Ad 2 Vandspareskillingen svares på grundlag af den målte vandindvinding.  

 Opkrævningen foretages af Told- og Skattestyrelsen.
For vandværkernes  

 vedkommende vil afgiften blive indregnet i tarifferne for de almindelige  

 forbrugere.
Foruden de administrative fordele ved at opkræve afgiften ved  

 indvindingen vil det forøge vandværkernes incitament til at opspore og  

 udbedre lækager på ledningsnettet.
For mange private boringer vil den eneste administrativt fremkommelige  

 metode være at fastsætte afgiften på grundlag af indvindingstilladelsen, da  

 en måle- og kontrolprocedure vil være særdeles kostbar.
Man kan herefter  

 nøjes med stikprøver.
Fremgangsmåden vil desuden give incitament til at sikre  

 en bedre overensstemmelse mellem indvindingstilladelsen og det faktiske  

 behov.
Undtaget fra afgiften er private vandindvindingsanlæg til forsyning af  

 enfamilieshuse i tilknytning til landbrug.
 I områder, hvor landbrug ikke har adgang til sekundavand til  

 markvandingsformål, og hvor det af hensyn til vandføringen i vandløb m.v.  

 ikke er ønskeligt at anvende overfladevand, bør der være adgang til  

 dispensation fra afgiften, dersom miljøforholdene i øvrigt taler for det.
Prisen på drikkevand i Danmark er en af de laveste i EF, nemlig ca. 3  

 kr./m3, takket være den hidtil rigelige og rene grundvandsressource.
Med en  

 vandspareskilling på 1 kr./m3 vil prisen fortsat være i den billige ende  

 sammenlignet med f.eks.
Tyskland og Frankrig, hvor en kubikmeter drikkevand  

 typisk koster 8-9 kr./m3.
Da de fleste vandforbrugere desuden skal betale for afledning og rensning,  

 er den samlede pris for forbrug af vand i Danmark ca. 13-15 kr./m3, og heraf  

 udgør vandspareskillingen en stigning på under 10 pct.
For industri og  

 landbrug med egne boringer vil afgiften imidlertid udgøre en noget større  

 andel af de samlede omkostninger.
Selv om der er regionale forskelle i belastningen af  

 grundvandsmagasinerne, bør der i hele landet gennemføres de mulige  

 vandbesparelser, og alle forbrugere bør svare vandspareskilling.
Herved gøres  

 det til et fælles samfundsanliggende at løse de alvorlige problemer, der er  

 opstået i visse dele af landet, og der er desuden generelle energibesparelser  

 at hente ved formindsket transport og rensning af vand.
 Det samlede årlige provenu af afgiften vil udgøre ca. 1 mia. kr.
Ad 3 Vandsparerådet er et ekspertorgan, der består af 10 personer udpeget af  

 miljøministeren efter indstilling fra bl.a.
Dansk Vandteknisk Forening,  

 Statens Byggeforskningsinstitut, Danmarks Teknologiske Institut,  

 VVS-Branchens Fællesråd, Danmarks Miljøundersøgelser, Statens  

 Planteavlskontor, Industri- og Handelsstyrelsen, kommunale og amtskommunale  

 organisationer m.fl.
Vandsparerådet godkender standardløsninger til vandbesparelser og  

 igangsætter pilotprojekter.
Kun produkter, der er godkendt af Vandsparerådet,  

 må markedsføres som vandspareprodukter, hvorved forbrugeren sikres på det i  

 dag temmelig grå marked for sådanne produkter.
Tilskuddene kan udgøre op til 50 pct. af udgifterne, da vandforbrugerne må  

 forventes at have en selvstændig interesse i at medvirke til besparelser.  

 Tilskuddene vil forkorte afskrivningstiden for sådanne investeringer og  

 dermed hjælpe med til at fremrykke dem.
For vandmålere kan tilskuddet højst  

 udgøre 25 pct.
For standardløsninger bør Vandsparerådet fastsætte tilskuddet  

 som et fast kronebeløb.
Tilskuddene udbetales igennem kommunerne, der også skal godkende de  

 konkrete foranstaltninger, hvor dette er nødvendigt i forbindelse med  

 bygningsmæssige ændringer, ændringer i vandtryk eller afløbsforhold m.v.
Hver  

 kommune råder som udgangspunkt over et provenu, der svarer til 50 pct. af  

 indtægten fra vandspareskillingen i den pågældende kommune.
Resten af  

 provenuet samt evt. uforbrugte andele indgår i en fælles pulje, der kan  

 fordeles over hele landet.
Dette kan gøres ved hjælp af en elektronisk  

 online-database efter samme princip som tilskudsordningen for  

 boligforbedringer.
Tilskuddene kan udbetales til såvel de enkelte vandforbrugere som til  

 vandforsyningsselskaber, der ønsker at koordinere sparebestræbelserne i  

 forsyningsområdet.
Vandforsyningen vil ofte have mulighed for at opnå  

 betydelige mængderabatter på standardudstyr.
Ad 4 Det er væsentligt, at de lokale målsætninger angående vandbesparelser  

 indarbejdes i den kommunale vandforsyningsplanlægning og i de amtskommunale  

 vandindvindingsplaner, således at disse gøres til et mere aktivt og styrende  

 redskab, end tilfældet er i dag.
Der bør stræbes mod en samordnet udnyttelse  

 af de enkelte grundvandsmagasiner.
Med henblik på at sikre, at  

 vandbesparelserne sker, hvor det er miljømæssigt og samfundsøkonomisk mest  

 hensigtsmæssigt, udpeger Vandsparerådet i samarbejde med kommuner og  

 amtskommuner de indsatsområder, hvor vandbesparelserne især skal  

 koncentreres.
