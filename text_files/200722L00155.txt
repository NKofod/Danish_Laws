Fremsat den 28. marts 2008 af velfærdsministeren (Karen Jespersen) Forslag til Lov om ændring af lov om almene boliger m.v. og lov om leje af almene boliger (Tilskud til etablering af boligtilbud til særligt udsatte grupper og etablering af et boligsocialt udviklingscenter) § 1 I lov om almene boliger m.v., jf. lovbekendtgørelse nr. 1118 af 26. september 2007, som ændret ved § 10 i lov nr. 539 af 8. juni 2006, lov nr. 1590 af 20. december 2006 og § 2 i lov nr. 575 af 6. juni 2007, foretages følgende ændringer:
 1. Efter § 5 indsættes:
»§ 5 a.
Almene boliger til særligt udsatte grupper er varige boliger, der er særligt indrettet med henblik på lejernes behov og som etableres efter kapitel 10 a.« 2. Efter § 91 b indsættes:
»§ 91 c.
Staten og Landsbyggefonden bidrager i årene 2008-2011 hver med 5 mio. kr. årligt til etablering og drift af det boligsociale udviklingscenter, jf. § 172 a.
Landsbyggefondens bidrag til udviklingscenteret tilvejebringes af midler overført til landsdispositionsfonden, jf. § 89.« 3. § 146 a ophæves.
 4. Overskriften til kapitel 10 a affattes således:
»Almene boliger til særligt udsatte grupper« 5. Efter § 149 indsættes i kapitel 10 a:
»§ 149 a.
For at fremme udviklingen af boliger til særligt udsatte grupper kan velfærdsministeren yde tilskud til etablering af almene boliger til særligt udsatte grupper.
Stk. 2. Velfærdsministeren fastsætter nærmere regler om alle forhold i forbindelse med tilsagn om tilskud til etablering og drift af boligerne.« 6. Efter § 172 indsættes:
»Kapitel 14 a Boligsocialt udviklingscenter § 172 a.
Der etableres et boligsocialt udviklingscenter, som har til formål at indsamle og formidle viden om den by- og boligsociale indsats.
Stk. 2. Centeret etableres som en selvejende institution og ledes af en bestyrelse på 8 medlemmer, der udpeges af velfærdsministeren.
Velfærdsministeren udpeger formanden, 2 uafhængige sagkyndige og et medlem.
Velfærdsministeren udpeger derudover de resterende 4 medlemmer efter indstilling fra Ministeriet for Flygtninge, Indvandring og Integration, KL, Boligselskabernes Landsforening og Landsbyggefonden.
Stk. 3. Velfærdsministeren fastsætter nærmere regler om udviklingscenterets etablering og drift.« § 2 I lov om leje af almene boliger, jf. lovbekendtgørelse nr. 187 af 27. februar 2007, foretages følgende ændring:
 1. I § 1, stk. 1, indsættes som nr. 6 :
»6) Almene boliger til særligt udsatte grupper, der er etableret efter kapitel 10 a i lov om almene boliger m.v.« § 3 Stk. 1 . Loven træder i kraft den 1. januar 2009, jf. dog stk. 2.
 Stk. 2. §§ 91 c og 172 a i lov om almene boliger m.v., som affattet ved denne lovs § 1, nr. 2 og 6, træder i kraft den 1. juli 2008.
Bemærkninger til lovforslaget Almindelige bemærkninger 1. Lovforslagets baggrund og formål 1.1. Boliger til udsatte grupper Forslaget er en udmøntning af en del af satspuljeaftalen for 2008 og skal ses som led i regeringens samlede og langsigtede indsats over for de udsatte grupper.
Det foreslås, at lov om almene boliger m.v. ændres, således at der skabes hjemmel til at gøre forsøgsordningen om tilskud til etablering af boliger til udsatte grupper  de såkaldte skæve boliger  til en permanent ordning.
Da der også efter forsøgsordningen, der blev indført i 1999, er tale om, at boligerne er almene boliger efter almenboliglovens bestemmelse, er det vigtigt at fastholde hjemlen i almenboligloven.
Det er et vigtigt element ved etableringen af boliger til udsatte grupper, at der er tale om permanente boliger, hvor beboerne - i modsætning til midlertidige boformer - bliver boende som lejere efter den almene lejelovs bestemmelser, og derfor har samme forpligtelser og rettigheder, som lejere i almindeligt alment byggeri.
Baggrunden for at etablere en forsøgsordning var at afprøve, om skæve boliger er en løsning for personer med en noget anderledes adfærd end størstedelen af befolkningen og for hjemløse, der har levet på gaden i kortere eller længere tid.
Pr. 1. januar 2007 var der givet tilsagn til 373 boliger fordelt på 50 boligafdelinger.
Boligerne er geografisk fordelt over hele landet.
 Forsøgsordningen er siden 1999 forlænget 3 gange (i 2000, 2002 og 2004). Forsøgsordningen er evalueret af eksterne evaluatorer i henholdsvis 2004 og 2006. Evalueringerne viste, at formålet med boligerne blev opfyldt, og at beboerne trives i boligerne.
1.2. Boligsocialt udviklingscenter Denne del af forslaget er også en udmøntning af en del af satspuljeaftalen for 2008 og skal ses som led i regeringens samlede og langsigtede boligsociale indsats.
Der er gennem forskellige programmer og indsatser investeret betydelige ressourcer for at bremse udviklingen i problemramte boligområder.
Senest er der med boligaftalerne i 2005 og 2006 (V, K, DF, RV) i Landsbyggefonden samlet afsat 2,2 mia. kr. til en social og forebyggende indsats i problemramte almene boligområder i perioden 2006-2010, heraf indtil 1,0 mia. kr. til huslejenedsættelser.
Hertil kommer ca. 21 mia. kr. til renoveringer og moderniseringer i perioden 2003-2012.
Indsatsen vil i de kommende år inddrage flere boligområder og flere nye aktører.
Det er derfor vigtigt, at der løbende skabes et samlet overblik dels over de erfaringer, der er gjort i forbindelse med områdebaserede indsatser dels over, hvilke indsatser der virker, således at der i de enkelte indsatsområder og projekter systematisk kan drages nytte af indvundne erfaringer.
 Da der i dag ikke eksisterer et sådant overblik, foreslås det, at der etableres et boligsocialt udviklingscenter med det formål at skabe en fast organisatorisk forankring, der kan understøtte indsamlingen og brugen af viden, erfaringer og ideer om den by- og boligsociale indsats, således at den fremtidige boligpolitiske indsats kan målrettes og effektiviseres mest muligt.
2. Lovforslagets indhold Lovforslaget indeholder følgende hovedelementer:
1) Tilskud til etablering af boligtilbud til særligt udsatte grupper, skæve boliger.
Den gældende forsøgsparagraf, § 146 a, foreslås ophævet og samtidig foreslås, at lejevilkårene for de boliger, der etableres efter det foreslåede kapitel 10 a, fastsættes efter reglerne i den almene lejelov.
 2) Etablering af et boligsocialt udviklingscenter.
2.1. Tilskud til etablering af boligtilbud til særligt udsatte grupper, skæve boliger Den nuværende forsøgsordning er hjemlet i almenboliglovens forsøgsparagraf, § 146 a.
Boligerne er således almene boliger og følger derfor lovgivningen for boliger opført efter almenboliglovens bestemmelser.
Det indebærer, at boligerne udlejes efter den almene lejelovs bestemmelser, og at der er tale om permanente boliger og ikke midlertidige boliger, hvor lejekontrakterne kun gælder for en nærmere fastsat periode.
 I tilknytning til forsøgsparagraffen er der udstedt bekendtgørelse nr. 1386 af 12. december 2006, som ændret ved bekendtgørelse nr. 342 af 16. april 2007, om tilskud til forsøg med boliger til særligt udsatte grupper (Skæve Huse).
 Det er ikke hensigten at ændre på indholdet af den nugældende ordning, men blot at videreføre de gældende regler for ordningen, som er fastsat i de nugældende bekendtgørelser.
Evalueringerne viste, at de fleste beboere i boligafdelingerne er glade for at bo i boligerne, og at hovedparten af beboerne bliver boende permanent.
Når en stor del af beboerne har fået det bedre af at have en fast bolig, skyldes det, at de er blevet mere selvhjulpne.
Efter et stykke tid i boligerne med bostøtte, kan de klare sig selv eller ønsker at klare sig selv.
En stor del af beboerne er visiteret fra herberger eller botilbud efter servicelovens bestemmelser.
Disse beboere passer godt til og drager fordel af de skæve boliger.
Det gælder specielt de mere misbrugende og udadreagerende beboere, både fordi der er rum for deres afvigende adfærd og misbrug, og fordi de har deres eget hjem og kan være sig selv.
Det er karakteristisk, at de tidligere hjemløse efter et stykke tid viser tendenser til stabilitet, ro, tryghed, mindre pres, nedsat misbrug og tro på, at de kan blive boende.
De får en identitet.
Det er også erfaringen, at beboere, der ikke er særligt kontaktsøgende, trives i boligerne.
Det er hensigten at ophæve de gældende bestemmelser om kravene til at få tilskud til etableringen af boligerne.
Indholdet af de nuværende regler vil blive videreført i en ny bekendtgørelse.
Tilskud gives i dag typisk til kommuner og boligorganisationer eventuelt i samarbejde.
Men også privatpersoner, private organisationer, selskaber, fonde, selvejende institutioner, foreninger, afdelinger af almene boligorganisationer og almene selvejende institutioner kan ansøge om midler til etablering af boligerne.
Forslaget skal derfor ses som et signal til kommende bygherrer og lejere om, at der fortsat kan søges om støtte til etablering af boliger til målgruppen.
Efter de gældende bestemmelser kan boligerne etableres som nybyggeri, ombygning eller tilbygning til eksisterende ejendom.
Tilskuddet til etablering af boligerne ydes som et engangsbeløb, og størrelsen af tilskuddet afhænger af boligernes udstyr, indretning og størrelse.
Det største tilskud opnås, såfremt boligen har en vis størrelse og er handicapvenlig, eller kan bebos af par.
Den mest populære bebyggelsesform for beboerne er enkelthuse  mindre pavilloner typisk på 30-40 m².
I forbindelse med færdiggørelsen af boligerne til udsatte grupper ydes der tilskud til ansættelse af en person, der kan yde bostøtte til beboerne i forbindelse med indflytningen i boligerne.
Personen kaldes i daglig tale social vicevært og er beboerne behjælpelig med at finde sig til rette i boligen og kan samtidig træde til som mægler i konfliktsituationer beboerne imellem.
Der skal udvikles en model til at måle effekt af skæve boliger.
Der vil blive målt på til- og fraflytning af boligerne med henblik på at vurdere, om beboerne er i stand til at opretholde en permanent bolig.
2.2. Etablering af et boligsocialt udviklingscenter Et boligsocialt udviklingscenters hovedopgave skal være at skabe de nødvendige forudsætninger for, at by- og boligpolitikken i bred forstand kan medvirke til at bekæmpe negativ social arv, sikre sammenhængskraften i samfundet og sikre lige muligheder for alle.
 Ved at afsætte midler til et by- og boligsocialt udviklingscenter sikres det konkret:
 1) At der skabes den nødvendige helhedsorientering i de boligsociale indsatser og boligpolitikken som helhed, herunder især i samspillet med en række andre overordnede politikområder som f. eks. uddannelses-, integrations-, beskæftigelses-, socialpolitikken og planområdet.
 2) At der på et systematisk grundlag opbygges en viden om, hvad der skaber positive forandringer i problemramte boligområder.
 3) At der løbende sættes fokus på gode og dårlige erfaringer i de igangværende og kommende indsatser, sådan at midlerne bruges bedst muligt.
 4) At den indsamlede viden, den løbende rådgivning og centerets anbefalinger kan anvendes som grundlag for politiske beslutninger.
Problemerne i udsatte by- og boligområder spænder bredt fra fysiske og arkitektoniske til sociale og sundhedsmæssige problemstillinger.
Det er derfor afgørende, at centeret opsamler og formidler viden om såvel arkitektur- miljø- beskæftigelses-, integrations-, uddannelses-, social- og sundhedspolitiske indsatser som mere generelt om helhedsplaner og egentlige helhedsorienterede område- og byfornyelsesindsatser.
Centeret skal både inddrage internationale erfaringer og erfaringer fra tidligere indsatser som f.eks. kvarterløft.
Landsbyggefonden skal ved den støttesagsbehandling, fonden foretager i forbindelse med boligsociale helhedsplaner m.v., kunne trække på den viden, som opbygges i centeret.
Centeret skal ligeledes overvåge de lokale indsatser ude i kommunerne og rådgive efter behov.
I den forbindelse skal centeret formidle identificerede problemstillinger om de lokale indsatser til Landsbyggefonden.
 Velfærdsministeriet og andre ministerier skal kunne trække på centerets viden i forhold til at fastsætte de overordnede rammer for boligsociale indsatser og bypolitik generelt.
Centeret skal endvidere understøtte relationerne mellem forskning, uddannelse og praksis, således at forskning fra SBi (Statens Byggeforskningsinstitut), SFI (Socialforskningsinstituttet - Det nationale forskningscenter for velfærd) og universiteterne bliver samlet og formidlet til kommuner, boligorganisationer, praktikere, uddannelsesudbydere og andre aktører.
Samtidig skal centeret være en kilde til inspiration for forskningsinstitutionerne, således at centeret bliver et bindeled mellem forskningsverdenen og kommuner, boligorganisationer og andre institutioner, der arbejder med boligsociale indsatser.
Målgruppen for det boligsociale udviklingscenter er overordnet de mange borgere, der bor i problemramte boligområder, og som oplever et sammenfald af problemer som f.eks. ledighed, sociale problemer, kriminalitet og manglende integration i det omgivende samfund.
Landsbyggefonden har i 2006 og 2007 ydet støtte til boligområder med i alt 70.000 boliger, men flere boligområder vil komme med i de kommende års indsats.
Hertil kommer områder omfattet af byfornyelsen.
Centerets direkte målgruppe er kommuner, boligorganisationer og andre aktører, som i dag arbejder med boligsociale indsatser i problemramte områder.
Effekten af centerets bidrag til udførelsen og opfølgningen på de boligsociale indsatser skal løbende sandsynliggøres.
Centeret skal ved dets etablering opstille klare målbare mål for dets virke.
Ved udgangen af fjerde år skal der laves en samlet evaluering af resultatet af centerets arbejde.
3. Ligestillingsmæssige konsekvenser Forslaget om de skæve boliger er blevet relevanstestet og ligestillingsvurderet.
Skæve boliger er i lige høj grad en løsning for mænd og kvinder i målgruppen.
Boligerne er beregnet til personer, der har en anderledes adfærd, og som derfor kun meget vanskeligt kan rummes inden for normalt boligbyggeris rammer.
Der er ikke på forhånd baggrund for at antage, at den øgede rummelighed skal have forskellig karakter for kvinder og mænd.
Lovforslaget normerer ikke den specifikke indsats, som i øvrigt gøres for at normalisere beboerne, hvorfor spørgsmålet, om der er forskel på den mest hensigtsmæssige måde at løse denne opgave på, ikke er relevant i forhold til lovforslaget.
4. Økonomiske og administrative konsekvenser for det offentlige Til skæve boliger afsættes der en ramme på 12 mio. kr. årligt, som fordeles med 9 mio. kr. til etablering af boliger og 3 mio. kr. til bostøtte til beboerne i forbindelse med indflytning i boligerne.
I perioden 2009-2011 dækkes beløbet af satspuljen og fra 2012 er der tale om et permanent træk.
Et boligsocialt udviklingscenter skønnes at kunne etableres og drives for et årligt beløb på 10 mio. kr.
Halvdelen heraf kan finansieres af Landsbyggefonden, således at Landsbyggefonden i perioden 2008-2011 afsættes 5 mio. kr. om året.
Den anden halvdel finansieres i henhold til satspuljeaftalen for 2008, således at der afsættes 5 mio. kr. årligt (PL-niveau 2008) over satspuljen i den nævnte periode.
For boliger til udsatte grupper er der tale om en frivillig ordning for kommuner og andre bygherrer.
Der er således ikke tilsigtet kommunale merudgifter.
De kommunaløkonomiske konsekvenser skal forhandles med KL.
5. Økonomiske og administrative konsekvenser for erhvervslivet Forslaget indebærer ikke økonomiske og administrative konsekvenser for erhvervslivet.
6. Administrative konsekvenser for borgerne Forslaget har ikke nogen administrative konsekvenser for borgerne.
7. Miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget indeholder ingen EU-retlige aspekter.
 9. Hørte myndigheder, organisationer m.v.
 Lovforslaget har været sendt i høring hos: Advokatrådet, Akademisk Arkitektforening, Alzheimerforeningen, Andelsboligforeningernes Fællesrepræsentation, Ankestyrelsen, Arbejderbevægelsens Erhvervsråd, BAT-Kartellet, Boligselskabernes Landsforening, BOSAM, Brugerforeningen for aktive stofmisbrugere, Bygherreforeningen i Danmark, Byggematerialebranchen, Byggeskadefonden, Byggesocietetet, Centerlederforeningen, Danske Ark, Danmarks Lejerforening, Dansk Byggeri, Danske Regioner, DANSKE ÆLDRERÅD, Danske Handicap Organisationer (DHO), Det Centrale Handicapråd, Domstolsstyrelsen, Ejendomsforeningen Danmark, Erhvervs- og Selskabsstyrelsen, Finansrådet, Finanstilsynet, Foreningen af Rådgivende Ingeniører, Håndværksrådet, Jyske Grundejerforeninger, KL, Kommunekredit, Konkurrencestyrelsen, Landsforeningen af tidligere og nyværende psykiatribrugere  LAP, Landsforeningen Ældresagen, Landsbyggefonden, Landsforeningen Bedre Psykiatri, Landsforeningen SIND, Landsforeningen af VæreSteder (LVS), Lejernes Landsorganisation, Organisationen af Selvejende Institutioner, Programbestyrelsen vedr. regeringens strategi mod ghettoisering, Realkreditrådet, Rådet for Socialt Udsatte, Sammenslutningen af Nærudvalg i Danmark - SAND, Socialforskningsinstituttet, SBi (Statens Byggeforskningsinstitut), SBH  Sammenslutningen af boformer for hjemløse i Danmark, Socialchefforeningen, Styrelsen for Social Service, Ældreboligrådet, Ældremobiliseringen, Økonomistyrelsen.
10. Sammenfattende skema Bemærkninger til lovforslagets enkelte bestemmelser Til § 1 1) Systematisk at overvåge effekten af igangværende indsatser.
 2) Sikre at ny viden om indsatser med dokumenteret effekt indsamles og formidles til praktikere, boligorganisationer, kommuner og centrale aktører.
 3) Udvikle ny viden om by- og boligsociale indsatser.
 4) Rådgive om gennemførelse og organisering af nye og igangværende lokale indsatser.
 5) Rådgive Landsbyggefonden, Velfærdsministeriet og andre aktører inden for by- og boligområdet med udgangspunkt i den viden, centeret opbygger.
