Pressenævnets kendelse i sag nr. 16-70-01054 En borgers klage over Politikens omtale af PSO-afgiften behandles ikke En borger klagede over forskellige mediers omtale af PSO-afgiften (Public Service Obligations-afgift), som har betydning for størrelsen på forbrugeres elregning.
Borgeren var ikke personligt omtalt i artiklerne og var derfor ikke klageberettiget.
Pressenævnet afviste derfor at behandle klagen.
 Pressenævnets formand udtaler:
[Klager] har klaget over en række artikler, hvor han ikke selv er omtalt eller afbilledet.
Artiklerne omtaler PSO-afgiften (Public Service Obligations-afgiften), som har betydning for størrelsen af forbrugernes elregning.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Da [Klager] hverken direkte eller indirekte personligt er omtalt, afbildet eller på anden måde identificeret i artiklerne, har han ikke en sådan retlig interesse, at der er grundlag for at behandle klagen.
Det forhold, at [Klager] selv betaler PSO-afgift, kan heller ikke føre til, at han er klageberettiget.
 Klagen afvises herefter uden nærmere behandling, jf. medieansvarsloven § 43, stk. 2, nr. 2.a.
 [Klager] har klaget til Pressenævnet over artiklerne Store firmaer vil beholde grøn elafgift (forsidehenvisning) og NOVOZYMES: Dem, der ødelægger klimaet, ender med at dø begge bragt den 24. september 2016, Folketingsår: 10 vigtige lovforslag bragt den 5. oktober 2016, Lars Løkke Rasmussen uskyder sin 2025-plan for at undgå lynvalg (forsidehenvisning) bragt den 1. november 2016 samt Boligejere risikerer flere års ventetid i klagesager bragt den 2. november 2016 i Politiken, idet han mener, at god presseskik er tilsidesat.
 Sagen er behandlet sammen med sag nr. 16-70-01052, [Klager] mod Dagbladet Information, sag nr. 16-70-01053, [Klager] mod Jyllands-Posten, sag nr. 16-70-01055, [Klager] mod Dagbladet Børsen og sag nr. 16-70-01056, [Klager] mod Berlingske.
 Artiklerne beskriver navnlig Danmarks PSO-afgift (Public Service Obligations-afgift), som forbrugere opkræves via deres elregning. [Klager] er ikke selv nævnt eller afbilledet i artiklerne.
[Klager] har til støtte for klagen blandt andet anført, at han arbejder som pressechef i partiet Alternativet, men at klagen indgives af ham personligt.
Han ønsker at få afprøvet, hvorvidt han og alle andre borgere i et demokrati kan siges indirekte at være omtalt og derved klageberettiget over artiklerne.
Et demokratis beskaffenhed er afhængigt af, at medierne viderebringer korrekte oplysninger.
Det har man som borger retlig interesse i.
Artiklerne omhandler klagers og andre borgeres livsvilkår og fremtidige muligheder.
[Klager] har videre anført, at klagen drejer sig om mediernes omtale af, at EU skulle have afgjort, hvorvidt PSO-ordningen er ulovlig, ugyldig eller traktatstridig.
Det er ikke korrekt, selvom det fremgår af medieomtalen. [Klager] har henvist til DR-udsendelsen Detektor fra 1. december 2016, der sætter fokus på emnet.
 Pressenævnets formand udtaler:
[Klager] har klaget over en række artikler, hvor han ikke selv er omtalt eller afbilledet.
Artiklerne omtaler PSO-afgiften (Public Service Obligations-afgiften), som har betydning for størrelsen af forbrugernes elregning.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Da [Klager] hverken direkte eller indirekte personligt er omtalt, afbildet eller på anden måde identificeret i artiklerne, har han ikke en sådan retlig interesse, at der er grundlag for at behandle klagen.
Det forhold, at [Klager] selv betaler PSO-afgift, kan heller ikke føre til, at han er klageberettiget.
 Klagen afvises herefter uden nærmere behandling, jf. medieansvarsloven § 43, stk. 2, nr. 2.a.
 Afgjort den 16. december 2016.
