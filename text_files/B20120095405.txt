Bekendtgørelse om fusion af en sparekasse med et aktieselskab, som har tilladelse til at drive pengeinstitutvirksomhed I medfør af § 206, stk. 1, i lov om finansiel virksomhed, jf. lovbekendtgørelse nr. 705 af 26. juni 2012, fastsættes:
 § 1. Bekendtgørelsen finder anvendelse på tilfælde, hvor en sparekasse overtager et aktieselskab, der har tilladelse til at drive pengeinstitutvirksomhed (bank eller sparekasseaktieselskab) ved uegentlig fusion med sparekassen som det fortsættende pengeinstitut.
 § 2. Ved fusion af en sparekasse og et aktieselskab, som har tilladelse til at drive pengeinstitutvirksomhed med sparekassen som det fortsættende pengeinstitut finder § 237, stk. 1, stk. 3, nr. 1-9, og stk. 4, § 238, stk. 1, § 239, stk. 1 og 3, § 241, stk. 1, 1. pkt., og stk. 2-4, § 242, 1. pkt., § 243, § 244, § 245, stk. 1, stk. 3-5, stk. 6, nr. 1-4 og 6-7, og stk. 7, § 246, § 248, stk. 1, § 249, § 250, stk. 1, nr. 1-3, og stk. 2-3, § 251, stk. 1 og 2, og § 252 i lov om aktie- og anpartsselskaber (selskabsloven) anvendelse med de nødvendige tilpasninger.
Stk. 2. Fusionen anses for gennemført, når betingelserne i selskabslovens § 250, stk. 1, er opfyldt, og erhvervs- og vækstministeren har givet tilladelse til fusionen i henhold til § 204 i lov om finansiel virksomhed.
Samtidig anses det ophørende pengeinstitut for opløst, og dets rettigheder og forpligtelser anses for overgået som helhed til den fortsættende sparekasse.
 § 3. Ved fusioner efter denne bekendtgørelse skal selskabslovens omtale af kapitalselskaber forstås som henholdsvis den fortsættende sparekasse og det ophørende pengeinstitut.
 Stk. 2. Ved fusioner efter denne bekendtgørelse skal selskabslovens omtale af det centrale ledelsesorgan for så vidt angår den fortsættende sparekasse forstås som bestyrelsen.
 Stk. 3. I § 239, stk. 1, 2. og 3. pkt., i selskabsloven skal årsregnskabsloven forstås som bekendtgørelse om finansielle rapporter for kreditinstitutter og fondsmæglerselskaber m.fl..
 Stk. 4. Ved fusioner efter denne bekendtgørelse skal selskabslovens omtale af generalforsamlingen for så vidt angår den fortsættende sparekasse forstås som repræsentantskabet henholdsvis repræsentantskabsmødet.
§ 4. Aktionærerne i det ophørende pengeinstitut vederlægges kontant eller ved ombytning af deres aktier til garantbeviser i den fortsættende sparekasse.
Vederlaget skal være rimeligt og sagligt begrundet.
 § 5. Bekendtgørelsen træder i kraft den 28. september 2012.
