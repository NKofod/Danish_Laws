 Vejledning om indsamling, transport og bortskaffelse af køkken- og madaffald fra skibe og fly i international fart i havne og lufthavne samt andet kategori 1-affald fra grænsekontrolsteder og toldkontrollen m.v.
(Til veterinærafdelingerne) Indledning Køkken- og madaffald, der føres fra skibe og fly i international fart, er kategori 1-materiale, jf. forordning (EF) nr. 1774/2002, artikel 4, stk. 1, litra e.
Denne vejledning beskriver reglerne for indsamling, transport og bortskaffelse af køkken- og madaffald fra skibe og fly i international fart, samt veterinærafdelingernes kontrol heraf.
Vejledningen beskriver endvidere grænsedyrlægens kontrol med indsamling, transport og bortskaffelse af kategori 1-affald fra godkendte grænsekontrolsteder og toldkontrollen.
Vejledningen omfatter også køkken- og madaffald fra boreplatforme, der provianterer med ikke-konforme fødevarer fra tredjelande.
Dette køkken- og madaffald skal også betragtes som kategori 1-materiale.
Kapitel 1 Definition Ved international fart forstås transport ad søvejen eller med fly fra tredjeland til enhver af medlemsstaterne.
Det er ligegyldigt, om de pågældende transportmidler er EU-baserede, det afgørende er, hvorvidt de opererer internationalt, dvs. med inddragelse af tredjelande, i modsætning til indenlandsk, dvs. kun indenfor EU-medlemsstaterne.
Kapitel 2 Indsamling af køkken- og madaffald fra skibe eller fly i international fart samt fra visse boreplatforme Køkken- og madaffald fra skibe i international fart kan indsamles på to måder:
 Affaldet kan indsamles i en eller flere containere, som havnen på ad hoc basis opstiller ved den kajplads, hvor skibet skal lægge til, efter at skibsføreren på forhånd har underrettet havnen om, at skibet ønsker at fraføre køkken- og madaffald, eller  affaldet kan indsamles i en eller flere beholdere, som havnen har opstillet stationært på udvalgte steder i havnen.
 Køkken- og madaffald fra fly i international fart indsamles af cateringvirksomheder, som opbevarer affaldet i containere, der er opstillet i virksomheden.
 Køkken- og madaffald fra boreplatforme, der provianterer med ikke-konforme fødevarer fra tredjelande, skal indsamles i en eller flere containere, som havnen eller lufthavnen på ad hoc basis opstiller ved den landingsplads, hvor helikopteren lander, efter at den ansvarlige på boreplatformen på forhånd har underrettet havnen eller lufthavnen om, at boreplatformen ønsker at fraføre køkken- og madaffald som kategori 1-materiale.
Kapitel 3 Indsamling af andet kategori 1-affald Animalske produkter, der konfiskeres af Skat i forbindelse med toldkontrollen af indrejsendes bagage, skal indpakkes i plastposer og opbevares i beholder eller fryser, der er placeret således, at uvedkommende ikke kan få adgang til produkterne.
 Rester af animalske produkter, der stammer fra veterinærkontrollen, skal opbevares i beholder eller fryser, der er placeret på grænsekontrolstedet.
Kapitel 4 Vilkår for containere, beholdere og køretøjer Containere, beholdere og køretøjer, der anvendes eller er bestemt til at blive anvendt til indsamling og transport af køkken- og madaffald fra skibe eller fly i international fart samt andet kategori 1-affald, jf. kapitel 2, skal være:
 udformet således, at uvedkommende (mennesker og dyr) ikke kan få adgang til affaldet,  udformet således, at de er tildækkede, fuldstændig vandtætte og hindrer lækage under transport, og  forsynet med en etiket med følgende påskrift, som skal være klart læselig: »KATEGORI 1-MATERIALE - KUN TIL BORTSKAFFELSE«.
Køretøjer, der alene anvendes til transport af vandtætte og lækagesikre containere eller beholdere med køkken- og madaffald, og som ikke kommer i kontakt med kategori 1-materiale, skal kun være forsynet med den nævnte etiket, når køretøjet transporterer containerne eller beholderne.
Kapitel 5 Transport og bortskaffelse af køkken- og madaffald m.v.
 Køkken- og madaffald fra skibe og fly i international fart samt andet kategori 1-affald, jf. kapitel 2, skal uden unødig forsinkelse transporteres til et godkendt forbrændingsanlæg, hvor affaldet skal vejes og derefter destrueres ved forbrænding eller medforbrænding.
Affaldsproducenten (havnen eller lufthavnen) skal følge anvisningerne i kommunens standardregulativ for erhvervsaffald.
Kommunalbestyrelsen skal sikre, at forbrændingsegnet affald bliver forbrændt på dertil godkendte anlæg, jf. § 44 i Miljøministeriets bekendtgørelse nr. 48 af 13. januar 2010 om affald.
 Transportøren skal føre fortegnelser over:
 Dato for transport af affaldet til forbrændingsanlægget,  at affaldet er kategori 1-materiale som skal bortskaffes ved forbrænding eller medforbrænding,  mængden af affald,  navn på afsender af affaldet, dvs. havnen, lufthavnen, ejeren af cateringvirksomheden eller grænsekontrolstedet, og  det modtagende forbrændingsanlægs navn og adresse samt evt. godkendelsesnummer.
Kapitel 6 Handelsdokumenter og fortegnelser Køkken- og madaffald fra skibe og fly i international fart samt andet kategori 1-affald, jf. kapitel 2, skal under transporten være ledsaget af et handelsdokument, som skal angive:
 Dato for transport af affaldet til forbrændingsanlægget,  at affaldet er kategori 1-materiale som skal bortskaffes ved forbrænding eller medforbrænding,  mængden af affald,  materialets oprindelsessted, dvs. indsamlingsstedet, f.eks.
Esbjerg Havn,  transportørens navn og adresse, og  det modtagende forbrændingsanlægs navn og adresse samt evt. godkendelsesnummer.
Handelsdokumentet skal udfærdiges i mindst tre eksemplarer (en original og to kopier). Originaleksemplaret skal ledsage forsendelsen til forbrændingsanlægget.
Forbrændingsanlægget skal opbevare dokumentet i mindst to år.
Afsender af affaldet, dvs. havnen, lufthavnen, ejeren af cateringvirksomheden eller grænsekontrolstedet, opbevarer den ene kopi og transportøren opbevarer den anden.
Handelsdokumentet skal på forlangende forevises veterinærafdelingen.
 Såfremt transportøren og forbrændingsanlægget er samme virksomhed, kan man nøjes med at udfærdige handelsdokumentet i to eksemplarer (en original og en kopi). Originalen opbevares af forbrændingsanlægget og kopien opbevares af afsender.
 Havnen, lufthavnen, ejeren af cateringvirksomheden eller grænsekontrolstedet skal føre fortegnelser over:
 Dato for transport af affaldet til forbrændingsanlægget,  at affaldet er kategori 1-materiale som skal bortskaffes ved forbrænding eller medforbrænding,  mængden af affald,  om muligt entydig beskrivelse af producenten af affaldet, f.eks. navn på skib og rutenummer på fly,  transportørens navn og adresse, og  det modtagende forbrændingsanlægs navn og adresse samt evt. godkendelsesnummer.
Kapitel 7 Dokumentation for destruktion ved forbrænding eller medforbrænding Dokumentationen for forbrændingen eller medforbrændingen af affaldet, i form af en vejeseddel eller lignende fra forbrændingsanlægget, skal indeholde følgende data:
 Dato for forbrænding eller medforbrændingen,  affaldets nettovægt, og  navn på afsender af affaldet, dvs. havnen, lufthavnen, ejeren af cateringvirksomheden eller grænsekontrolstedet.
 Dokumentationen for forbrænding skal på forlangende forevises grænsedyrlægen.
 Forbrændingsanlægget skal føre fortegnelser over:
 Dato for modtagelse af affaldet på forbrændingsanlægget,  at affaldet er kategori 1-materiale som skal bortskaffes ved forbrænding eller medforbrænding,  mængden af affald,  navn på afsender af affaldet, dvs. havnen, lufthavnen, ejeren af cateringvirksomheden eller grænsekontrolstedet, og  transportørens navn og adresse.
Kapitel 8 Kontrolforanstaltninger Veterinærafdelingen kontrollerer stikprøvevis indsamling, transport og bortskaffelse ved forbrænding eller medforbrænding af køkken- og madaffald fra skibe og fly i international fart samt andet kategori 1-affald, jf. kapitel 2.
 Veterinærafdelingen kontrollerer bl.a.
 at de krævede handelsdokumenter, fortegnelser og dokumentation for forbrænding eller medforbrændingen (vejesedler) udarbejdes, og  at containere, beholdere og køretøjer opfylder bestemmelserne i kapitel 4.
