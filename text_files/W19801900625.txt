 Udtalt, at en 23-årig kvinde, der efter afslutningen af sin skolegang  

 havde haft en megen beskeden kontakt med erhvervslivet og som umiddelbart før  

 ansøgning om invalidepension havde indgået ægteskab med faderen til sit barn,  

 ikke burde bedømmes på baggrund af arbejde i husførelse i eget hjem.
 MEDDELELSE OM AFGØRELSEN:
 En 23-årig kvinde ankede over afslag på invalidepension.
Efter afslutning af skolegang (9. klasse - hjælpeskole) havde hun arbejdet  

 i huset i 14 dage.
Derefter havde hun i 1/2 år i 1976 haft et barn i  

 dagpleje.
I slutningen af 1978 fik hun et barn.
Hun havde samlevet med barnets fader  

 siden 1976 og i april 1979 indgik de ægteskab.
 Ægtefællens arbejdsindtægter havde i 1977, 1978 og 1979 været: ca. 53.000  

 kr., 30.000 kr. og 85.000 kr.
 Om ansøgerens helbredstilstand var oplyst, at hun var dårligt begavet,  

 havde svækket syn på venstre øje og desuden var hun overvægtig.
Hun var i 1978 i en 5 måneders periode blevet arbejdsprøvet på en  

 revalideringsvirksomhed, men havde under arbejdsprøvningen haft mange  

 sygedage.
Værkstedet, hvor hun havde arbejdet, havde udtalt, at det var gået  

 godt arbejdsmæssigt, men at ansøgeren havde haft et meget lavt tempo.
Det var  

 værkstedets overbevisning, at det ville være umuligt at få hende placeret på  

 arbejdsmarkedet.
 Hun var i 1980 undersøgt af en psykolog, der udtalte, at ansøgerens  

 intellektuelle funktionsniveau var vurderet til at ligge i den øverste del af  

 området »inferioritas intellektualis« (sinkestadium og åndsvaghed i  

 letteste grad). Psykologen fandt, at ansøgerens svageste side over for  

 praktisk arbejde var hendes langsomhed, mens kvaliteten af hendes arbejde var  

 tilfredsstillende.
Revaliderings- og pensionsnævnet havde på grund af ansøgerens beskedne  

 kontakt med erhvervslivet bedømt hende som husmoder.
Da hun skønnedes at  

 kunne klare det huslige arbejde i hjemmet, fandtes hun ikke berettiget til  

 invalidepension.
Ankestyrelsen fandt, at det i denne situation, hvor pågældende dog havde  

 haft en begrænset beskæftigelse og søgt at opnå tilknytning til  

 arbejdsmarkedet gennem revalideringsforsøg, ikke var rimeligt, at hendes  

 indgåelse af ægteskab skulle medføre, at bedømmelsen skete på baggrund af  

 arbejde i husførelse i eget hjem.
Der blev lagt vægt på hendes alder og  

 sociale forhold.
 Hun skønnedes dog ikke at opfylde betingelserne for invalidepension, idet  

 man under hensyntagen til hendes unge alder og helbredstilstand ikke fandt,  

 at der forelå en sådan fysisk eller psykisk invaliditet, at invalidepension  

 kunne tilkendes.
