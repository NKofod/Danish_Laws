Nr LSF 230 Forslag til Lov om ændring af lov om benzinforhandlerkontrakter Fremsat af Ole Espersen (S) Erling Christensen (S) Pia Gjellerup (S) Søren  

 Hansen (S) Frank Jensen (S) Tove Lindbo Larsen (S) Lissa Mathiasen (S) den 18. april 1989 Vedtaget ved tredjebehandling den 2. juni 1989 Lov nr. 376 af 07/06/1989 § 1 I lov nr. 234 af 6. juni 1985 om benzinforhandlerkontrakter foretages  

 følgende ændringer:
 1. § 1, stk. 2, affattes således:
»Stk. 2. Ved benzinforhandlerkontrakter forstås i denne lov også  

 servitutter eller deklarationer, der tinglyses med en leverandør af  

 motorbrændstoffer som påtaleberettiget, og hvorved det forbydes andre  

 leverandører end den påtaleberettigede at levere motorbrændstoffer til  

 ejendommen til videresalg, uanset om der aktuelt forhandles motorbrændstoffer  

 fra ejendommen.
Endelig forstås ved benzinforhandlerkontrakter i denne lov  

 tinglyste servitutter eller deklarationer, hvorved en leverandør af  

 motorbrændstoffer meddeles køberet eller forkøbsret til den pågældende  

 ejendom.« 2. I § 2, stk. 2, ændres »§ 1, stk. 1,» til: »§  

 1«.
 3. Efter § 3 indsættes:
» § 3 a.
Forpagtningskontrakter, der indgås mellem en  

 leverandør af motorbrændstoffer og en forhandler, der har forpagtet  

 leverandørens ejendom, kan fra leverandørens (bortforpagterens) side tidligst  

 opsiges med 1 års varsel.
Samme mindste varsel kræves til væsentlige  

 vilkårsændringer med hjemmel i en forpagtningskontrakt.
 Stk. 2. Det i stk. 1 anførte indskrænker ikke leverandørens  

 (bortforpagterens) adgang til efter dansk rets almindelige regler at ophæve  

 kontraktforholdet i tilfælde af misligholdelse.
Stk. 3. Opsiges en forhandler, der driver sin virksomhed på grundlag af  

 forpagtningskontrakt med leverandøren, kan der gives forhandleren erstatning  

 for opsigelsen.
Ved fastsættelse af en eventuel erstatning tages der navnlig  

 hensyn til længden af det tidsrum, hvori forpagtningsforholdet har varet,  

 værdien af kundekredsen, virksomhedens nettooverskud, værdiforringelsen af  

 forpagterens inventar og lignende ved fraflytning, medmindre bortforpagteren  

 overtager dette i medfør af stk. 4, forpagterens flytteudgifter samt vægtige  

 indvendinger mod forpagterens person eller forretningsførelse, hans  

 behandling af det forpagtede anlæg og hans forbedringer af dette.
Stk. 4. Ved forpagtningsforholdets ophør er bortforpagteren forpligtet til  

 at afkøbe forpagteren det af bortforpagteren leverede kurante varelager til  

 priser svarende til de på optællingstidspunktet gældende nettopriser samt det  

 materiel, som forpagteren som led i normal forretningsdrift har anskaffet i  

 forpagtningsperioden.
Vederlaget for dette materiel skal mindst svare til den  

 værdi, materiellet har som brugt med fortsat drift for øje.« 4. I § 4 indsættes som 2. pkt.:
»Dette gælder både i forholdet mellem salgsanlæg, der forsynes af den  

 samme leverandør, og i forholdet mellem salgsanlæg, der forsynes af den  

 pågældende leverandør, og salgsanlæg, der forsynes af andre  

 leverandører.« § 2 Loven træder i kraft den 1. juli 1989 og har bortset fra § 1, nr. 4,  

 virkning også for kontrakter, der er indgået før ikrafttrædelsestidspunktet.
Oprindeligt fremsat forslag § 1 I lov nr. 234 af 6. juni 1985 om benzinforhandlerkontrakter foretages  

 følgende ændringer:
 1. § 1, stk. 2, affattes således:
»Stk. 2. Ved benzinforhandlerkontrakter forstås i denne lov også  

 servitutter eller deklarationer, der tinglyses med en leverandør af  

 motorbrændstoffer som påtaleberettiget, og hvorved det forbydes andre  

 leverandører end den påtaleberettigede at levere motorbrændstoffer til  

 ejendommen til videresalg, uanset om der aktuelt forhandles motorbrændstoffer  

 fra ejendommen.
Endelig forstås ved benzinforhandlerkontrakter i denne lov  

 tinglyste servitutter eller deklarationer, hvorved en leverandør af  

 motorbrændstoffer meddeles køberet eller forkøbsret til den pågældende  

 ejendom.« 2. I § 2, stk. 2, ændres »§ 1, stk. 1,» til: »§  

 1«.
 3. Efter § 3 indsættes:
» § 3 a.
Forpagtningskontrakter, der indgås mellem en  

 leverandør af motorbrændstoffer og en forhandler, der har forpagtet  

 leverandørens ejendom, kan fra leverandørens (bortforpagterens) side tidligst  

 opsiges med 1 års varsel.
Samme mindste varsel kræves til væsentlige  

 vilkårsændringer med hjemmel i en forpagtningskontrakt.
 Stk. 2. Det i stk. 1 anførte indskrænker ikke leverandørens  

 (bortforpagterens) adgang til efter dansk rets almindelige regler at ophæve  

 kontraktforholdet i tilfælde af misligholdelse.
Stk. 3. Opsiges en forhandler, der driver sin virksomhed på grundlag af  

 forpagtningskontrakt med leverandøren, kan der gives forhandleren erstatning  

 for opsigelsen.
Ved fastsættelse af en eventuel erstatning tages der navnlig  

 hensyn til længden af det tidsrum, hvori forpagtningsforholdet har varet,  

 værdien af kundekredsen, virksomhedens nettooverskud, værdiforringelsen af  

 forpagterens inventar og lignende ved fraflytning, medmindre bortforpagteren  

 overtager dette i medfør af stk. 4, forpagterens flytteudgifter samt vægtige  

 indvendinger mod forpagterens person eller forretningsførelse, hans  

 behandling af det forpagtede anlæg og hans forbedringer af dette.
Stk. 4. Ved forpagtningsforholdets ophør er bortforpagteren forpligtet til  

 at afkøbe forpagteren det af bortforpagteren leverede kurante varelager til  

 priser svarende til de på optællingstidspunktet gældende nettopriser samt det  

 materiel, som forpagteren har anskaffet i forpagtningstiden.
Vederlaget for  

 dette materiel skal mindst svare til den værdi, materiellet har som brugt med  

 fortsat drift for øje«.
 4. I § 4 indsættes som 2. pkt.:
»Dette gælder både i forholdet mellem salgsanlæg, der forsynes af den  

 samme leverandør, og i forholdet mellem salgsanlæg, der forsynes af den  

 pågældende leverandør, og salgsanlæg, der forsynes af andre  

 leverandører.« § 2 Loven træder i kraft den 1. juli 1989 og har bortset fra § 1, nr. 4,  

 virkning også for kontrakter, der er indgået før ikrafttrædelsestidspunktet.
Bemærkninger til lovforslaget Almindelige bemærkninger Lov om benzinforhandlerkontrakter, der trådte i kraft den 1. januar 1986,  

 har i hovedsagen virket efter hensigten.
Vedrørende lovens forarbejder  

 henvises til Folketingstidende 1984-85, forhandlingerne sp. 5201, 6199, 10705  

 og 11078 samt tillæg A sp. 2923, tillæg B sp. 1705 og tillæg C sp. 591.
Loven har haft en gavnlig virkning for konkurrencen i  

 benzinforhandlerbranchen, idet de bestående leverandørselskabers muligheder  

 for at styre branchens forhold er blevet kraftigt reduceret.
Endvidere har  

 loven bevirket en afklaring af parternes indbyrdes retsstilling, hvilket har  

 været en medvirkende årsag til, at en meget stor del af de mange retssager,  

 der tidligere verserede mellem forhandlere og leverandørselskaber, nu er  

 blevet afsluttet forligsmæssigt.
På den anden side må det ikke overses, at siden lovens vedtagelse er der  

 sket en yderligere koncentration i branchens leverandørled, idet nogle  

 selskaber har opkøbt andre selskaber.
Skønsmæssigt 80 pct.-90 pct. af  

 branchen repræsenteres nu af 4 selskaber (Shell, Statoil, Kuwait Petroleum og  

 Texaco).
 Disse selskaber følger tilsyneladende en samordnet praksis, og der synes i  

 så henseende ikke at være forskel på de privatejede selskaber og de selskaber  

 - Statoil og Kuwait Petroleum - der ejes af fremmede stater.
 På enkelte punkter har det vist sig, at lovens hensigt ikke fuldt ud er  

 blevet opfyldt, og der er derfor behov for nogle præciseringer.
 Disse præciseringer, nemlig nærværende lovforslags § 1, nr. 1, 2 og 4,  

 indeholder ingen realitetsændringer i forhold til hensigten med forslaget til  

 lov om benzinforhandlerkontrakter, der i de almindelige bemærkninger blev  

 formuleret således:
 »Hensigten med lovforslaget er at tilvejebringe en højere grad af  

 konkurrence inden for distributionen af motorbrændstoffer, således at der  

 skabes mulighed for et frit erhvervsvalg til gavn for beskæftigelsen og  

 forbrugerne, og således at der opnås en fri konkurrence også i  

 leverandørleddet.
 Dette søges opnået først og fremmest ved:
 1) Indførelse af en almindelig adgang for de selvejende benzinforhandlere  

 til opsigelse af kontraktforholdet i forbindelse med afvikling af et  

 gældsforhold.
 2) Forbud mod tinglyste konkurrencebegrænsende bestemmelser på faste  

 ejendomme uden sammenhæng med et løbende forhandlerforhold.
 3) Regulering af afviklingen af materiellån til undgåelse af spild af  

 værdier.
 4) Beskyttelse af forpagterne/lejerne af leverandørejede benzinsalgssteder  

 mod følgerne af vilkårlige opsigelser.
5) Forbud mod konkurrenceforvridende tilskud og subsidier fra  

 leverandørselskabernes side.« Det nu fremsatte lovforslag tjener til virkeliggørelse af det således  

 formulerede mål på baggrund af, at de indhøstede erfaringer har vist, at  

 enkelte af lovens bestemmelser nødvendiggør en præcisering, for at hensigten  

 kan blive opnået.
 Forslagsstillerne har overvejet, om der er behov for en lovgivning, der  

 forbyder leverandører af motorbrændstoffer at drive virksomhed i  

 detailleddet, bl.a. på grundlag af den resolution, som  

 benzinforhandlerforeningerne i en række europæiske lande vedtog på et møde i  

 Bolzano den 3. og 4. april 1987. Resolutionen er vedhæftet lovforslaget som  

 bilag 1.
 Forslagsstillerne har imidlertid ikke fundet tilstrækkelig anledning til  

 på nuværende tidspunkt at foreslå en sådan ordning, der ville svare til, hvad  

 der allerede er gældende for bryggerier.
 I forslaget til lov om benzinforhandlerkontrakter var medtaget  

 bestemmelser til regulering af de benzinforhandlerkontrakter, der har form af  

 forpagtningskontrakter med leverandørselskabet som bortforpagter.
 Bestemmelserne herom udgik imidlertid under udvalgsbehandlingen, idet det  

 i Retsudvalgets betænkning i bemærkningerne til ændringen udtaltes, at det  

 forudsættes, at monopolmyndighederne også efter lovens ikrafttræden i videst  

 muligt omfang sikrer rimelige vilkår inden for branchen som helhed, idet  

 lovens regler skal ses som et supplement og/eller korrektiv til de i øvrigt  

 gældende lovregler m.m.
Forslagsstillerne har fra benzinforhandlernes organisation,  

 Centralforeningen af Benzinforhandlere i Danmark, modtaget en række  

 oplysninger om praksis med hensyn til leverandørselskabers behandling af  

 forpagtere.
Redegørelse herom er vedhæftet lovforslaget som bilag 2. Det er  

 forslagsstillernes opfattelse, at denne redegørelse dokumenterer behovet for,  

 at lovreguleringen også kommer til at omfatte forpagterne.
 Lovforslagets § 1, nr. 3, indeholder et sådant forslag til regulering af  

 forpagtningskontrakter, dog udformet anderledes end i det oprindelige  

 lovforslag.
Baggrunden herfor er yderligere, at Monopoltilsynet efter ikrafttrædelsen  

 af lov om benzinforhandlerkontrakter helt har ophævet den regulering af  

 forpagtningskontrakterne, som monopolmyndighederne tidligere havde  

 gennemført.
Monopoltilsynets skrivelse af 30. oktober 1986 er vedhæftet  

 lovforslaget som bilag 3.
 Der er navnlig behov for at sikre forpagterne et rimeligt opsigelsesvarsel  

 og for at sikre, at der i forbindelse med en opsigelse ydes forpagteren en  

 rimelig godtgørelse for mistet goodwill (kundekreds), for omkostninger i  

 anledning af fraflytningen samt for varelager og materiel.
 Under 1. behandling af forslag til lov om benzinforhandlerkontrakter blev  

 det af justitsministeren og af nogle af regeringspartiernes ordførere anført,  

 at man fandt det uheldigt med en lovregulering, inden det såkaldte  

 professorudvalg angående modernisering af monopolkontrollen havde afgivet  

 betænkning.
 Betænkningen fremkom i august 1986 (betænkning nr. 1075, »Fra  

 monopollov til konkurrencelov«). Betænkningen har for nærværende ikke  

 givet anledning til lovgivningsinitiativer, og det er i øvrigt  

 forslagsstillernes opfattelse, at de forslag, som betænkningen indeholder,  

 ikke vil have nogen særlig virkning for konkurrenceforholdene i  

 benzinforhandlerbranchen.
 Lovforslaget skønnes ikke at få økonomiske eller administrative  

 konsekvenser for det offentlige.
Bemærkninger til lovforslagets enkelte bestemmelser Til § 1 Til nr. 1 I forslaget til lov om benzinforhandlerkontrakter indeholdt § 1, stk. 2,  

 efter definitionen på benzinforhandlerkontrakter i § 1, stk. 1, en  

 præcisering af, at loven både skulle gælde for kontrakter med selvejende  

 benzinforhandlere og for forpagtningskontrakter.
 Efter at forpagtningskontrakterne gled ud af lovforslaget, har § 1, stk.  

 2, fået en utilsigtet begrænsende virkning for lovens anvendelsesområde, jf.  

 navnlig den nedenfor omtalte højesteretsdom af 14. marts 1988.
 Endvidere har det vist sig, at der i praksis forekommer maskerede  

 kontraktbindinger, der bør være omfattet af princippet om, at en selvejende  

 benzinforhandler eller ejeren af et benzinsalgssted med et rimeligt varsel  

 bør kunne frigøre sig fra bindinger i forhold til en bestemt leverandør.
 En sådan maskeret kontraktbinding er der for det første tale om i de  

 tilfælde, hvor et leverandørselskab i forbindelse med lukningen af et  

 benzinsalgssted foranlediger tinglyst en servitut med det pågældende  

 leverandørselskab som påtaleberettiget, hvorved det forbydes på den  

 pågældende ejendom at drive virksomhed med salg af motorbrændstoffer m.v. i  

 konkurrence med det påtaleberettigede leverandørselskab.
En sådan ordning er i realiteten ensbetydende med, at det pågældende  

 leverandørselskab uden nogen tidsbegrænsning sikrer sig en eneret til at  

 levere til den pågældende ejendom, hvis der fra denne nogen sinde skal drives  

 virksomhed med salg af motorbrændstoffer.
Ved en sådan ordning indskrænkes  

 konkurrencen på en uheldig måde, navnlig fordi de nugældende  

 planlovgivningsmæssige regler i høj grad indskrænker mulighederne for at  

 etablere benzinsalgssteder på andre ejendomme.
 Det må i denne forbindelse holdes for øje, at størstedelen af de  

 pågældende servitutter er pålagt før ikrafttrædelsen af kommuneplanloven den  

 1. februar 1977, det vil sige før kravet om kommunal godkendelse, jf.  

 kommuneplanlovens § 36.
 Det er derfor i klar modstrid med hensigten med lov om  

 benzinforhandlerkontrakter, at sådanne servitutmæssige enerettigheder for  

 enkelte leverandørselskaber kan opretholdes uden opsigelsesadgang.
 To servitutter af den pågældende art har været forelagt domstolene med  

 påstand om opsigelsesadgang i medfør af de nugældende regler i lov om  

 benzinforhandlerkontrakter, men ved Østre Landsrets dom af 17. marts 1987  

 blev det pågældende leverandørselskab frifundet, idet servitutterne ikke  

 fandtes omfattet af lov om benzinforhandlerkontrakter, jf. lovens § 1, stk.  

 2. Dommen blev stadfæstet ved Højesterets dom af 14. marts 1988 under  

 henvisning til, at en servitut om nedlæggelse af en benzinstation ikke kan  

 anses for at være en benzinforhandlerkontrakt.
 For det andet forekommer maskerede kontraktbindinger i form af tinglyste  

 køberettigheder eller forkøbsrettigheder for en leverandør af  

 motorbrændstoffer til en bestemt ejendom.
 Også sådanne ordninger indskrænker på uheldig måde konkurrencen inden for  

 distributionen af motorbrændstoffer, idet sådanne bestemmelser i praksis gør  

 det umuligt eller vanskeligt at etablere brændstofsalg på den pågældende  

 ejendom med andre leverandørvirksomheder.
 En virkeliggørelse af hensigten med lov om benzinforhandlerkontrakter  

 nødvendiggør derfor, at også sådanne tinglyste bestemmelser til fordel for et  

 bestemt leverandørselskab omfattes af lovens regler om opsigelse med rimeligt  

 varsel m.v.
Til nr. 2 Da begrebet benzinforhandlerkontrakter efter lovforslaget defineres såvel  

 i § 1, stk. 1, som i § 1, stk. 2, foreslås som konsekvensændring, at der i §  

 2, stk. 2, henvises til § 1 i sin helhed.
Til nr. 3 Efter at de af monopolmyndighederne fastsatte vilkår som nævnt i de  

 almindelige bemærkninger er ophævet, eksisterer der ingen reguleringer med  

 hensyn til, hvilke opsigelsesvarsler der kan aftales i forpagtningskontrakter  

 mellem den leverandørvirksomhed, der ejer det pågældende salgsanlæg, og den  

 benzinforhandler, der driver anlægget for egen regning og risiko.
 Navnlig er der således ingen begrænsning med hensyn til, hvor kort et  

 varsel der kan fastsættes.
 De benzinforhandlere, der driver virksomhed på forpagtningsbasis, er i en  

 ekstraordinært svag position, idet medkontrahenten ikke alene er  

 bortforpagter, men også eneleverandør.
 De forskellige leverandørvirksomheder følger i praksis ensartede  

 retningslinier ved udarbejdelsen af kontraktvilkår, og forpagterne har altså  

 heller ikke den mulighed at opnå bedre vilkår hos andre leverandører.
 I lighed med de beskyttelsesregler til fordel for svage kontraktparter,  

 som eksempelvis findes i lejelovgivningen og i funktionærlovgivningen,  

 indeholder lovforslaget bestemmelse om, at der skal sikres forpagterne et  

 rimeligt mindstevarsel fastsat til et år.
 Det mindste opsigelsesvarsel bør ikke være kortere, idet forpagterne  

 typisk selv opbygger deres kundekreds - der i opsigelsestilfælde tilfalder  

 bortforpagteren - ligesom forpagterne typisk investerer i kostbart  

 driftsmateriel.
 Konsekvensen af et sådant mindste opsigelsesvarsel må være, at der heller  

 ikke med kortere varsel kan gennemføres væsentlige ændringer i vilkårene,  

 idet noget sådant ville gøre opsigelsesbeskyttelsen illusorisk.
 For klarheds skyld præciseres i lovforslaget, at forslaget om et mindste  

 opsigelsesvarsel ikke indskrænker den almindelige adgang til efter dansk rets  

 regler at bringe kontraktforholdet til ophør ved ophævelse i anledning af  

 misligholdelse.
 Selv om fastsættelsen af et mindste opsigelsesvarsel i sig selv vil  

 indebære en beskyttelse af forpagterne mod misbrug, er det også nødvendigt at  

 sikre forpagterne rimelige vilkår i forbindelse med opsigelse.
 Hvis forpagterne ikke i tilstrækkelig grad beskyttes mod følgerne af  

 opsigelse, vil leverandøren/bortforpagteren have alt for stor mulighed for at  

 gennemtvinge ubillige kontraktvilkår i øvrigt, f.eks. med hensyn til  

 beregning af forpagtningsafgift, ved at true med opsigelse.
 Den foreslåede bestemmelse i § 3 a, stk. 3, svarer i alt væsentligt til  

 den såkaldte erhvervsbeskyttelse, der er fastsat bestemmelser om i lejelovens  

 § 89. Det må i denne forbindelse holdes for øje, at grænsen mellem  

 forpagtningsforhold og erhvervslejemål er uskarp, og det er derfor rimeligt,  

 at der i forbindelse med opsigelsesbeskyttelsen inden for disse beslægtede  

 retsforhold gælder regler, der bygger på de samme principper.
Bestemmelsen indebærer i øvrigt, at der efter domstolenes skøn ydes  

 erstatning, når der er rimelig grund til det.
Der er formuleret en række  

 kriterier, som der skal tages hensyn til.
Forholdet vil nærmere være det, at der navnlig skal ydes erstatning i  

 tilfælde, hvor forpagtningsforholdet har varet i en længere tid, hvor  

 forpagteren har opbygget en betydelig kundekreds, der vil tilfalde  

 bortforpagteren, hvor forpagteren i forbindelse med fraflytning lider tab i  

 anledning af forringelse af inventar og lignende og har større  

 flytteudgifter, samt hvor forpagteren i forpagtningstiden har forbedret  

 salgsanlægget.
På den anden side vil det tale for nedsættelse eller bortfald  

 af et i øvrigt berettiget erstatningskrav, såfremt opsigelsen begrundes  

 rimeligt med indvendinger mod forpagterens person eller forretningsførelse og  

 mod hans behandling af det forpagtede anlæg.
 Det er endvidere en nødvendig betingelse for, at opsigelsesvilkårene kan  

 karakteriseres som rimelige, således at leverandøren/bortforpagteren ikke kan  

 anvende opsigelsesmuligheden som pression, at forpagteren ved sin fratræden  

 kan få frigjort sine investeringer i varelager og materiel.
Forpagterne bekoster typisk selv varelageret, der dels består af  

 motorbrændstoffer, smøreolie m.v. og dels af diverse kioskvarer.
Efter  

 almindelige principper om forretningsoverdragelse bør det være således, at  

 erhververen, altså bortforpagteren, overtager det varelager, der er kurant,  

 til de priser, som forpagteren har betalt eller er blevet debiteret.
I øvrigt vil bortforpagteren typisk have en interesse i en sådan ordning,  

 idet forpagteren i modsat fald vil være nødsaget til at indskrænke  

 varelageret i den sidste del af forpagtningstiden med generel salgsnedgang  

 til følge.
Bortforpagteren vil normalt kunne udnytte det overtagne varelager  

 enten ved selv at sælge det under en efterfølgende selskabsdrift af  

 salgsanlægget eller ved at at sælge det til en ny forpagter.
En væsentlig del af driftsmateriellet anskaffes naturligvis af  

 bortforpagteren, men i praksis skal forpagteren selv anskaffe et vist  

 driftsudstyr, herunder navnlig vaskeanlæg, der kan løbe op i meget betydelige  

 beløb.
Det er derfor nødvendigt for at sikre forpagteren rimelige vilkår i  

 tilfælde af opsigelse, at bortforpagteren forpligtes til at overtage sådant  

 materiel til en rimelig pris.
 Bortforpagteren vil typisk have mulighed for at anvende materiellet enten  

 i forbindelse med en efterfølgende selskabsdrift af salgsanlægget eller i  

 forbindelse med indgåelse af et nyt forpagtningsforhold.
 Det understreges, at det foreslåede § 3 a, stk. 4, ikke forpligter  

 forpagteren til at afstå varelager og materiel.
Til nr. 4 § 4 i lov om benzinforhandlerkontrakter indeholder et generelt forbud mod  

 ydelse af sådanne tilskud eller andre subsidier, der kan medføre ulighed i  

 vilkårene for erhvervsudøvelsen i detailleddet.
 Der er endnu ikke anlagt nogen sag om overtrædelse af § 4, men  

 anklagemyndigheden behandler flere anmeldelser.
Under behandlingen af disse anmeldelser er der blevet rejst det spørgsmål,  

 om § 4 kun omfatter en leverandørvirksomheds forskelsbehandling af sine  

 forhandlere og de salgsanlæg, som den pågældende leverandørvirksomhed selv  

 driver.
Konsekvensen af en sådan fortolkning vil være, at § 4 slet ikke kan  

 anvendes på de leverandørvirksomheder, der enten kun har selskabsdrevne  

 salgsanlæg eller kun forhandlerdrevne.
Det ville imidlertid have uheldig virkning for konkurrenceforholdene og  

 dermed for forbrugerne, såfremt et leverandørselskab havde fri adgang til at  

 yde tilskud til sine egne anlæg, således at disse i en periode kunne sælge  

 til kunstigt lave priser.
Derved kunne konkurrerende anlæg blive  

 udkonkurreret, således at der derefter ville være mulighed for en kraftig  

 forøgelse af salgspriserne.
 Da noget sådant klart vil være i strid med formålet med § 4, foreslås  

 tilføjet til præcisering af bestemmelsen, at den gælder enhver  

 forskelsbehandling, også forskelsbehandling til skade for salgsanlæg, der  

 forsynes af andre leverandører.
Til § 2 Bortset fra § 1, nr. 3, indeholder lovforslaget ikke principielle  

 ændringer af de gældende regler, og der er således ikke behov for nogen lang  

 periode før lovens ikrafttræden med henblik på de berørte parters mulighed  

 for at indrette sig på de nye regler.
§ 1, nr. 3, må derimod karakteriseres som en principiel ændring af den  

 gældende retstilstand, hvorefter der gælder frihed med hensyn til indholdet  

 af forpagtningskontrakter, og det er derfor fundet rimeligt at bestemme, at  

 loven ikke træder i kraft straks ved bekendtgørelsen i Lovtidende.
På den  

 anden side er det af afgørende betydning for opfyldelsen af lovforslagets  

 hensigt, at loven får virkning også for kontrakter, der er indgået før  

 ikrafttrædelsestidspunktet.
 En tilsvarende bestemmelse fremgår af § 6, stk. 2, i lov om  

 benzinforhandlerkontrakter for så vidt angår de kontrakter, der omfattes af  

 loven, og dette har ikke i praksis givet anledning til problemer.
Bilag 1 Oversættelse RESOLUTION fra det internationale møde i Bolzano den 3.-4. april 1987  

 Benzinforhandlerforeningerne i de europæiske lande kræver, at indholdet i  

 kontrakterne ikke ensidigt fastlægges af olieselskaberne, men at begge parter  

 i fællesskab forhandler sig frem til indholdet samt videreudvikler dette.  

 Dette kan ske ved individuelle kontraktsforhandlinger eller ved globale  

 samtaler mellem olieselskaberne og de nationale benzinhandlerforeninger.
Den  

 nuværende praksis, efter hvilken det næsten udelukkende er olieselskaberne,  

 der fastsætter de juridiske og økonomiske kontraktvilkår, må kraftigt afvises  

 og skal inden for kort tid ændres - om nødvendigt ved, at staten i nogle  

 lande medvirker ved kontraktforhandlingerne.
Desuden gør de delegerede fra alle lande opmærksom på, at  

 benzinforhandlerne på grund af ensidigheden i kontrakternes rettigheder og  

 forpligtelser, men især på grund af den fuldstændig manglende sikkerhed med  

 hensyn til opsigelse, er økonomisk afhængige af deres leverandører, hvilket  

 er helt urimeligt.
I nogle europæiske lande findes der allerede et krav på  

 betaling af goodwill ved kontraktens ophør; dette skal gøres til et generelt  

 krav.
Desuden kræves det, at EF's direktiver, som allerede er vedtaget til  

 beskyttelse af dette erhvervsområde, overtages og respekteres i alle lande.
 Repræsentanterne fra de forskellige delegationer vurderer det som et  

 positivt eksempel, at der i nogle lande er bestræbelser i gang, der går ud  

 på, at olieselskaberne skal udelukkes fra detailhandelen.
Italien Alfonsi Vincenzo generalsekretær i FAIB Ernesto Possenti  

 vicepræsident for FAIB Schweiz Barbatti Arturo præsident for AGVS' benzin Frankrig Poignet Jules præsident/forhandlerk.
Tyskland Meyer Uwe bestyrelsesmedlem Berlin Østrig Schmid Johann direktør, Wien Spanien Augustin Melon præsident for den sp. centralorganisation Danmark Martensen, Richard formand Bilag 2 MONOPOLTILSYNET Nørregade 49 1165 København K Centralforeningen af Benzinforhandlere i Danmark Herstedvang 10 2620 Albertslund Ved skrivelse af 3. december 1985 meddelte tilsynet, at  

 Monopolrådet i sit møde den 27. november 1985 - som en konsekvens af den pr.  

 1. januar 1986 ikrafttrådte lov om benzinforhandlerkontrakter - vedtog at  

 ændre »Retningslinier for vilkår for salg af motorbrændstoffer  

 m.v.« med virkning fra lovens ikrafttrædelsestidspunkt.
 Ændringen indebar, at »Retningsliniernes« bestemmelser for så  

 vidt angår de forhandlerejede anlæg ophævedes med undtagelse af  

 bestemmelserne i punkt 1.1 om eksklusivitet for motorbrændstoffer og  

 punkterne 6 og 7 om forkøbsret og tinglysning af deklarationer på  

 forhandlerejede anlæg, der ikke eller ikke længere benyttes til salg af  

 motorbrændstoffer.
I forbindelse med ændringen af »Retningsliniernes«  

 forhandlerkontraktsdel har direktoratet foretaget en sammenligning af de  

 stadig gældende bestemmelser i »Retningslinierne« om  

 forpagtningskontrakter med EF-forordning nr. 1984/83 om anvendelse af  

 traktatens artikel 85, stk. 3, på kategorier af eksklusive købsaftaler.
Det  

 blev herved konstateret, at EF-forordningen i stor udstrækning overflødiggør  

 og på visse punkter korrigerer »Retningslinierne«.
Med henvisning til, at EF-forordningen på så vigtige områder som  

 købsbindinger og konkurrenceklausuler tilgodeser tilsynets monopolretlige  

 interesse i en regulering af samhandelsforholdene i branchen, samt for at få  

 afklaret retstilstanden på området vedtog Monopolrådet i sit møde den 29.  

 oktober 1986 at ophæve »Retningsliniernes« bestemmelser om  

 forpagtningskontrakter.
Det blev endvidere vedtaget at ophæve de  

 tiloversblevne bestemmelser om forhandlerkontrakter, jf. ovenfor, således at  

 bestemmelserne i »Retningslinierne« i deres helhed ophæves med  

 virkning fra 1. november 1986. Der henvises i øvrigt til den fremsendte  

 pressemeddelelse af 29. oktober 1986.
 Det bemærkes, at ophævelsen af »Retningslinierne« ikke  

 indebærer, at tilsynet er afskåret fra at beskæftige sig med  

 samhandelsvilkårene inden for benzinhandelen, såfremt der skulle opstå  

 forhold, som efter monopollovens bestemmelser må betegnes som urimelige.
 P.D.V.
Niels Rytter Jensen / Anders Nørregaard Bilag 3 Eksempler på vilkår og fremgangsmåder i forhold til forpagtere af  

 benzinstationer Statoil En konkret forpagtningskontrakt er underskrevet den 9. december 1980.  

 Kontrakten indeholder bestemmelse om en såkaldt brugsafgift  

 (forpagtningsafgift), og det er anført i kontrakten, at der i brugsafgiften  

 indgår betaling for bl.a. revisionshonorar, edb-behandling af regnskab,  

 administrationsgebyr, udgifter til reklame i henhold til aftale samt  

 forrentning og afskrivning.
 Der er om disse omkostninger truffet bestemmelse om, at afgiften til  

 enhver tid kan reguleres uden varsel efter bortforpagterens bestemmelse, hvis  

 der sker ændringer i de nævnte beløb.
Forpagteren har efter kontrakten pligt til at anskaffe og vedligeholde  

 materiel, som efter hans og Statoils vurdering er nødvendigt.
Statoil skal  

 til enhver tid have adgang til forpagterens regnskab.
Efter en prøvetid på 6 måneder kan forpagteren opsiges med 6 måneders  

 varsel.
Først efter 91/2 år kommer forpagteren op på 12 måneders varsel.
 Bortforpagteren har ingen pligt til ved opsigelse efter prøvetidens udløb  

 at afkøbe forpagteren det materiel, som han har anskaffet, og der ydes ingen  

 godtgørelse for mistet kundekreds.
 Hvis forpagteren selv siger op - f.eks. fordi forpagtningsafgiften er  

 blevet for høj - er det forbudt forpagteren i et år efter kontraktens ophør  

 inden for en afstand af 3 km at drive virksomhed med salg af  

 motorbrændstoffer eller at tage ansættelse i en sådan virksomhed.
Shell En konkret forpagtningskontrakt er underskrevet 27. juni 1986. Den er i  

 det væsentlige enslydende med den foran omtalte.
 Dog er forpagteren ved kontraktens § 2 pålagt en særlig pligt til at drive  

 sin virksomhed, således at den vil give Shell et godt og positivt omdømme.  

 Shell har i anledning af forpagterens udtalelser til en lokal avis i en  

 skrivelse af 8. januar 1988 truet med at ophæve kontrakten, »såfremt  

 overskridelser af nævnte § 2 sker igen, hvad enten det er i form af  

 udtalelser til pressen eller til kunder eller andre personer, som kan skade  

 Shell's virksomhed og positive omdømme«.
 Forpagtningsafgiften er fastsat på grundlag af en række forskellige  

 forhold, men der er efter kontrakten adgang til vilkårlig forhøjelse uden  

 varsel »under hensyntagen til den udvikling, der i perioden har fundet  

 sted, samt den forventede udvikling, der vil ske i samfundets økonomi og i  

 servicestationsbranchens indtjeningsforhold«.
 Denne ret til ensidig forhøjelse af forpagtningsafgiften er udbygget i en  

 skrivelse af 27. april 1987 fra Shell til samtlige forpagtere, hvori der  

 henvises til, at der ud over aftalte reguleringer »i øvrigt kan ske  

 regulering af forpagtningsafgift«.
 Videre i skrivelsen anføres:
»Det vil her være på sin plads også at orientere om et nyt element i  

 forpagtningsafgiften, som sandsynligvis træder i kraft fra den 1. januar  

 1988. Der er tale om en såkaldt potentialeafgift, hvorved forstås en afgift,  

 der pålægges de stationer, der af en eller flere grunde bør give selskabet et  

 større afkast af den investerede kapital, end det til enhver tid gældende  

 forpagtningssystem i øvrigt kan . . . Det skal understreges, at den enkelte  

 forpagters evne til at få et større eller mindre udbytte af sin indsats  

 derimod ikke vil indgå i overvejelserne.« Kontrakten indeholder nøjagtig de samme bestemmelser som den foran omtalte  

 Statoil-kontrakt angående opsigelsesvarsel, opsigelsesvilkår (ingen pligt til  

 at købe materiel og ingen erstatning for tab af kundekreds) samt eventuel  

 konkurrenceklausul.
Kuwait Petroleum En konkret forpagtningskontrakt fra 1986 indeholder i det væsentlige de  

 samme vilkår, som de foran omtalte kontrakter.
Dette gælder både med hensyn  

 til opsigelsesvarsel og opsigelsesvilkår.
 Bestemmelsen om manglende godtgørelse for tab af kundekreds er udbygget  

 med følgende bestemmelse:
»Forpagteren har ved fratræden fra servicestationen - uanset årsagen  

 hertil - ingen ret til erstatning af nogen art for goodwill, og forpagteren  

 forpligter sig til ved sin fratrædelse at overdrage bortforpagteren de for  

 virksomheden førte kundekartoteker og kundefortegnelser af enhver art uden  

 nogen form for vederlag.« Som det fremgår, gælder denne bestemmelse også fratræden, som  

 bortforpagteren selv har givet anledning til.
Et særligt forhold ved det pågældende forpagtningsforhold er, at der ved  

 særskilt tillæg til kontrakten ydes forpagteren en særlig rabat  

 »gældende indtil den projekterede ombygning er tilendebragt«.
Efter  

 det oplyste har dette vedvaret i en længere årrække, og ordningen har for så  

 vidt karakter af en adgang for bortforpagteren til forhøjelse af  

 forpagtningsafgiften efter egen bestemmelse.
Texaco En konkret forpagtningskontrakt er underskrevet i september 1984.
Kontrakten indeholder en nærmere anført forpagtningsafgift.
Det bestemmes  

 herom i den trykte tekst:
»Den ovenfor angivne forpagtningsafgift kan af Texaco A/S forlanges  

 forhøjet med et varsel på 3 måneder til den 1. i en måned«.
Der er ikke  

 anført nogen vilkår for forhøjelse, der altså er overladt til  

 bortforpagterens egen bestemmelse.
Med hensyn til opsigelsesvarslet og opsigelsesvilkår, herunder manglende  

 pligt til at afkøbe materiel og manglende pligt til at yde erstatning for tab  

 af kundekreds, indeholder kontrakten de samme bestemmelser som de foran  

 omtalte.
Det samme gælder eventuel konkurrenceklausul ved ophør.
Efter 2. behandlingen den 30. maj 1989 § 1 I lov nr. 234 af 6. juni 1985 om benzinforhandlerkontrakter foretages  

 følgende ændringer:
 1. § 1, stk. 2, affattes således:
»Stk. 2. Ved benzinforhandlerkontrakter forstås i denne lov også  

 servitutter eller deklarationer, der tinglyses med en leverandør af  

 motorbrændstoffer som påtaleberettiget, og hvorved det forbydes andre  

 leverandører end den påtaleberettigede at levere motorbrændstoffer til  

 ejendommen til videresalg, uanset om der aktuelt forhandles motorbrændstoffer  

 fra ejendommen.
Endelig forstås ved benzinforhandlerkontrakter i denne lov  

 tinglyste servitutter eller deklarationer, hvorved en leverandør af  

 motorbrændstoffer meddeles køberet eller forkøbsret til den pågældende  

 ejendom.« 2. I § 2, stk. 2, ændres »§ 1, stk. 1,» til: »§  

 1«.
 3. Efter § 3 indsættes:
» § 3 a.
Forpagtningskontrakter, der indgås mellem en  

 leverandør af motorbrændstoffer og en forhandler, der har forpagtet  

 leverandørens ejendom, kan fra leverandørens (bortforpagterens) side efter en  

 gensidig prøvetid på 6 måneder tidligst opsiges med 1 års varsel.
I  

 prøvetiden kan begge parter opsige kontrakten med 3 måneders varsel til en  

 hvilken som helst dato.
 Stk. 2. Det i stk. 1 anførte indskrænker ikke leverandørens  

 (bortforpagterens) adgang til efter dansk rets almindelige regler at ophæve  

 kontraktforholdet i tilfælde af misligholdelse.
Stk. 3. Ved forpagtningsforholdets ophør er bortforpagteren forpligtet til  

 at afkøbe forpagteren det af bortforpagteren leverede kurante varelager til  

 priser svarende til de på optællingstidspunktet gældende nettopriser samt det  

 materiel, som forpagteren efter aftale med bortforpagteren har anskaffet i  

 forpagtningsperioden.
Vederlaget for dette materiel skal mindst svare til den  

 værdi, materiellet har som brugt med fortsat drift for øje.« 4. I § 4 indsættes som 2. pkt.:
»Dette gælder både i forholdet mellem salgsanlæg, der forsynes af den  

 samme leverandør, og i forholdet mellem salgsanlæg, der forsynes af den  

 pågældende leverandør, og salgsanlæg, der forsynes af andre  

 leverandører.« § 2 Loven træder i kraft den 1. juli 1989 og har bortset fra § 1, nr. 4,  

 virkning også for kontrakter, der er indgået før ikrafttrædelsestidspunktet.
