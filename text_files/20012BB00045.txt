Fremsat den 8. januar 2002 af  

 udenrigsministeren (Per Stig Møller) Forslag til folketingsbeslutning om dansk militær deltagelse i  

 en international sikkerhedsstyrke i Afghanistan Folketinget meddeler sit samtykke til, at danske militære styrker  

 stilles til rådighed for en international sikkerhedsstyrke i  

 Afghanistan.
Bemærkninger til forslaget I.
FN s sikkerhedsråd vedtog den 20.  

 december 2001 på grundlag af FN-pagtens kapitel VII resolution 1386,  

 hvorved rådet bemyndiger indsættelse af en international  

 sikkerhedsstyrke i Afghanistan ("International Security Assistance  

 Force" eller ISAF). Ifølge resolutionen skal sikkerhedsstyrken i  

 en periode på seks måneder bistå den midlertidige afghanske  

 administration med at opretholde sikre rammer for administrationens og  

 FN-personalets aktiviteter i Kabul og omkringliggende områder.
De seneste måneders begivenheder, herunder  

 Taliban-styrets fald og oprettelsen af en midlertidig administration, har  

 ændret situationen i Afghanistan væsentligt.
Der er opstået  

 mulighed for en politisk overgangsproces og genopbygning, der på  

 længere sigt kan føre til fred og stabilitet i landet.
De afghanske parter indgik den 5. december 2001 i Bonn en  

 aftale om rammerne for en politisk overgangsproces, der i løbet af to  

 år skal føre til gennemførelsen af et demokratisk valg i  

 landet.
Aftalen indebærer dannelse af en midlertidig administration,  

 som skal fungere de kommende 6 måneder, bestående af en  

 midlertidig regering, en kommission til forberedelse af et traditionelt  

 ældreråd (Loya Jirga) og en højesteret.  

 Ældrerådet ventes afholdt inden for seks måneder med det  

 formål at udpege en overgangsregering, som skal fungere frem til  

 afholdelsen af valget.
Den midlertidige regering under ledelse af Hamid  

 Karzai blev som fastlagt i Bonn-aftalen indsat den 22. december 2001. Aftalen  

 fastslår tillige, at alle bevæbnede grupper fremover skal  

 kontrolleres af den midlertidige regering og reorganiseres med henblik  

 på etablering af en ny afghansk sikkerhedsstyrke.
I aftalen  

 anføres, at der vil gå nogen tid med at etablere en afghansk  

 sikkerhedsstyrke, og at der i den mellemliggende periode vil være behov  

 for andre foranstaltninger på det sikkerhedsmæssige område.  

 I aftalen opfordres FN s sikkerhedsråd derfor til at overveje at  

 bemyndige hurtig indsættelse af en midlertidig sikkerhedsstyrke i  

 Afghanistan.
Opfordringen blev gentaget i et brev af 19. december 2001 fra  

 den afghanske udenrigsminister til FN s sikkerhedsråd.  

 Sikkerhedsrådet bemyndigede den 20. december 2001 indsættelsen af  

 den internationale sikkerhedsstyrke.
Bemyndigelsen i resolution 1386 ligger i  

 naturlig forlængelse af tidligere sikkerhedsrådsresolutioner om  

 Afghanistan.
Den 14. november 2001 vedtog FN s sikkerhedsråd resolution  

 1378 om støtte til det afghanske folks bestræbelser på at  

 forme en politisk overgangsproces.
Med resolution 1383 af 6. december 2001  

 behandlede sikkerhedsrådet dernæst de politiske og administrative  

 dele af Bonn-aftalen.
Med den senest vedtagne resolution behandles den  

 sikkerhedsmæssige del af Bonn-aftalen.
II.
Storbritannien har indvilget i indledningsvist at  

 påtage sig rollen som leder af sikkerhedsstyrken.
På  

 militært niveau har Storbritannien drøftet styrkens  

 sammensætning med kredsen af lande, der har tilbudt at bidrage til  

 styrken.
Danmark har tilbudt en opklaringseskadron, der med diverse  

 støttepersonel omfatter ca. 200 soldater, samt et  

 ammunitionsrydningshold og et mindre antal stabsofficerer, i alt ca. 50  

 soldater.
Storbritannien har meddelt, at der alene vil være behov for  

 ammunitionsrydningsholdet, der forudses at indgå i en fælles  

 tysk-hollandsk-dansk-østrigsk bataljonskampgruppe.
Den præcise  

 størrelse af den samlede sikkerhedsstyrke er fortsat uafklaret, men  

 forventes at blive i størrelsesordenen 3.000 til 4.500 soldater.
III.
Danmark yder i forvejen et militært bidrag til  

 den amerikansk ledede militære indsats mod terrornetværk i  

 Afghanistan.
Den amerikansk ledede operation ventes at fortsætte,  

 indtil terrortruslen fra al Qaida og Taliban er elimineret.
Taliban-styret  

 har reelt mistet magten i alle dele af Afghanistan.
Operationen forventes dog  

 at pågå endnu et stykke tid, da der stadig resterer lommer med al  

 Qaida og Taliban-styrker.
Den amerikansk-ledede militære indsats og  

 indsættelsen af den internationale sikkerhedsstyrke er to separate, men  

 indbyrdes koordinerede operationer.
Den militære kommando over  

 sikkerhedsstyrken vil indledningsvis påhvile Storbritannien.
For at  

 sikre sammenhæng mellem de to operationer vil Storbritannien koordinere  

 tæt med USA ("Central Command").
IV.
Den britisk-ledede internationale sikkerhedsstyrke vil  

 have til formål at støtte de afghanske myndigheder med at  

 opretholde sikkerheden i Kabul og omkringliggende områder, hvorfra alle  

 afghanske styrker ifølge Bonn-aftalen samtidig skal  

 tilbagetrækkes.
Om nødvendigt forudses sikkerhedsstyrken tillige  

 at kunne blive indsat i andre områder i Afghanistan.
Sikkerhedsstyrken  

 forventes at bestå af et styrkehovedkvarter med underlagte enheder  

 omfattende primært en brigade med to bataljonskampgrupper samt  

 støtteenheder.
Ud over Storbritannien forventes følgende lande  

 at bidrage til styrken: Belgien, Canada, Finland, Frankrig, Grækenland,  

 Italien, Nederlandene, New Zealand, Norge, Portugal, Rumænien, Spanien,  

 Sverige, Tjekkiet, Tyrkiet, Tyskland og Østrig.
En mindre fortrop for sikkerhedsstyrken bestående af  

 britiske styrker ankom til Kabul den 22. december 2001, hvor den midlertidige  

 afghanske regering blev indsat.
Hovedstyrken ventes indsat i løbet af  

 januar 2002.
V.
Det danske militære bidrag til den internationale  

 sikkerhedsstyrke omfatter et ammunitionsrydningshold (Explosive Ordnance  

 Disposal-team ell.
EOD-hold), samt nødvendigt militærpoliti-,  

 kommunikations- og støttepersonel.
Der vil endvidere være behov  

 for et mindre antal stabsofficerer.
I alt vil det danske bidrag udgøre  

 ca. 50 soldater.
 Det danske bidrag er sammensat efter aftale med  

 Storbritannien og Tyskland.
 Det danske bidrag skal gennemføre ammunitions- og  

 minerydning samt i øvrigt bidrage til sikkerhedsstyrkens  

 opgaveløsning.
EOD-holdet forventes at skulle indgå i et  

 tysk-hollandsk-dansk ingeniørkompagni under den  

 tysk-hollandsk-dansk-østrigske bataljonskampgruppe.
Det danske  

 styrkebidrag forventes udsendt til Afghanistan sammen med den øvrige  

 sikkerhedsstyrke i løbet af januar 2002.
 Det danske styrkebidrag udsendes for en periode på  

 op til ca. seks måneder.
Danmarks bidrag forudses primært indsat i Kabul og  

 omkringliggende områder, men om nødvendigt vil der også  

 kunne blive tale om indsættelse i andre områder i Afghanistan.  

 Den internationale sikkerhedsstyrke, herunder det danske styrkebidrag,  

 udsendes med bemyndigelse fra sikkerhedsrådet til at anvende magt i  

 henhold til FN-pagtens kapitel VII.
Ud over adgang til at anvende magt i  

 selvforsvar indebærer det adgang til i fornødent omfang at  

 anvende magt til at gennemføre de pålagte opgaver.
 Der er indgået en militærteknisk aftale med  

 den midlertidige afghanske administration, der bl.a. vedrører den  

 retlige status for personel udsendt som en del af den internationale  

 sikkerhedsstyrke.
Indsættelse af det danske militære bidrag i  

 Afghanistan vil være forbundet med risiko.
Forsvarets  

 Efterretningstjeneste vurderer p.t. den militære trussel mod den  

 internationale sikkerhedsstyrke og et eventuelt dansk militært bidrag  

 indsat i Kabul og omkringliggende områder som middel.
Denne vurdering  

 baseres blandt andet på, at Nordalliancens styrker har etableret  

 kontrol med byen, og at situationen i Kabul er rolig.
Ved indsættelse i  

 andre områder i Afghanistan vurderes truslen for nærværende  

 som middel til høj.
Minefaren i Afghanistan, herunder i og omkring Kabul,  

 vurderes som værende høj.
Størstedelen af minefelter  

 udlagt i landet under kampene mod Sovjetunionen er lokaliseret.
Der er  

 imidlertid tillige udlagt minefelter af Taliban-styret.
Om disse felters  

 udbredelse og placering foreligger p.t. ingen præcise oplysninger.
Det danske styrkebidrag består af fastansat  

 personel, hvis uddannelse, erfaring og motivation er på højt  

 niveau.
Styrkebidraget råder over fuldt moderne udrustning, herunder  

 personlig udrustning.
Med personellets uddannelse og træning,  

 materiellets beskaffenhed samt iagttagelsen af nødvendige procedurer  

 vil der blive taget de bedst mulige forholdsregler over for mulige  

 faremomenter, hvorved personellet ydes den bedst mulige beskyttelse.
VI.
Regeringen finder, at Danmark bør deltage i den  

 FN-bemyndigede, internationale sikkerhedsstyrke for at medvirke til at give  

 den politiske overgangsproces, nødhjælpsindsatsen og  

 genopbygningen af Afghanistan de rette sikre rammer.
Efter mere end 20 års krig og senest Taliban-styrets  

 misrøgt af landet er Afghanistan blandt verdens mindst udviklede  

 lande.
De humanitære behov er meget betydelige og landets infrastruktur  

 og økonomi i ruiner.
FN vurderer, at omkring 7,5 mio. mennesker af en  

 befolkning på godt 26 mio. er afhængige af  

 fødevareforsyninger og anden nødhjælp udefra.
Antallet af  

 internt fordrevne anslås til 1,2 mio.
Hertil kommer næsten 4  

 millioner afghanske flygtninge i Pakistan og Iran.
 Regeringen agter at supplere det militære bidrag med  

 et betydeligt dansk humanitært bidrag på foreløbig 110  

 mio. kr. i 2002 samt et årligt bidrag på op til 100 mio. kr. de  

 næste 4-5 år til genopbygning af Afghanistan.
 En samlet dansk bidragspakke, der omfatter humanitær  

 bistand og genopbygning samt militære bidrag til både den  

 amerikansk-ledede indsats mod terrornetværk og til sikkerhedsstyrken,  

 udgør et klart signal til omverdenen om fortsat bred og omfattende  

 dansk støtte til den internationale indsats mod terrorisme og til  

 befolkningen i Afghanistan.
VII.
Dansk deltagelse i den internationale  

 sikkerhedsstyrke i Afghanistan indebærer som nævnt mulighed for,  

 at de danske styrker vil skulle anvende magt.
Der kan blive tale om  

 anvendelse af magt af en karakter, der falder inden for Grundlovens  

 § 19, stk. 2. Folketinget anmodes derfor om at meddele sit samtykke  

 til, at danske militære styrker stilles til rådighed for den  

 internationale sikkerhedsstyrke i Afghanistan.
Det danske styrkebidrag  

 indsættes efter invitation fra den midlertidige afghanske  

 administration samt i henhold til FN s sikkerhedsrådsresolution 1386 af  

 20. december 2001.
Regeringen vil løbende vurdere det danske bidrags  

 sammensætning med henblik på at sikre en effektiv  

 opgaveløsning.
Såfremt det skulle vise sig hensigtsmæssigt  

 at justere bidraget væsentligt, eller såfremt der skulle ske en  

 væsentlig ændring i opgavernes karakter, vil regeringen  

 rådføre sig med Det Udenrigspolitiske Nævn herom eller om  

 nødvendigt på ny forelægge sagen for Folketinget.
 Udsendelse vil kunne indebære udgifter i  

 størrelsesordenen godt 30 mio. kr. for en seks måneders  

 udsendelse.
