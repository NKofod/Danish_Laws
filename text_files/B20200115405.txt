Bekendtgørelse om pulje til udbredelse af ladeinfrastruktur til elbiler I medfør af tekstanmærkning nr. 121 ad 28.21.23. til § 28 på finansloven for finansåret 2020 fastsættes efter bemyndigelse:
Formål § 1. Ifølge Aftale om udmøntning af midler i puljen til grøn transport af d. 3. april 2020 mellem Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet er der afsat en pulje til grøn transport.
Denne bekendtgørelse fastlægger processen for ansøgning og tildeling af tilskud til fra puljen til udbredelse af ladeinfrastruktur til elbiler.
Puljens anvendelsesområde § 2. Ladestanderoperatører kan søge tilskud til opsætning eller opgradering af ladeinfrastruktur til elbiler langs vejnettet, jf. § 3, stk. 1. Derudover kan partnerskaber søge tilskud til udvikling og demonstration af koncepter for opsætning af ladeinfrastruktur i byer.
 Stk. 2. Som tilskudsberettiget ladeinfrastruktur er kun lyn- og hurtigladestandere omfattet.
 Stk. 3. Der vil til projekter langs motorvejsnettet udelukkende ydes tilskud til opsætning eller opgradering af lynladestandere.
Stk. 4. Hurtigladestandere defineres ved at have en ladeeffekt på mellem 50 og 149 kW.
Lynladestandere defineres ved at have en ladeeffekt på 150 kW eller derover.
Statslig tilskudspulje § 3. Den samlede pulje til udbredelse af ladeinfrastruktur til elbiler er på i alt 49,9 mio. kr. og er fordelt med 1/3 på tre puljer.
Disse tre puljer dækker tilskud til projekter langs:
 1) Motorvejsnettet.
 2) Vejnettet i byzone.
 3) Vejnettet uden for byzone.
 Stk. 2. Såfremt der er ikke-forbrugte midler i de enkelte puljer, kan disse overføres mellem puljerne.
 Stk. 3. Opsætning af lynladestandere på rastepladser på motorvejsnettet, hvor der eksisterer koncessionsaftaler, skal ske inden for de gældende regler for koncessionsaftalerne.
 Stk. 4. Opsætning af lynladestandere på rastepladser på motorvejsnettet, hvor der ikke allerede er koncessionsaftaler, betinges af en ny koncessionsaftale uden eksklusiv rettighed til rastepladsen.
 § 4. Tilskud kan udgøre op til 25 pct. af projektets totalomkostninger og maksimalt 220.000 kr. ekskl. moms pr ladestander ved opsætning af lynladestandere og 75.000 kr. ekskl. moms pr. ladestander ved opstilling af hurtigladestandere.
 Stk. 2. Vejdirektoratet kan stille vilkår for tilsagn om tilskud, herunder fastsætte en tidsfrist for gennemførelsen af tilskudsmodtagers projekt.
 Stk. 3. Det er en betingelse for tilsagnet om tilskud, at tilskudsmodtagers projekt vil kunne gennemføres inden ophør af denne bekendtgørelse, jf. § 14, stk. 2.
 § 5. Tilskudsmodtagers egenfinansiering kan ikke dækkes af andre statslige puljer eller af EU-tilskud.
Ansøgning om tilskud § 6. Ansøgning fra ladestanderoperatører om tilskud til de tre puljer, jf. § 3, stk. 1, nr. 1-3, eller partnerskaber til udvikling og demonstration af koncepter for opsætning af ladeinfrastruktur i byer, jf. § 3, stk. 1, nr. 2, indgives til Vejdirektoratet.
 Stk. 2. Der kan kun være én juridisk tilskudsmodtager pr. ansøgning, uagtet flere parter indgår i et samarbejde om et projekt, herunder i form af et partnerskab eller lign.
 § 7. Ansøgning om tilskud skal indgives ved at anvende det til enhver tid gældende ansøgningsskema med projektbeskrivelse og projektbudget på www.virk.dk.
 Stk. 2. Ansøgningsfrist annonceres på www.vejdirektoratet.dk.
 Stk. 3. Vejdirektoratet kan til enhver tid anmode om yderligere dokumentation i forbindelse med behandlingen af ansøgninger.
Forligskredsens behandling af indkomne ansøgninger § 8. Vejdirektoratet udarbejder indstilling til transportministeren om tildeling af tilskud til projekter under pulje til udbredelse af ladeinfrastruktur til elbiler.
 Stk. 2. Ved tildeling og prioritering af tilskud lægges der vægt på følgende forhold:
 1) Antallet af ladepunkter og ladeeffekten i forhold til det forventede forbrug.
 2) Hvordan der sikres en administrativ lige adgang for kunderne.
 3) Geografisk placering i forhold til eksisterende ladeinfrastruktur.
 4) Projekternes modenhed, herunder økonomiske grundlag.
 5) Antallet af elbiler, der forventes at benytte ladeinfrastrukturen.
 6) Hvorvidt projektet vil kunne gennemføres uden statslig støtte.
 7) Medfinansieringsgrad fra ansøger.
 8) Maksimal pris pr. kWh for ikke-abonnenter, herunder redegørelse for prisregulering, over de kommende 10 år .
 9) Plan for vedligeholdelse af ladeinfrastrukturen efter etablering.
 10) Projekternes CO2-påvirkning.
 Stk. 3. Transportministeren forestår på baggrund heraf forhandlinger med ordførerne fra forligskredsen, jf. § 1, om fordeling af tilskudspuljen til de enkelte projekter.
 Stk. 4. Transportministeren meddeler Vejdirektoratet, hvilke beslutninger der er truffet efter § 8, stk. 3, med henblik på, at Vejdirektoratet forestår administration heraf, jf. § 9.
 Administration og tilsyn m.v.
 § 9. Vejdirektoratet meddeler ansøgerne, om ansøgning om tilskud er imødekommet.
Stk. 2. Vejdirektoratet forestår udbetaling af puljemidler.
Dette sker, når tilskudsmodtager kan dokumentere at have afholdt samtlige udgifter, jf. § 4, stk. 1, til projektet.
Stk. 3. Ændring af et projekt, hvor Vejdirektoratet har meddelt tilsagn om tilskud, skal godkendes af Vejdirektoratet, inden ændringen iværksættes.
Vejdirektoratet kan godkende ændringen, hvis den efter Vejdirektoratets vurdering er i overensstemmelse med projektets formål.
Stk. 4. Tilskudsmodtager skal senest den 1. august hvert år afrapportere skriftligt om projektets status til Vejdirektoratet.
Der skal endvidere foretages afrapportering af det endelige projekt.
Stk. 5. Vejdirektoratet fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra tilskudsmodtageren.
Vejdirektoratet kan endvidere foretage besigtigelse af det ansøgte projekt.
Stk. 6. Tilskudsmodtager skal straks underrette Vejdirektoratet, hvis 1) der foreligger forhold, som efter § 10 kan medføre krav om helt eller delvist bortfald af tilsagn om tilskud, 2) der foreligger forhold, som efter § 11 kan medføre krav om hel eller delvis tilbagebetaling af allerede udbetalt tilskud, eller 3) tilskudsmodtager skifter revisor i løbet af projektperioden.
Bortfald af tilsagn om tilskud og tilbagebetaling af tilskud § 10. Tilsagn om tilskud kan bortfalde, hvis 1) tilskudsmodtager har givet urigtige eller vildledende oplysninger, 2) tilskudsmodtager har modtaget midler fra andre statslige puljer eller EU-tilskud, jf. § 5, 3) tilskudsmodtager har tilsidesat sin underretningspligt efter § 9, stk. 3 eller stk. 6, 4) projektet ikke gennemføres i overensstemmelse med den godkendte ansøgning, eller 5) vilkår for tilskud, jf. § 4, stk. 2, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes.
§ 11. Vejdirektoratet kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 10, eller 2) de udbetalte tilskudsmidler uden forudgående godkendelse har været anvendt til andre formål end beskrevet i projektbeskrivelsen.
§ 12. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 13. Den til enhver tid gældende regnskabsinstruks og den til enhver tid gældende revisionsinstruks skal overholdes.
Instrukserne vil blive gjort tilgængelige på Vejdirektoratets hjemmeside.
Ikrafttræden og ophør § 14. Bekendtgørelsen træder i kraft den 10. juli 2020.
 Stk. 2. Bekendtgørelsen ophæves den 31. december 2022.
