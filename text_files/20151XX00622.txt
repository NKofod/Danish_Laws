Skriftlig fremsættelse (31. marts 2016) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
 Forslag til lov om tobaksvarer m.v.
(Lovforslag nr.
L 166) Lovforslaget har til formål at gennemføre dele af Europa-Parlamentets og Rådets direktiv 2014/40/EU af 3. april 2014 om indbyrdes tilnærmelse af medlemsstaternes love og administrative bestemmelser om fremstilling, præsentation og salg af tobak og relaterede produkter og om ophævelse af direktiv 2001/37/EF (tobaksvaredirektivet) i dansk ret for så vidt angår direktivets bestemmelser om tobaksvarer og urtebaserede rygeprodukter.
Lovforslaget indfører yderligere krav til ingredienser i og emissioner fra tobaksvarer og indberetning af oplysninger herom.
I den forbindelse stilles der bl.a. krav om, at der gennemføres omfattende undersøgelser af udvalgte tilsætningsstoffer i tobaksvarer, der fremgår af en prioriteret liste.
Der er bl.a. tale om tilsætningsstoffer, der vurderes at bidrage til produkternes toksicitet eller afhængighedsskabende egenskaber, eller som medfører dannelsen af stoffer, der har CMR-egenskaber (kræftfremkaldende, mutagene eller reproduktionstoksiske egenskaber).
Lovforslaget indeholder et forbud mod markedsføring af tobaksvarer med en kendetegnende aroma.
Ved en kendetegnende aroma forstås en fremtrædende duft eller smag af andet end tobak.
Bestemmelserne om forbud mod kendetegnende aroma finder først anvendelse fra den 20. maj 2020 for cigaretter og rulletobak, der indeholder mentol.
Der indføres desuden yderligere krav til mærkning og emballering af tobaksvarer, herunder kravene til sundhedsadvarsler på pakninger og emballage.
Endvidere indeholder lovforslaget krav om, at tobaksvarers pakninger og emballage ikke må indeholde elementer eller træk, som opfordrer til brug af produktet, eller som kan give et fejlagtigt indtryk af produktets karakteristika, sundhedsmæssige virkning eller risici.
Pakninger og emballage må heller ikke mærkes med elementer eller træk, der giver indtryk af, at en bestemt tobaksvare er mindre skadelig eller sundere end andre tobaksvarer, henvise til smag, duft eller aromastoffer eller få produktet til at ligne en fødevare eller kosmetik.
 Desuden indføres en forpligtelse til at anmelde nye kategorier af tobaksvarer, inden de markedsføres, og der indføres en registreringspligt for detailforhandlere af tobaksvarer, der markedsfører produkter ved hjælp af fjernsalg på tværs grænser.
Herudover indfører lovforslaget regler for urtebaserede rygeprodukter.
Der stilles bl.a. krav om, at fabrikanter og importører af sådanne produkter indberetter oplysninger om produkternes sammensætning, og at produkterne mærkes med sundhedsadvarsler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Folketingets velvillige behandling.
