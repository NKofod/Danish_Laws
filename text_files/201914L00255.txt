Betænkning afgivet af Kulturudvalget den 4. december 2019 Betænkning over Forslag til lov om ændring af lov om scenekunst (Udmøntning af stemmeaftale om ændringer på scenekunstområdet af 20. marts 2019) [af kulturministeren (Joy Mogensen)]:
1. Ændringsforslag Kulturministeren har stillet 1 ændringsforslag til lovforslaget.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med det stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet stemmer for det stillede ændringsforslag.
 Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre og SF Venstres og SFs medlemmer af udvalget stemmer for lovforslaget, da det er med til at styrke lokale teatres positioner, og vi ser lovforslaget som en styrkelse af scenekunsten.
Dog er vi betænkelige ved bestyrelsernes sammensætning, som vil betyde, at muligheden for at indsætte lokale kræfter udelukkes.
I lovforslaget lægges der vægt på, at teatrene skal være lokale kraftcentre, og at den lokale forankring er vigtig.
Men selve bestyrelsessammensætningen betyder, at de lokale bestyrelsesmedlemmer, som har arbejdet dygtigt for og er medvirkende til, at teatrene nu kan opgraderes til § 5-teatre, ikke har mulighed for at blive siddende i bestyrelserne.
Dette kan kun lade sig gøre i de tilfælde, hvor ministeren vælger at udpege de selv samme.
I Venstre og SF har vi tillid til de lokale kræfter og til, at man i teatrene kan have en forsvarlig drift med en udvidelse af bestyrelsen med yderligere to pladser.
Driften har været forsvarlig indtil nu og så succesfuld, at man har fortjent et løft til status som § 5-teater.
Vi mener ikke, at det er gavnligt for teatrene i så høj grad at blive styret centralt.
At udvide bestyrelsen med to pladser  svarende til bestyrelsessammensætningen i Folketeatret  vil blot betyde, at der gives plads til netop den lokale forankring.
Derfor vil Venstre og SF fortsat være undersøgende  over for muligheden for at lave denne styrkelse af de lokale kraftcentre, og vi opfordrer hermed forligspartierne i stemmeaftalen af marts 2019 til at gøre os følgeskab i forhold til dette.
 Ligeledes opfordrer Venstre og SF ministeren til at reagere på Dansk Teaters høringssvar til lovforslaget og til de nye bekendtgørelser, der udstedes i medfør af lov om scenekunst, og i forlængelse heraf overveje en tydeliggørelse af kriterierne for, hvad der skal til for at kvalificere sig til at blive et § 5-teater.
Enhedslisten Enhedslistens medlemmer af udvalget kan ikke støtte lovforslaget, da det bl.a. finansieres af en nedskæring på formidlingsordningen.
Dette kommer til at betyde en reduktion i bevillingen til en række teatre og dyrere billetter for mange mennesker.
Efter en årrække med store nedskæringer på kulturområdet vil dette have meget negative konsekvenser.
EL ser dog positivt på, at lovforslaget bevirker, at flere teatre får yderligere beføjelser, og bakker op om udviklingen frem mod flere stærke teatre i hele Danmark.
4. Ændringsforslag med bemærkninger Ændringsforslag Til § 1 Af kulturministeren, tiltrådt af et flertal (udvalget med undtagelse af EL):
 1) Nr. 1 affattes således:
»1. I § 5, stk. 1, nr. 4, ændres »i hele landet eller« til: »i hele landet,«.« [Teknisk præcisering] Bemærkninger Til nr. 1 Ændringsforslaget er en teknisk præcisering, som følge af at »eller« optræder to gange i den sætning i § 5, stk. 1, nr. 4, som lovforslaget vedrører.
Med ændringsforslaget præciseres det, at den foreslåede ændring knytter sig til det sidste »eller« i sætningen.
Den foreslåede ændring er en konsekvens af, at der tilføjes et nyt nummer, og at § 5, stk. 1, nr. 4, med den foreslåede ændring ikke længere vil være næstsidst i opremsningen af numre i § 5, stk. 1. Dette fremgår ligeledes af de specielle bemærkninger til bestemmelsen i lovforslaget.
5. Udvalgsarbejdet Lovforslaget blev fremsat den 2. oktober 2019 og var til 1. behandling den 23. oktober 2019. Lovforslaget blev efter 1. behandling henvist til behandling i Kulturudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Den 1. november 2019 sendte kulturministeren det udkast til lovforslag, der havde været sendt i høring, til udvalget, jf.
L 20  bilag 5. Den 1. oktober 2019 sendte kulturministeren høringssvarene og et høringsnotat til udvalget, jf.
L 20  bilag 1.
Bilag Under udvalgsarbejdet er der omdelt 8 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til kulturministeren til skriftlig besvarelse, som ministeren har besvaret.
Daniel Toft Jakobsen (S) Flemming Møller Mortensen (S) Henrik Møller (S) nfmd.
Jan Johansen (S) Jesper Petersen (S) Kasper Sand Kjær (S) Leif Lahn Jensen (S) Malte Larsen (S) Zenia Stampe (RV) Marianne Jelved (RV) Jens Rohde (RV) Charlotte Broman Mølbæk (SF) Jacob Mark (SF) Søren Søndergaard (EL) Mai Villadsen (EL) Uffe Elbæk (ALT) Britt Bager (V) Ellen Trane Nørby (V) Bertel Haarder (V) fmd.
Kim Valentin (V) Hans Christian Schmidt (V) Inger Støjberg (V) Stén Knuth (V) Pernille Bendixen (DF) Pia Kjærsgaard (DF) Peter Skaarup (DF) Kristian Thulesen Dahl (DF) Birgitte Bergman (KF) Pernille Vermund (NB) Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
