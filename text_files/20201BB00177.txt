Fremsat den 2. marts 2021 af Birgitte Bergman (KF), Kim Valentin (V), Morten Messerschmidt (DF) og Søren Pape Poulsen (KF) Forslag til folketingsbeslutning om oprettelse af bestyrelser på en række kunstneriske uddannelser Regeringen pålægges i indeværende folketingssamling at fremsætte et lovforslag, der sikrer oprettelse af kompetente, uafhængige og fagkyndige bestyrelser på de kunstneriske uddannelser.
Bemærkninger til forslaget I de seneste år har der været en del uro på en række af landets kunstneriske uddannelser, herunder på Filmskolen og på Det Kongelige Danske Kunstakademi.
Ved at der etableres kompetente bestyrelser på de kunstneriske uddannelser, vil hver enkelt institution få en ledelsesstruktur, der kan forebygge og minimere antallet af dårlige ledelsesbeslutninger, således at der er samstemmighed mellem skolens målsætninger og de forventninger, der er til uddannelsesinstitutionen fra elever og lærere og samfundet i øvrigt.
De uheldige eksempler på ledelsessvigt fra Kunstakademiet og Filmskolen skal undgås fremover.
Det er Venstres, Dansk Folkepartis og Det Konservative Folkepartis opfattelse, at bestyrelser på en række uddannelsesinstitutioner vil kunne sikre en langt bedre, løbende og kompetent rådgivning til skolernes ledelser end den, vi ser og har set, hvor skolerne er afhængige af direkte sparring med embedsværket i Kulturministeriet.
Det skal ikke være embedsværket i Kulturministeriets opgave at rådgive og vejlede en ledelse af en uddannelsesinstitution fremover.
Skriftlig fremsættelse Birgitte Bergman (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af bestyrelser på en række kunstneriske uddannelser.
(Beslutningsforslag nr.
B 177) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
