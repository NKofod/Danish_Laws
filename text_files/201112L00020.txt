Fremsat den 21. november 2011 af beskæftigelsesministeren Forslag til Lov om ændring af lov om delpension (Forhøjelse af delpensionsalder og forkortelse af delpensionsperiode m.v.) § 1 I lov om delpension, jf. lovbekendtgørelse nr. 1096 af 16. november 2005, som ændret ved § 8 i lov nr. 523 af 24. juni 2005, lov nr. 1541 af 20. december 2006 og § 7 i lov nr. 429 af 28. april 2010, foretages følgende ændringer:
 1. § 1, stk. 1, 2. pkt., affattes således:
»Delpensionsalderen er 60 år.« 2. I § 1 indsættes efter stk. 1 som nye stykker:
»Stk. 2. Delpensionsalderen er dog 1) 60½ år for personer, der er født i perioden fra den 1. januar 1954 til og med den 30. juni 1954, 2) 61 år for personer, der er født i perioden fra den 1. juli 1954 til og med den 31. december 1954, 3) 61½ år for personer, der er født i perioden fra den 1. januar 1955 til og med den 30. juni 1955, 4) 62 år for personer, der er født i perioden fra den 1. juli 1955 til og med den 31. december 1955, 5) 62½ år for personer, der er født i perioden fra den 1. januar 1956 til og med den 30. juni 1956, og 6) 63 år for personer, der er født i perioden fra den 1. juli 1956 til og med den 31. december 1958.
Stk. 3. Delpension udbetales sidste gang for den måned, hvori modtageren når folkepensionsalderen, jf. lov om social pension, eller ved pågældendes død.« Stk. 2-5 bliver herefter stk. 4-7.
 3. I § 1, stk. 3, der bliver stk. 5, ændres: »stk. 2« til: »stk. 4«.
 4. § 1, stk. 4, der bliver stk. 6, ændres: »§§ 2-4 c« til: »§§ 2-4 d«.
 5. I § 4, stk. 2, ændres »stk. 9« til: »stk. 10«.
 6. § 4 a affattes således:
»§ 4 a.  Der foretages nedsættelse af delpensionen på grund af opsparing fra Lønmodtagernes Dyrtidsfond samt pensionsordninger omfattet af afsnit I i pensionsbeskatningsloven, dog ikke pensioner omfattet af § 2, nr. 3, og § 2, nr. 4, litra c-f.
Reglerne gælder endvidere for tilsvarende udenlandske pensionsordninger.
Der foretages dog ikke nedsættelse af delpensionen som følge af udbetaling af pension udbetalt efter lovgivningen i en anden EU/EØS-medlemsstat og omfattet af og beregnet efter forordning (EF) nr. 883/04 om koordinering af de sociale sikringsordninger samt for samordnet pension i henhold til indgået overenskomst med et andet land.
Stk. 2. Pengeinstitutter, livsforsikringsselskaber og pensionskasser m.v. samt offentlige myndigheder, der forvalter pensionsordninger, som er omfattet af stk. 1, 1. pkt., har pligt til at foretage indberetning af værdien af de omfattede pensionsrettigheder kort tid før, personen når delpensionsalderen.
For pensionsordninger med løbende livsvarige udbetalinger indberettes en beregnet årlig livsvarig ydelse ved udbetaling fra delpensionsalderen.
For alle øvrige pensionsordninger indberettes depotet.
Nærmere bestemmelser om indberetningen, herunder om tidspunktet for indberetningen, fastsættes af skatteministeren efter forhandling med beskæftigelsesministeren.
Reglerne om redegørelse for indeholdelsen efter skattekontrollovens § 8 B, stk. 1 og 2, § 8 F, stk. 1, jf. § 14, stk. 2, og kildeskattelovens §§ 85 og 86 finder tilsvarende anvendelse på indberetninger efter 1. pkt.
Indberetning sker elektronisk til told- og skatteforvaltningen.
Stk. 3. Ved behandling af ansøgningen om delpension indhenter kommunen oplysninger fra told- og skatteforvaltningen om ansøgerens pensionsordninger og opgør den samlede værdi af ansøgerens pensionsordninger på tidspunktet før delpensionsalderen.
Opgørelsen foretages på grundlag af oplysninger, jf. stk. 2, om de i stk. 1, 1. pkt., nævnte ordninger, samt på grundlag af erklæring afgivet af ansøgeren om værdien af pensionsopsparingen umiddelbart før personen når delpensionsalderen af de i stk. 1, 2. pkt., nævnte pensioner, pensioner omfattet af pensionsbeskatningslovens § 2, nr. 2, samt pensioner omfattet af firmapensionskasselovens § 1, stk. 2, nr. 2-4 og § 2, stk. 3-5. For pensionsordninger med løbende livsvarige udbetalinger oplyser ansøgeren en beregnet årlig livsvarig ydelse ved udbetaling fra delpensionsalderen.
For alle øvrige pensionsordninger oplyses depotet.
Ansøgeren har endvidere pligt til overfor kommunen at erklære, om oplysningerne, der er indberettet efter stk. 2, er fyldestgørende.
Stk. 4. For personer, der overgår til delpension tidligere end 3 år før folkepensionsalderen, jf. lov om social pension, nedsættes delpensionen for pensionsordninger med løbende livsvarige udbetalinger.
Nedsættelsen foretages med udgangspunkt i et beløb, der svarer til 80 pct. af den indberettede beregnede livsvarige årlige ydelse, jf. stk. 3, 3. pkt. og stk. 2, 2. pkt.
For alle øvrige ordninger beregner kommunen en årlig ydelse som 5 pct. af det indberettede depot, jf. stk. 2, 3. pkt.
Delpensionen nedsættes i hele delpensionsperioden med 60 pct. af det beregnede beløb, der overstiger et fradragsbeløb på 14.200 kr. årligt (2012-niveau), jf. dog stk. 8. Nedsættelsen efter denne bestemmelse foretages, uanset om pensionen udbetales i delpensionsperioden, jf. dog stk. 7.
Stk. 5. En person, der overgår til delpension tidligere end 3 år før folkepensionsalderen, jf. lov om social pension, og som efter delpensionsalderen indbetaler på en pensionsordning efter § 15 A i pensionsbeskatningsloven, skal løbende have opgjort værdien heraf ved enhver indbetaling til ordningen.
Principperne i stk. 3 finder tilsvarende anvendelse.
Pensionsopgørelsen indgår i beregningen efter stk. 4. Kommunalbestyrelsen har pligt til at foretage nedsættelse af delpensionen efter stk. 4 i forbindelse med hver yderligere indbetaling på pensionsordningen.
Bestemmelsen finder tilsvarende anvendelse for personer, der er omfattet af stk. 8.
Stk. 6. Ved indbetaling efter delpensionsalderen på en pensionsordning efter § 15 A i pensionsbeskatningsloven har pensionsinstitutter, livsforsikringsselskaber og pensionskasser samt offentlige myndigheder, der forvalter pensionsordninger, som er omfattet af stk. 1, 1. pkt. pligt til at foretage indberetning ved hver indbetaling frem til folkepensionsalderen, jf. lov om social pension.
Principperne i stk. 2 finder tilsvarende anvendelse.
Personer, der modtager delpension, har en tilsvarende pligt over for kommunalbestyrelsen til at oplyse om indbetalinger på disse pensionsordninger.
Stk. 7. For alle, der overgår til delpension, medfører løbende udbetaling af pension (inklusiv tillæg), som er led i et ansættelsesforhold, nedsættelse af delpensionen fra det tidspunkt, den kommer til udbetaling i delpensionsperioden.
Nedsættelsen sker med 45 pct. af det udbetalte pensionsbeløb, jf. dog stk. 9.
 Stk. 8. For personer, der er født i perioden fra den 1. januar 1956 til og med den 31. december 1958, foretages nedsættelsen for pensionsordninger med løbende livsvarige udbetalinger med udgangspunkt i et beløb, der svarer til 80 pct. af den indberettede beregnede livsvarige årlige ydelse, jf. stk. 4. For alle øvrige ordninger beregner kommunen en årlig ydelse som 5 pct. af det indberettede depot, jf. stk. 4. Delpensionen nedsættes i hele delpensionsperioden med 80 pct. af det beregnede beløb.
Stk. 9. For personer, der er født i perioden fra den 1. januar 1956 til og med den 31. december 1958, medfører løbende udbetaling af pension, inklusive tillæg, som er led i et ansættelsesforhold, uanset stk. 8 nedsættelse af delpensionen fra det tidspunkt, den kommer til udbetaling.
Nedsættelsen sker med 64 pct. af det udbetalte pensionsbeløb.
Stk. 10. Beregningen af delpension tager udgangspunkt i et årligt basisbeløb svarende til 82 pct. af sygedagpengenes højeste beløb, jf. § 4, stk. 1. Beløbet, beregnet efter stk. 4, 5 og 7-9, fratrækkes i basisbeløbet for delpension, hvorved det individuelle basisbeløb for den enkelte ansøger fremkommer.
Den årlige delpension udgør 1/37 af det individuelle basisbeløb for hver hele time, den gennemsnitlige ugentlige arbejdstid nedsættes.
Stk. 11. Fradragsbeløbet efter stk. 4 reguleres med satsreguleringsprocenten, jf. lov om en satsreguleringsprocent.
Beløbet afrundes til nærmeste hele kronebeløb.
 Stk. 12. Beskæftigelsesministeren kan fastsætte nærmere regler om nedsættelse af delpension på grund af pensionsopsparing.
Stk. 13. Erhvervs- og vækstministeren kan, jf. § 74 j, stk. 13, i lov om arbejdsløshedsforsikring m.v., fastsætte nærmere regler om beregningsforudsætninger med hensyn til nedsættelse af delpension på grund af pensionsopsparing.« 7. Efter § 4 c indsættes:
»§ 4 d.
Pensionsopgørelsen, jf. § 4 a, tillægges pensionsbeløb, som i overensstemmelse med den pågældende pensionsordnings aldersvilkår, er udbetalt efter personens fyldte 60. år, men inden delpensionsalderen, jf. § 1, stk. 2. Reglerne i § 4 a, stk. 2-9, finder tilsvarende anvendelse.
 Stk. 2. Reglerne i stk. 1, 1. pkt., finder ikke anvendelse for udbetaling af pension, i det omfang pensionen har medført fradrag i udbetalte dagpenge.
Stk. 3. Beskæftigelsesministeren kan fastsætte nærmere regler om administrationen af denne bestemmelse.« 8. § 11, stk. 2, ophæves.
§ 2 Loven træder i kraft den 1. januar 2012.
Bemærkninger til lovforslaget Almindelige bemærkninger Indholdsfortegnelse 1. Indledning I forbindelse med Velfærdsaftalen fra 2006 blev det besluttet, at delpensionsordningen skulle udfases, således at muligheden for at få delpension ophører for personer, der er født den 1. januar 1959 eller senere.
Med aftale af 13. maj 2011 om senere tilbagetrækning rykkes forhøjelsen af efterløns- og fleksydelsesalderen 5 år frem.
Med lovforslaget fastholdes udfasningen af delpensionsordningen for personer, der er født den 1. januar 1959 eller senere, men for at sikre parallelitet til efterløns- og fleksydelsesordningen ændres delpensionsalderen og modregningen i delpensionen for pensionsopsparinger i overensstemmelse med de ændringer, der foretages i efterløns- og fleksydelsesordningen.
2. Lovforslagets hovedindhold 2.1. Forhøjelse af delpensionsalderen 2.1.1. Gældende ret Efter gældende ret kan delpension udbetales til lønmodtagere og selvstændige i alderen fra 60 år til 65 år, som nedsætter deres arbejdstid.
Ordningen er under udfasning, og de sidste, der kan benytte sig af muligheden for delpension, er født før den 1. januar 1959. Personer, der er født den 1. januar 1959 eller senere, kan derfor ikke få delpension.
Hermed stopper tilgangen til delpension ved udgangen af 2018, og delpensionsordningen er endeligt udfaset ved udgangen af 2023.
Der er i reglerne parallelitet mellem efterlønsperioden og delpensionsperioden.
I Velfærdsaftalen fra 2006 blev efterlønsalderen sat op.
De første årgange, der blev berørt af aftalen var fra 1959, og Velfærdsaftalen fra 2006 vedrørende alderskriterierne berørte derfor ikke delpensionsordningen.
2.1.2. Lovforslagets indhold Aftalen om senere tilbagetrækning fra den 13. maj 2011 fremrykker Velfærdsaftalens forhøjelse af efterløns- og folkepensionsalderen med 5 år.
Det foreslås, at alderen for delpension forhøjes på samme måde som fremrykning af forhøjelsen af efterlønsalderen som foreslået i det samtidigt fremsatte forslag til lov om ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.) således, at delpensionsalderen forhøjes med ½ år ad gangen i årene 2014, 2015, 2016 og 2017, og yderligere med ½ år i 2018 og 2019. Det betyder, at delpensionsalderen bliver  60½ år for personer, der er født i perioden fra den 1. januar 1954 til og med den 30. juni 1954,  61 år for personer, der er født i perioden fra den 1. juli 1954 til og med den 31. december 1954,  61½ år for personer, der er født i perioden fra den 1. januar 1955 til og med den 30. juni 1955,  62 år for personer, der er født i perioden fra den 1. juli 1955 til og med den 31. december 1955,  62½ år for personer, der er født i perioden fra den 1. januar 1956 til og med den 30. juni 1956, og  63 år for personer, der er født i perioden fra den 1. juli 1956 til og med den 31. december 1958.
2.2. Forkortelse af delpensionsperioden 2.2.1. Gældende ret Efter gældende regler kan delpension udbetales i 5 år fra det 60. til det 65. år.
Delpensionsperioden følger reglerne for ret til efterløn.
2.2.2. Lovforslagets indhold Delpensionsperioden på 5 år bevares for personer, der er født før den 1. januar 1956.
Forslaget om forhøjelse af delpensionsalderen i 2018 og 2019 for personer, der er født den 1. januar 1956 eller senere, betyder, at delpensionsperioden bliver kortere for disse personer.
For personer, der er født i perioden fra den 1. januar 1956 til og med den 31. december 1958, er folkepensionsalderen 67 år, jf. § 1, nr. 1, i forslag til lov om ændring af lov om social pension (Forhøjelse af folkepensionsalder og seniorførtidspension m.v.). Det indebærer, at delpensionsperioden bliver forkortet og vil være 4½ år for dem, der er født i første halvår af 1956 og 4 år for dem, der er født i perioden fra den 1. juli 1956 til og med den 31. december 1958.
 Delpensionsordningen vil være endelig udfaset med udgangen af 2025.
2.3. Skærpet pensionsmodregning 2.3.1. Gældende ret Efter de gældende regler kan alle alderspensioner medføre nedsættelse af delpensionen.
Hvis en person venter med at gå på delpension til det fyldte 62. år eller senere, sker der kun nedsættelse af delpensionen for pension, som er led i et ansættelsesforhold, og som udbetales løbende i delpensionsperioden.
Personer, der overgår til delpension som 60- eller 61-årige, får nedsat delpensionen, uanset om pensionen kommer til udbetaling i delpensionsperioden.
Værdien af pensionen ved det fyldte 60. år lægges til grund for beregningen af nedsættelsen.
For pensionsordninger med løbende ydelse er det 80 pct. af værdien af det pensionstilsagn om en årlig ydelse, man kan få som 60-årig.
For øvrige ordninger (kapitalpensioner m.v.) opgøres der en årlig ydelse ud fra depotet ved det 60. år.
Den årlige ydelse opgøres som 5 pct. af depotet.
Nedsættelsen af delpension sker for begge typer af pensionsopsparing med 60 pct.
Mindre pensionsopsparinger medfører ikke nedsættelse af delpensionen, fordi delpensionen kun nedsættes i forhold til den del af den (beregnede) årlige ydelse, der overstiger et årligt fradragsbeløb på 14.200 kr. (2012-niveau).
Løbende pensionsudbetalinger, som er led i et ansættelsesforhold, og som udbetales i delpensionsperioden, medfører nedsættelse af delpensionen med 45 pct. af det udbetalte pensionsbeløb, fra det tidspunkt det kommer til udbetaling.
Det gælder for alle modtagere af delpension uanset tidspunktet for overgang til delpension.
2.3.2. Lovforslagets indhold Det foreslås, at reglerne for pensionsmodregning for personer, der er født i perioden fra den 1. januar 1956 til og med den 31. december 1958 skærpes.
 Personer, der er født før den 1. januar 1956, bliver ikke berørt af forslaget.
Forslaget følger indfasningen af skærpede regler for pensionsmodregning i efterlønsordningen i det samtidigt fremsatte lovforslag om ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.). Efter forslaget vil pensioners påvirkning af delpensionen for personer født i perioden fra den 1. januar 1956 til og med den 31. december 1958 herefter være den samme, uanset hvornår de overgår til delpension.
Det indebærer, at en person ikke længere kan opnå et lempeligere fradrag i delpensionen for pensioner ved at udskyde overgangen til delpension.
Derudover foreslås det, at bundfradraget fjernes og at skærpe pensionsmodregningen for privat oprettede pensioner med løbende livsvarig ydelse og pensioner, der opgøres med en depotværdi fra 60 pct. til 80 pct. af beregningsgrundlaget.
Endvidere foreslås det at skærpe pensionsmodregningen fra 45 pct. til 64 pct. i hele delpensionsperioden for pensioner, der er oprettet som led i et ansættelsesforhold, og som udbetales løbende i delpensionsperioden.
 Pensionerne vil herefter påvirke delpensionen som følger:
 Pensioner, der er privattegnede med livsvarige ydelser samt arbejdsmarkedspensioner, der ikke udbetales i delpensionsperioden, nedsætter delpensionen med 80 pct. af beregningsgrundlaget, som er 80 pct. af pensionstilsagnet ved delpensionsalderen.
 For alle andre pensioner, fx kapitalpensioner, ratepensioner, indekskontrakter og Lønmodtagernes Dyrtidsfond nedsættes delpensionen med 80 pct. af beregningsgrundlaget, som er 5 pct. af depotværdien opgjort ved delpensionsalderen.
 Som følge af den hurtigere indfasning af forhøjelsen af efterløns- og folkepensionsalderen vil forhøjelsen også få konsekvenser for personer på delpension. Ændringen indebærer en gradvis forhøjelse af delpensionsalderen fra 60 til 63 år for personer, der er født efter den 31. december 1953.
 Det foreslås derfor at indføre en bestemmelse svarende til § 74 k i lov om arbejdsløshedsforsikring m.v., således at pensioner, der bliver udbetalt i overensstemmelse med den pågældende pensionsordnings aldersvilkår på et tidspunkt mellem personens 60. år og delpensionsalder, også bliver modregnet i delpensionen.
Ordinære indbetalinger og rentetilskrivninger efter 60-års-dagen, men inden delpensionsalderen, vil automatisk blive indberettet, da pensionsformuen bliver indberettet umiddelbart før den forhøjede delpensionsalder.
Disse indbetalinger og rentetilskrivninger nedsætter også delpensionen.
2.4. Ophævelse af forældede bestemmelser 2.4.1. Gældende ret Ved lov nr. 289 af 12. maj 1999 blev der indført ændrede regler om fradrag for pensioner.
Der blev i den forbindelse fastsat overgangsregler for personer, der fylder 60 år i perioden fra 1999 til og med 2002. Efter disse regler gælder der ved beregning af delpension ét samlet fradragsbeløb for alle pensionsordninger.
2.4.2. Lovforslagets indhold Det foreslås, at overgangsreglerne ophæves, da de ikke længere har betydning.
De personer, der fyldte 60 år i perioden fra 1999 til og med 2002 er ikke længere på delpension.
3. Økonomiske og administrative konsekvenser for det offentlige De økonomiske og administrative konsekvenser for det offentlige i dette lovforslag skal ses i sammenhæng med de samtidigt fremsatte lovforslag om ændring af lov om social pension (Forhøjelse af folkepensionsalder og seniorførtidspension m.v.), lovforslag om ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.) og lovforslag om ændring af lov om fleksydelse (Forhøjelse af fleksydelsesalder, forkortelse af fleksydelsesperiode og tilbagebetaling af fleksydelsesbidrag m.v.). For de samlede økonomiske konsekvenser af Aftale om senere tilbagetrækning henvises til lovforslag om ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.).
3.1. Delpension Delpensionsordningen udfases således, som det blev besluttet i Velfærdsaftalen.
Med dette lovforslag ændres delpensionsalderen parallelt med ændringerne i efterlønsalderen, og pensionsmodregningen ændres tilsvarende.
 Det skønnes, at forslaget vil indebære mindreudgifter for staten på henholdsvis 0,9 mio. kr. i 2014 og 2,7 mio. kr. i 2015.
 Kommunerne medfinansierer ikke delpension og har derfor ikke mindreudgifter som følge af forslaget.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen økonomiske eller administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget har forud for fremsættelsen været til høring i Beskæftigelsesrådet, Beskæftigelsesrådets Ydelsesudvalg, Dansk Socialrådgiverforening, Foreningen af socialchefer i Danmark, Ankestyrelsen, Kristelig Fagforening og Kristelig Arbejdsgiverforening.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 og 2 (§ 1 stk. 1-3) Efter gældende ret kan delpension udbetales til lønmodtagere og selvstændige i alderen fra 60 år til 65 år.
Ordningen er under udfasning, og de sidste, der kan benytte sig af muligheden for delpension, er født senest den 31. december 1958.
 Det foreslås, at alderen for delpension forhøjes på samme måde som fremrykning af efterlønsalderen i det samtidigt fremsatte lovforslag til ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.) således, at delpensionsalderen forhøjes med ½ år ad gangen i årene 2014, 2015, 2016 og 2017 og yderligere med ½ år i 2018 og 2019.
Det betyder, at delpensionsalderen bliver  60½ år for personer, der er født i perioden fra den 1. januar 1954 til og med den 30. juni 1954,  61 år for personer, der er født i perioden fra den 1. juli 1954 til og med den 31. december 1954,  61½ år for personer, der er født i perioden fra den 1. januar 1955 til og med den 30. juni 1955,  62 år for personer, der er født i perioden fra den 1. juli 1955 til og med den 31. december 1955,  62½ år for personer, der er født i perioden fra den 1. januar 1956 til og med den 30. juni 1956, og  63 år for personer, der er født i perioden fra den 1. juli 1956 til og med den 31. december 1958.
Det er i det samtidigt fremsatte forslag til lov om ændring af lov om social pension (Forhøjelse af folkepensionsalder og seniorførtidspension m.v.) foreslået at fremrykke den gradvise forhøjelse folkepensionsalderen for personer, der er født den 1. januar 1954 eller senere.
Således vil folkepensionsalderen være 67 år for personer, der er født den 1. januar 1956 eller senere.
Da delpensionsalderen gradvis forhøjes for disse personer, betyder det, at delpensionsperioden gradvis forkortes til 4 år.
Endvidere foreslås det i et nyt stk. 3, at delpension udbetales sidste gang for den måned, hvori personen når folkepensionsalderen, jf. lov om social pension, eller hvor personen dør.
Bestemmelsen svarer i sit indhold til den gældende § 11, stk. 2, der foreslås ophævet.
Det præciseres dog, at udbetaling af delpension stopper ved udgangen af den måned, hvor personen dør.
Dette har ikke tidligere fremgået af loven.
Til nr. 3 Efter gældende regler bemyndiges beskæftigelsesministeren til efter stk. 2 at fastsætte regler om fravigelse af bestemmelsen om, at delpension enten kan udbetales sammen med lønindtægt eller sammen med anden erhvervsindtægt end lønindtægt.
 Der er tale om en konsekvensændring i henvisningen i bestemmelsen som følge af forslaget i § 1, nr. 2, hvorefter stk. 2 bliver til stk. 4.
Til nr. 4 Der er tale om en konsekvensændring som følge af forslaget i § 1, nr. 7, hvori der foreslås en ny bestemmelse om at tillægge pensionsopgørelsen pensionsbeløb, der er udbetalt efter det 60. år, men inden delpensionsalderen.
Se under punktet Til nr. 7.
Til nr. 5 (§ 4) I den gældende § 4, stk. 2, henvises til § 4 a, stk. 9, som vedrører beregningen af det individuelle basisbeløb.
 Henvisningen ændres til § 4 a, stk. 10, som konsekvens af forslaget i § 1, nr. 6, om ny affattelse af lovens § 4 a.
Til nr. 6 (§ 4a) Efter de gældende regler kan alle alderspensioner nedsætte delpensionen, uanset om de kommer til udbetaling i delpensionsperioden.
Ved beregning af nedsættelsen i delpensionen tages der udgangspunkt i et beregningsgrundlag for den enkelte pensionsordning.
For pensionsordninger med livsvarig løbende udbetaling er beregningsgrundlaget et beløb, der svarer til 80 pct. af pensionstilsagnet, dvs. en beregnet udbetaling fra pensionsordningen opgjort ved delpensionsalderen.
For andre pensionsordninger er beregningsgrundlaget et beløb, der svarer til 5 pct. af pensionsordningens depotværdi opgjort ved delpensionsalderen.
Nedsættelsen i delpensionen sker med et beløb, der svarer til 60 pct. af den del af beregningsgrundlagene, der overstiger et fælles bundfradrag på 14.200 kr. (2012-niveau).
En pensionsordning, der er led i et ansættelsesforhold, hvorfra der udbetales en løbende ydelse i delpensionsperioden, medfører nedsættelse i delpensionen fra det tidspunkt, den kommer til udbetaling.
Nedsættelsen sker med et beløb, der svarer til 45 pct. af det løbende udbetalte beløb (uden bundfradrag).
 En person, der venter med at overgå til delpension i 2 år fra delpensionsalderen, får efter de gældende regler kun nedsat delpensionen for pensioner, der er led i et ansættelsesforhold, og som kommer til løbende udbetaling i delpensionsperioden.
Det foreslås, at nedsættelsen for pensioner skal være ens i hele delpensionsperioden for personer født i perioden fra den 1. januar 1956 til og med den 31. december 1958. Det foreslås også at fjerne retten til det bundfradrag, der i dag kan gøre beregningsgrundlaget mindre, inden nedsættelsen af delpensionssatsen beregnes på baggrund af beregningsgrundlaget.
Det vil ikke være muligt for en person, der er født i perioden fra den 1. januar 1956 til og med den 31. december 1958 at opnå et lempeligere fradrag for pensioner i delpensionen ved at udskyde overgangen til delpension.
Derudover foreslås det at skærpe pensionsmodregningen for privat oprettede pensioner med løbende livsvarig ydelse og pensioner, der opgøres med en depotværdi, fra 60 pct. til 80 pct. af beregningsgrundlaget.
Endvidere foreslås det at skærpe pensionsmodregningen for pensioner, der er oprettet som led i et ansættelsesforhold, og som udbetales løbende i delpensionsperioden fra 45 pct. til 64 pct. i hele delpensionsperioden.
Til stk. 1 Efter de gældende regler medfører pensioner omfattet af § 2, nr. 3 og § 2, nr. 4 litra b-e i pensionsbeskatningsloven ikke nedsættelse af delpensionen.
 Bestemmelsen er indholdsmæssigt uændret i forhold til den gældende bestemmelse.
 Henvisningen til § 2, nr. 4, litra b-e ændres til litra c-f, så den er i overensstemmelse med pensionsbeskatningsloven.
 Der henvises i øvrigt til bemærkningerne til L177 - Forslag til lov om ændring af lov om delpension. (Fradragsregler m.v.) Folketingstidende 1998-99 (Tillæg A) side 4253-4257.
Til stk. 2-7 Personer, der er født før den 1. januar 1956, bliver ikke berørt af det skærpede fradrag i delpensionen for pensioner.
Bestemmelserne i stk. 2-7 svarer således til stk. 2-7 i den gældende § 4 a.
Bestemmelsen er nyaffattet på grund af konsekvensrettelser som følge af ændring af delpensionsalderen og nye regler for personer født i perioden fra den 1. januar 1956 til og med den 31. december 1958.
Efter stk. 2 og efter administrativt fastsatte regler indberetter pengeinstitutter, pensionsselskaber mv. værdien af de omfattede pensionsrettigheder til et særligt register under Skatteministeriet (PERE) 6 måneder før personen når delpensionsalderen.
Der foretages ikke indberetninger af værdien af de omfattede pensionsrettigheder efter, at personen når delpensionsalderen, jf. dog stk. 5 og 6. Det foreslås derfor, at formuleringen og kort efter udgår af stk. 2, 1. pkt.
Til stk. 8 De skærpede regler for pensionsordningers indflydelse på delpensionen finder anvendelse for personer, der er født i perioden fra den 1. januar 1956 til og med den 31. december 1958.
Det foreslås, at beregningsgrundlaget for nedsættelse i delpensionen for privat oprettede pensionsopsparinger med en løbende livsvarig ydelse og for pensionsordninger med en livsvarig ydelse, som er led i et ansættelsesforhold, som ikke udbetales i delpensionsperioden, bevares på 80 pct. af den indberettede beregnede livsvarige årlige ydelse ved delpensionsalderen.
Det foreslås, at nedsættelsen i delpensionen for disse pensionsordninger skærpes således, at nedsættelsen foretages med et beløb, der svarer til 80 pct. af beregningsgrundlaget.
Det foreslås endvidere, at beregningsgrundlaget for andre pensionsordninger, der opgøres med en depotværdi, bevares på 5 pct. af depotværdien opgjort ved delpensionsalderen.
Det foreslås også, at nedsættelsen i delpensionen for disse pensionsordninger skærpes således, at nedsættelsen foretages med et beløb, der svarer til 80 pct. af beregningsgrundlaget.
Bundfradraget gælder ikke for disse personer.
 Overgangsbestemmelsen i det gældende stk. 8 udgår, da den vedrører personer, der fyldte 60 år i perioden fra 1. juli 1999 til og med 31. december 2002. Disse personer får ikke længere delpension, og bestemmelsen er derfor ikke længere relevant.
Til stk. 9 Efter gældende regler medfører løbende pensionsudbetalinger, som er led i et ansættelsesforhold, og som udbetales i delpensionsperioden, nedsættelse af delpensionen med 45 pct. af det udbetalte pensionsbeløb, fra det tidspunkt det kommer til udbetaling Det foreslås, at de skærpede regler for pensionsordningers indflydelse på delpensionen finder anvendelse for personer, der er født i perioden fra den 1. januar 1956 til og med den 31. december 1958.
 Det foreslås, at nedsættelsen i delpensionen for løbende udbetaling af pension fra en pensionsordning, der er led i et ansættelsesforhold, skærpes således, at nedsættelsen foretages med et beløb, der svarer til 64 pct. af den årligt udbetalte pension, uanset om personen udskyder overgangen.
Til stk. 10-13 Bestemmelserne svarer til de gældende stk. 9-12 og er uændrede.
Bestemmelserne vedrører beregning af det individuelle basisbeløb, satsreguleringsprocenten og delegationsbestemmelser til beskæftigelsesministeren om nedsættelse af delpension på grund af pensionsopsparinger og til erhvervs- og vækstministeren om beregningsforudsætninger med hensyn til nedsættelse af delpension på grund af pensionsopsparing.
Henvisningerne er konsekvensrettede.
 Der henvises i øvrigt til bemærkningerne til L177 - Forslag til lov om ændring af lov om delpension. (Fradragsregler m.v.) Folketingstidende 1998-99 (Tillæg A) side 4253-4257.
Til nr. 7 (§ 4 d) Til stk. 1 Forslaget er en konsekvens af forhøjelse af delpensionsalderen for personer, der er født den 1. januar 1954 eller senere og følger principperne på efterlønsområdet.
Opgørelsen af beregningsgrundlaget for pensionsfradrag ved delpensionsalderen tillægges pensionsbeløb, som er udbetalt i overensstemmelse med den pågældende pensionsordnings aldersvilkår efter det fyldte 60. år, men inden delpensionsalderen.
Pengeinstitutter m.v. har pligt til at oplyse om udbetalinger fra sådanne pensioner i forbindelse med indberetningen af pensionsformuen ved delpensionsalderen, jf. § 4 a.
Reglerne om opgørelse af pensionsformuen, indberetning, fradragsberegning mv. vil i øvrigt finde anvendelse.
Til stk. 2 Det foreslås, at opgørelsen af beregningsgrundlaget for pensionsfradrag ved delpensionsalderen ikke tillægges udbetalinger fra pensionsordninger, i det omfang pensionsordningen har medført fradrag i udbetalte dagpenge efter det fyldte 60. år men inden delpensionsalderen.
Baggrunden for forslaget er, at der efter de gældende regler om fradrag i dagpenge sker fradrag for udbetaling fra en løbende arbejdsgiverpensionsordning.
Forslaget sikrer, at pension, der har medført fradrag i dagpenge, ikke også medfører fradrag i delpensionen.
Til stk. 3 Det foreslås, at beskæftigelsesministeren bemyndiges til at fastsætte nærmere regler om administrationen af reglerne for udbetalinger fra pensionsordninger efter 60-års-dagen, men inden delpensionsalderen, herunder om opgørelsen af nedsættelsen i delpensionen for sådanne udbetalinger.
Til nr. 8 (11, stk. 2) Efter de gældende regler er tidspunktet for sidste udbetaling af delpension fastsat i lovens § 11, stk. 2.
 Tidspunktet for den sidste udbetaling er i forslagets § 1, nr. 2, foreslået fastsat i lovens § 1, stk. 3. Som en konsekvens heraf foreslås, at § 11, stk. 2, ophæves.
Til § 2 Det foreslås, at loven træder i kraft den 1. januar 2012.
