 Indledning.
1. Den 13. december 1976 blev der afsluttet en  

 overenskomst til undgåelse af dobbeltbeskatning m.m. mellem Danmark og  

 Rumænien.
Overenskomsten indeholder en række bestemmelser, der medfører  

 afvigelser fra skattelovgivningens regler i tilfælde, hvor en skatteyder  

 ellers ville blive udsat for dobbeltbeskatning på grund af sammenstødende  

 skattekrav fra Danmark og Rumænien.
 Overenskomsten følger i store træk den af OECD udarbejdede  

 modelkonvention, som også er lagt til grund i de nyere aftaler, som Danmark  

 har indgået med andre lande.
 I det følgende vil der kun blive gjort bemærkninger til de artikler, der  

 har særlig betydning, eller som afviger fra modelkonventionen.
 Ikrafttræden.
 (Artikel 31).
 2. Overenskomsten træder i kraft den 28. december 1977  

 og har virkning for så vidt angår skatter af indkomst, der er oppebåret fra  

 og med den 1. januar 1974 og formue, der er ansat pr. 31. december 1974 eller  

 senere.
 Skatter.
 (Artikel 2).
 3. De skatter, der omfattes af overenskomsten er i  

 Rumænien indkomstskatterne vedrørende fysiske og juridiske personer og i  

 Danmark indkomstskatterne til staten (herunder folkepensionsbidragene og  

 bidrag til dagpengefonden), de kommunale og amtskommunale indkomstskatter  

 samt formueskatten til staten.
 Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
 Der er ikke hjemmel i dansk skattelovgivning til at beskatte rumænske  

 statsforetagender, der ikke etableres her i landet som aktieselskab eller  

 lign., selvom beskatningsretten med hensyn til disse statsforetagenders  

 indtægter ved overenskomsten er tillagt Danmark.
 Definitioner.
 (Artikel 3-5).
 4. Almindelige definitioner findes i artikel 3.  

 Udtrykket "hjemmehørende" er defineret i artikel 4 og begrebet  

 "fast driftssted" i artikel 5. Det bemærkes, at overenskomsten for  

 Danmarks vedkommende omfatter kontinentalsoklen, medens den ikke gælder for  

 Færøerne og Grønland, jfr. artikel 3, stk. 1b). Overenskomsten kan dog ifølge  

 artikel 30 udvides til at omfatte disse dele af riget.
 Endvidere skal fremhæves, at udtrykket international trafik - foruden  

 skibs- og lufttransport - omfatter transport med jernbane og  

 vejbefordringsmidler, jfr. artikel 3, stk. 1i).
 Ifølge artikel 5, stk. 3d) vil der ikke være tale om fast driftssted, når  

 et foretagende efter lukning af en lejlighedsvis afholdt, midlertidig  

 udstilling bortsælger de udstillede varer.
 Fordeling af beskatningsretten mellem kildestat og bopælsstat.
 (Artikel 6-24).
 5. Artikel 7 er i overensstemmelse med  

 modelkonventionens regler om beskating af fortjeneste ved  

 forretningsvirksomhed.
 6. Et foretagendes fortjeneste ved skibs- eller  

 luftfartsvirksomhed samt ved virksomhed i forbindelse med driften af  

 jernbaner og vejbefordringsmidler i international trafik beskattes ifølge  

 artikel 8 i den stat, hvori ledelsen har sit sæde.
 Beskatningsretten til de af SAS oppebårne indtægter er nærmere omtalt i  

 artikel 8, stk. 4. Herefter finder bestemmelserne i artiklens stk. 1 kun  

 anvendelse på de indtægter, der kan henføres til DDL's deltagelse i SAS.
 7. Beskatningen af aktieudbytter (artikel 10) sker i  

 princippet i overensstemmelse med modelkonventionen, dvs. med 15 pct. i  

 kildestaten, dog således at kildestaten skal begrænse sin udbytteskat til 10  

 pct. for så vidt angår moderselskaber, der ejer mindst 25 pct. af det  

 udbyttebetalende selskabs aktiekapital.
8. Renter kan ifølge artikel 11 beskattes med 10 pct.  

 i kildestaten.
Danmark er for tiden ikke i stand til at udnytte denne  

 beskatningsret, medens Rumænien opkræver en kildeskat på normalt 15 pct. af  

 rentebeløbet.
Det er i artikel 11, stk. 7, bestemt, at renter, der af en låntager i en  

 af staterne betales til den anden stat eller en offentlig myndighed i denne  

 stat, som ikke er skattepligtig, er fritaget for beskatning i låntagerens  

 stat.
Det samme gælder, når långiveren er en person, der har bopæl i den  

 anden stat i det omfang renterne vedrører et lån, der er garanteret, sikret  

 eller indirekte finansieret af denne stat eller en offentlig myndighed i  

 denne stat.
9. Rumænien opkræver en særlig skat på 15 pct. af  

 visse indtægtsarter, der tilflyder fysiske og juridiske personer, der har  

 bopæl eller hjemsted uden for Rumænien.
Denne skat opkræves bl.a. af  

 provisionsindtægter.
Artikel 12 indeholder derfor en særlig bestemmelse om provisionsindtægter.  

 De kan beskattes i bopælslandet, dog således at der i kildestaten kan ske en  

 beskatning med 4 pct.
Danmark er for tiden ikke i stand til at udnytte denne  

 beskatningsret.
Artiklen indeholder endvidere bl.a. en definition af  

 udltrykket "provisionsindtægter" og en bestemmelse om, hvorfra  

 provisionsindtægter skal anses at hidrøre.
10. Medens royalties ifølge modelkonventionen alene  

 kan beskattes i modtagerens bopælsstat, har kildestaten ifølge artikel 13 ret  

 til at beskatte royalties med 10 pct.
Heller ikke denne beskatningsret er  

 Danmark for tiden i stand til at udnytte, medens Rumænien normalt beskatter  

 royalties med en kildeskat på 20 pct.
Der er i artikel 13, stk. 5 - svarende  

 til artikel 11, stk. 5, vedrørende renter - fastsat regler om, hvorfra  

 royalties skal anses at hidrøre.
11. Beskatningsretten til fortjenste ved afståelse af  

 fast ejendom, erhvervsformue i faste driftssteder og aktiver, som hører til  

 et fast sted, tilkommer ifølge artikel 14 i overensstemmelse med  

 modelkonventionens regler den stat, hvori aktivet befinder sig.
Fortjeneste  

 ved afståelse af skibe, luftfartøjer eler jernbane- og vejbefordringsmidler  

 beskattes i den stat, hvor foretagendets virkelige ledelse har sit sæde.
 Fortjeneste ved afståelse af alle andre aktiver end de nævnte kan kun  

 beskattes i bopælsstaten.
 12. Ifølge artikel 15 kan beskating af indkomst ved  

 frit erhverv også ske i kildestaten, såfremt udøveren er tilstede i  

 kildestaten i en eller flere perioder, der tilsammen overstiger 183 dage  

 inden for vedkommende kalenderår.
 13. Artikel 16 om beskatning af vederlag for  

 personlige tjenesteydelser svarer til modelkonventionens artikel 15, således  

 at hovedreglen er, at beskatningsretten tilkommer den stat, hvori arbejdet er  

 udført.
I artikel 15, stk. 2, findes den såkaldte "183-dages regel",  

 hvorefter vederlag, som en person, der er hjemmehørende i den ene  

 kontraherende stat, oppebærer for tjenesteydelser udført i den anden  

 kontraherende stat, beskattes i bopælsstaten, når modtageren opholder sig i  

 den anden stat i en eller flere perioder, der tilsammen ikke overstiger 183  

 dage inden for vedkommende kalenderår.
Det er en betingelse, at vederlaget  

 betales af eller for en arbejdsgiver, der ikke er hjemmehørende i den anden  

 stat, og at det ikke udredes af et fast driftssted eller et fast sted, som  

 arbejdsgiveren har i den anden stat.
 Ifølge stk. 3 tilkommer beskatningsretten til vederlag for arbejde om bord  

 på skib eller luftfartøj eller i jernbane- og vejbefordringsmidler i  

 international trafik den stat, hvori virksomhedens virkelige ledelse har sit  

 sæde.
 Af artiklens stk. 3, 2. pkt. fremgår, at vederlag for arbejde om bord på  

 et luftfartøj, der benyttes i international trafik af SAS, til personer, der  

 er hjemmehørende i Danmark, kun kan beskattes i Danmark.
 14. Artikel 17 giver - i overensstemmelse med  

 modelkonventionen - beskatningsretten til bestyrelseshonorarer m.v. til den  

 stat, hvori selskabet er hjemmehørende.
15. Kunstneres og sportsfolks honorarer (artikel 18)  

 kan beskattes i den stat, hvori virksomheden udøves.
Dette gælder, selvom  

 indtægten ikke går til de pågældende selv, men til en anden person, jfr.  

 artiklens stk. 2. Ifølge stk. 3 kan disse indkomster dog kun beskattes i  

 udsendelsesstaten, såfremt der er tale om aktiviteter, der er udført inden  

 for rammerne af kulturaftalen af 29. august 1967 mellem Danmark og Rumænien.
 16. Private pensioner og lignende, der er vederlag for  

 tidligere tjenesteydelser - samt livrenter kan kun beskattes i bopælsstaten,  

 jfr. artikel 19, stk. 1. Beløb, der udbetales ifølge  

 socialforsikringslovgivningen i en af staterne kan beskattes i kildestaten,  

 jfr. artikel 19, stk. 2. Artiklens stk. 3 indeholder en definition af  

 udtrykket "livrente".
 17. Artikel 20 indeholder bestemmelser om offentlige  

 lønninger og pensioner svarende til modelkonventionens artikel 19. Det skal i  

 denne forbindelse fremhæves, at personer, der er ansat af rumænske  

 erhvervsdrivende statsforetagender ikke anses for ansat af den rumænske stat  

 eller rumænsk offentlig myndighed, således at spørgsmålet om beskatningen af  

 disse personers indtægter skal afgøres efter reglerne i artiklerne 16, 17 og  

 19.
 18. Artikel 21 indeholder en  

 "professorregel", ifølge hvilken beskatning af professorvederlaget  

 for en periode af højst 2 år fra tidspunktet for påbegyndelsen af deres  

 virksomhed kun kan ske i bopælsstaten.
 Reglen gælder også ophold i forskningsøjemed.
19. Ifølge artikel 22 er uddannelsessøgende fritaget  

 for beskatning i studielandet af beløb, de modtager til brug for deres  

 underhold eller uddannelse, såfremt disse beløb stammer fra kilder uden for  

 studielandet.
Ifølge artiklens stk. 2 er uddannelsessøgende ligeledes i et  

 vist omfang fritaget for beskatning af lønindtægter.
Størrelsen af det beløb,  

 som må anses for nødvendigt fastsættes hvert år af ligningsrådet.
 20. Artikel 24 indeholder modelkonventionens  

 bestemmelse om beskating af formue (artikel 22). I artiklens stk. 3 er det  

 fastslået, at også jernbane- og vejbefordingsmidler i international trafik  

 samt tilbehør hertil kun formuebeskattes i den stat, hvori indtægterne ved  

 driften af disse befordringsmidler kan beskattes.
 Metoder til ophævelse af dobbeltbeskatning.
(Artikel 25) 21. Rumænien skal som bopælsstat ophæve  

 dobbeltbeskatning ved anvendelse af en creditregel ("fuld credit").
Danmark skal som bopælsstat i de tilfælde, hvor indkomst eller formue kan  

 beskattes i Rumænien ophæve dobbeltbeskatning ved anvendelse af creditreglen  

 i artikel 25, stk. 2, der svarer til bestemmelsen i ligningslovens § 33. I de  

 tilfælde, hvor indkomst eller formue kun kan beskattes i Rumænien som  

 kildestat, ophæves dobbeltbeskatningen efter den såkaldte "nye  

 exemptions-metode", der svarer til ligningslovens § 33A.
Metoden  

 anvendes i forbindelse med artiklerne 8 (transport-virksomheder), 14, stk. 3,  

 (afståelse af befordringsmidler i international trafik) og 20 (offentlig  

 hverv).
 Forskellige bestemmelser.
22. Artikel 26 indeholder en  

 ikke-diskrimineringsbestemmelse.
Artikel 27 giver regler for indgåelse af  

 gensidige aftaler, herunder i tilfælde, hvor en person anser sig beskattet i  

 strid med overenskomsten.
Endelig indeholder artikel 29 en regel om  

 privilegier for diplomater m.v.
23. I artikel 28 findes en bestemmelse om udveksling  

 af oplysninger.
Henvendelse til Rumænien om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand til inddrivelse  

 af skatter.
 Overenskomstens praktisering.
24. Overenskomstens bestemmelser skal praktiseres ved  

 selve skatteligningen.
Forskudsregistreringer for indkomståret 1978 vil på  

 begæring kunne ændres, jfr. kildeskattelovens § 53, såfremt de er foretaget i  

 strid med overenskomsten.
 25. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 14. december  

 1977.
 Hans P Gøtrik.
/ E.
Møller.
