Lov om ændring af byggeloven (Hjemmel til, at kommunalbestyrelsen kan henlægge kompetencen til at udstede påbud og forbud til redningsberedskaberne ved brandsyn m.v.) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I byggeloven, jf. lovbekendtgørelse nr. 1178 af 23. september 2016, som ændret ved lov nr. 734 af 8. juni 2018, § 35 i lov nr. 1711 af 27. december 2018, § 3 i lov nr. 368 af 9. april 2019 og lov nr. 1590 af 27. december 2019, foretages følgende ændringer:
 1. I § 6, stk. 1, litra j, indsættes efter »brandsikkerhedsniveau«: »såvel i bestående som i ny bebyggelse«.
 2. I § 16 C, stk. 6, indsættes efter »personskade«: », jf. dog stk. 8«.
 3. I § 16 C, stk. 7, indsættes efter »brandsikkerhedsmæssige forhold«: », jf. dog stk. 8«.
 4. I § 16 C indsættes efter stk. 7 som nyt stykke:
»Stk. 8. Kommunalbestyrelsen kan henlægge beføjelsen til beredskabskommissionen eller til den fælles beredskabskommission til i forbindelse med brandsyn at udstede påbud og forbud ved overtrædelse af bygningsreglementets regler om driftsmæssige foranstaltninger.
Forbud kan med henlæggelsen alene udstedes, når der er en konkret risiko for personskade.« Stk. 8 og 9 bliver herefter stk. 9 og 10.
§ 2 Loven træder i kraft den 1. januar 2021.
Givet på Amalienborg, den 21. december 2020 Under Vor Kongelige Hånd og Segl MARGRETHE R.
