 En del af stiftelsesprovisionen på et lån i en sparekasse, anvendt til  

 køb af statsgældsbeviser i sparekassen til lavere kurs end børskursen, blev  

 ikke anset for fradragsberettiget for den dels vedkommende, der svarede til  

 underkursen på statsgældsbeviserne.
 Assurandør A klagede for indkomståret 1986 over, at amtsligningsrådet ikke  

 fuldt ud havde godkendt hans fradrag for stiftelsesprovision vedrørende et  

 lån på 2.242.000 kr., optaget i en sparekasse med efterfølgende køb af  

 statsgældsbeviser.
Det fremgik af sagen, at klageren havde anvendt det pågældende lån til køb  

 af 10%»s statsgældsbeviser 1987 I den 10. oktober 1986. Han havde købt  

 for 2 mio. kr. til kurs 98,250 eller kursværdi 1.965.000 kr.
Pr. 20. februar  

 1987 var obligationerne udløbet, og værdien af disse var indbetalt til  

 sparekassen til indfrielse af det optagne lån.
 Omkostningerne til sparekassen havde andraget 6.726 kr. i stempeludgifter  

 og 56.050 kr. i stiftelsesprovision.
Amtsligningsrådet havde anset værdipapirerne for købt til underkurs, idet  

 børskursen pr. handelsdatoen den 10. oktober 1986 var 100. Samtidig havde  

 amtsligningsrådet antaget, at stiftelsesprovisionen ved låneoptagelsen, 2  

 1/2%, væsentligt oversteg pengeinstituttets normale stiftelsesprovision,  

 således at fordelen ved købet af de pågældende værdipapirer til underkurs  

 svarede til forhøjelsen af stiftelsesprovisionen.
Amtsligningsrådet havde  

 derfor ikke fundet hele den opkrævede stiftelsesprovision for reel og havde  

 reguleret fradraget herfor med 35.000 kr., der svarede til afvigelsen mellem  

 købsprisen og handelsprisen for værdipapirer på handelsdatoen, beregnet som  

 1,75% af 2 mio. kr.
 Klagerens indkomst blev herefter forhøjet med dette beløb.
 Klageren gjorde bl.a. gældende, at han havde givet den pris for  

 statsgældsbeviserne, som sparekassen havde forlangt, hvortil kom, at en  

 provision på 2 1/2% p.a. måtte anses for normal for et lån som det  

 omhandlede.
Efter det oplyste fandt Landsskatteretten, at klageren i det pågældende  

 arrangement med sparekassen havde købt statsgældsbeviser til en noget lavere  

 kurs end handelsværdien (børsnoteringen), og at kursdifferencen til gengæld  

 var lagt oven på den ellers fradragsberettigede stiftelsesprovision.
Det var  

 således med rette, at amtsligningsrådet havde grebet ind over for den erlagte  

 stiftelsesprovision i det omfang, denne herefter ikke kunne anses for reel.
 Idet Landsskatteretten ikke fandt grundlag for at ændre den af  

 amtsligningsrådet foretagne regulering, blev den påklagede indkomstansættelse  

 stadfæstet.
