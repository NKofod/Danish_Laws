Ankestyrelsens principafgørelse 97-10 om personligt tillæg - behandlingsudgifter - uden for det offentlige behandlingssystem Resume:
 Der kunne ikke ydes personligt tillæg til sygebehandling uden for det offentlige behandlingssystem.
Det var ikke dokumenteret, at behandlingsmulighederne inden for det offentlige behandlingssystem havde været afprøvet.
Det var heller ikke dokumenteret, at der ikke var mulighed for at få den nødvendige behandling inden for det offentlige behandlingssystem.
Ankestyrelsen lagde til grund, at der kun undtagelsesvis ville kunne ydes hjælp til sygebehandling uden for det offentlige behandlingssystem.
Dette ville forudsætte, at der ikke var behandlingsmuligheder inden for det offentlige behandlingssystem, og at behandlingen i hvert enkelt tilfælde var lægeligt velbegrundet.
 Love:
Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 983 af 2. oktober 2009 - § 17, stk. 2 Afgørelse:
 Ankestyrelsen har i møde truffet afgørelse i din sag om, hvornår der kan ydes hjælp til behandling uden for det offentlige behandlingssystem.
Resultatet er  Du har ikke ret til personligt tillæg til behandling på Privathospital HH Vi er således kommet til samme resultat som Det Sociale Nævn i Statsforvaltningen YY.
Begrundelsen for afgørelsen Der er mulighed for at yde personligt tillæg til pensionister, hvis økonomiske forhold er særlig vanskelige.
 Efter praksis er det en forudsætning for at yde hjælp, at der er tale om rimelige og nødvendige udgifter.
Når det drejer sig om hjælp til sygebehandling, vil der kun undtagelsesvis kunne ydes hjælp til behandling uden for det offentlige behandlingssystem.
Dette forudsætter, at der ikke er behandlingsmuligheder inden for det offentlige behandlingssystem, og at behandlingen i hvert enkelt tilfælde er lægeligt velbegrundet.
 Ved afgørelsen af din sag har vi navnlig lagt vægt på, at det ikke er dokumenteret, at behandlingsmulighederne inden for det offentlige behandlingssystem har været afprøvet, og at der ikke er mulighed for at få den nødvendige behandling inden for det offentlige behandlingssystem.
Bemærkninger til klagen Du har henvist til det frie sygehusvalg.
 Vi bemærker, at det frie sygehusvalg ikke i sig selv giver anledning til at fravige de almindelige betingelser for at bevilge personligt tillæg.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 24. juni 2009  Klagen til Ankestyrelsen af 25. juni 2009  Nævnets genvurdering Kommunen gav afslag på personligt tillæg til behandling af din hjertelidelse på Privathospital HH.
Behandlingsplanen var samtaler og visualiseringer.
Afslaget var begrundet med, at mulighederne for behandling inden for det offentlige behandlingssystem ikke ansås for udtømt.
 Nævnet tiltrådte kommunens afgørelse.
Nævnet har begrundet afgørelsen med, at den foreslåede behandling ikke kunne anses for rimelig og nødvendig i pensionslovens forstand.
Nævnet vurderede endvidere, at der ikke var dokumentation for, at dit behov for behandling ikke kunne løses inden for det offentlige sundhedsvæsen.
 Du har klaget over nævnets afgørelse.
 I klagen til Ankestyrelsen har du henvist til det frie sygehusvalg.
