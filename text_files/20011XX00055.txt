Skriftlig fremsættelse (24. oktober  

 2001) Erhvervsministeren (Ole Stavad) :
 Herved tillader jeg mig for Folketinget at  

 fremsætte:
Forslag til lov om maritime uddannelser (Lovforslag nr.
L 52).
 Forslaget har til formål at samle bestemmelserne om  

 alle de maritime uddannelser i én lov.
Uddannelserne har igennem de seneste år  

 gennemgået en grundlæggende omlægning.
Et ønske fra  

 erhvervets parter om, at de unge skal tilbydes forskellige valgmuligheder af  

 uddannelsesretninger og fagemner er imødekommet.
Uddannelserne er  

 blevet modulopbygget, således at man kan videreuddanne sig uden at  

 skulle gennemgå tidligere indlært stof på ny.
Samtidig er  

 uddannelserne overgået til mål- og rammestyring, og der er  

 indført krav om kvalitetsstyring.
Et væsentligt led i omlægningen af  

 uddannelserne er, at der er indført en "dual-purpose"  

 uddannelsesmodel, som indebærer, at skibsofficerer i fremtiden i et  

 samlet forløb kan blive uddannet som både navigatører og  

 maskinmestre.
Dette skal give dem så gode og fleksible kvalifikationer,  

 at de vil være attraktive for rederierhvervet, uanset at deres  

 lønniveau er højere end lønniveauet for udenlandske  

 officerer.
Disse omlægninger har sammen med et behov for  

 effektivisering og øget rekruttering foranlediget en politisk  

 beslutning om, at alle skoler i fremtiden skulle være selvejende  

 institutioner, og at der skulle indføres taxameterbetaling.
I  

 fremtiden yder staten derfor tilskud, herunder taxametertilskud, til  

 uddannelsesstederne efter statens almindelige regler herfor.
Tilskuddenes  

 størrelse fastsættes på de årlige finanslove.
I tråd med omlægningerne indebærer  

 forslaget endvidere, at de to uddannelsesråd, Søfartens  

 Uddannelsesråd og Uddannelsesrådet for Maskinmesteruddannelsen,  

 sammenlægges i ét råd, Uddannelsesrådet for de  

 Maritime uddannelser.
De to eksamenskommissioner nedlægges, idet den  

 fremtidige kvalitetssikring skal ske gennem administrativ regulering af  

 indholdet af uddannelserne og gennem Søfartsstyrelsens tilsyn og  

 auditering på de enkelte institutioner.
 Jeg henviser i øvrigt til de bemærkninger,  

 der ledsager lovforslaget, og anbefaler det til Folketingets velvillige  

 behandling.
