Fremsat den 8. november 2017 af erhvervsministeren (Brian Mikkelsen) Forslag til Lov om ændring af lov om EKF Danmarks Eksportkredit (Bestemmelse om udbyttepolitik, rammer for en udbyttepolitik og bestemmelse om omfattelse af arkivloven) § 1 I lov nr. 104 af 3. februar 2016 om EKF Danmarks Eksportkredit, foretages følgende ændringer:
 1. I § 6, stk. 1, indsættes efter »Lov om offentlighed i forvaltningen,«: »arkivloven,«.
 2. I § 9 indsættes som stk. 5:
»Stk. 5. EKF Danmarks Eksportkredit kan udbetale udbytte til staten.
Bestyrelsen fastsætter en udbyttepolitik for EKF Danmarks Eksportkredit, som godkendes af erhvervsministeren.
Udbyttepolitikken skal udgøre et bilag til EKF Danmarks Eksportkredits vedtægter.« § 2 Loven træder i kraft dagen efter bekendtgørelse i Lovtidende.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. INDLEDNING EKF Danmarks Eksportkredit blev i 2016 omdannet til en selvstændig offentlig virksomhed (SOV). Dette medførte en modernisering og opdatering af lovgivningen vedrørende EKF Danmarks Eksportkredit med det formål at sikre, at lovgrundlaget blev tilpasset de opgaver, som EKF Danmarks Eksportkredit udførte da, og som EKF Danmarks Eksportkredit forventedes at udføre i fremtiden.
Lovforslaget medførte endvidere, at den juridiske ramme for EKF Danmarks Eksportkredit blev tilpasset, ligesom statens ejerskab blev styrket gennem en entydig governance struktur i overensstemmelse med Statens Ejerskabspolitik fra 2015.
 Regeringen, Socialdemokratiet, Dansk Folkeparti, Det Radikale Venstre og Socialistisk Folkeparti har den 22. marts 2017 indgået aftale om udvikling af Nordsøen, herunder omkring finansiering af aftalen ved etablering af en udbyttepolitik for blandt andet EKF Danmarks Eksportkredit.
I henhold til det nuværende lovgrundlag kan EKF Danmarks Eksportkredits egenkapital, når der opstår behov herfor, reguleres ved statslige indskud eller udtræk, hvilket historisk er sket i flere tilfælde.
Med lovforslaget indføres en udbyttebestemmelse, der sikrer muligheden for udbyttebetaling fra EKF Danmarks Eksportkredit til staten som ejer i henhold til en fastlagt udbyttepolitik.
2. LOVFORSLAGETS INDHOLD 2.1 Gældende ret I henhold til det nuværende lovgrundlag kan EKF Danmarks Eksportkredits egenkapital, når der opstår behov herfor, reguleres ved statslige indskud eller udtræk, hvilket historisk er sket i flere tilfælde.
Der findes dog ikke en egentlig udbyttebestemmelse, der kan sikre muligheden for udbyttebetaling fra EKF Danmarks Eksportkredit til dens ejer i overensstemmelse med en fastlagt udbyttepolitik.
 EKF Danmarks Eksportkredit er for så vidt angår sine kommercielle aktiviteter i det nuværende lovgrundlag undtaget fra den almindelige offentlige regulering, og dermed som udgangspunkt også fra arkivloven, men der er ikke en eksplicit undtagelse fra arkivloven i det nuværende lovgrundlag, hvilket kan give anledning til usikkerhed om arkivlovens anvendelsesområde for så vidt angår EKF Danmarks Eksportkredit aktiviteter.
2.2 Ministeriets overvejelser og foreslåede ændringer Med lovforslaget indføres en mulighed for, at bestyrelsen for EKF Danmarks Eksportkredit kan fastsætte en udbyttepolitik for EKF Danmarks Eksportkredit med henblik på blandt andet at implementere det udbyttemål, der følger af den politiske aftale om udvikling af Nordsøen.
Det er nødvendigt at indføre bestemmelsen for at sikre en tilstrækkelig og hensigtsmæssig implementering af en udbyttepolitik i lyset af de særlige finansielle pejlemærker, der finder anvendelse for EKF Danmarks Eksportkredit som eksportkreditinstitut og som selvstændig offentlig virksomhed.
EKF Danmarks Eksportkredit er i sine vedtægter således underlagt særlige solvenskrav, der løbende skal overholdes for at sikre en forsvarlig kapitalstyring, idet EKF Danmarks Eksportkredits egenkapital til stadighed skal være af en sådan størrelse, at den sammen med hensættelserne udgør et forsvarligt grundlag for virksomhedens forpligtelser og aktiviteter.
Samtidig skal EKF Danmarks Eksportkredits indtægter og udgifter balancere på længere sigt under hensyntagen til den internationale konkurrencesituation og særlige handelspolitiske hensyn.
Endelig er det helt afgørende, at EKF Danmarks Eksportkredit fortsat kan tilbyde konkurrencedygtig finansiering til gavn for danske eksportører i det omfang, der er efterspørgsel.
Det er derfor et vigtigt formål med lovforslaget at sikre, at implementeringen af udbyttepolitikken ikke påvirker EKF Danmarks Eksportkredits risikovillighed og kapacitet i forhold til at imødekomme eksportørernes behov.
For at sikre EKF Danmarks Eksportkredits likviditetsberedskab og herunder for at sikre, at de løbende aktiviteter kan videreføres, har EKF Danmarks Eksportkredit samtidigt fået tilsagn om en forlængelse af EKF Danmarks Eksportkredits adgang til statsligt genudlån.
Samtidig tilpasses rammen til efterspørgslen i ordningen.
Derudover indeholder lovforslaget en præcisering af den regulering, som EKF Danmarks Eksportkredit er omfattet af, for så vidt angår EKF Danmarks Eksportkredits kommercielle aktiviteter.
Præciseringen medfører, at EKF Danmarks Eksportkredit fremadrettet eksplicit er omfattet af arkivloven, for så vidt angår EKF Danmarks Eksportkredits sektorpolitiske aktiviteter, mens EKF Danmarks Eksportkredits kommercielle aktiviteter også fremadrettet vil være undtaget arkivloven.
3. ØKONOMISKE OG ADMINISTRATIVE KONSEKVENSER FOR DET OFFENTLIGE Lovforslaget forventes at have positive økonomiske konsekvenser for staten i forbindelse med udbetaling af udbytte fra EKF Danmarks Eksportkredit til statskassen.
Med lovforslaget sikres det, at EKF Danmarks Eksportkredit kan bidrage til finansieringen af Nordsøaftalen.
 For at sikre EKF Danmarks Eksportkredits likviditetsberedskab og herunder for at sikre, at de løbende aktiviteter kan videreføres, har EKF Danmarks Eksportkredit samtidigt fået tilsagn om en forlængelse af EKF Danmarks Eksportkredits adgang til statsligt genudlån.
 Lovforslaget har ikke økonomiske konsekvenser for regioner og kommuner.
Lovforslaget skønnes ikke at få administrative konsekvenser for det offentlige 4. ØKONOMISKE OG ADMINISTRATIVE KONSEKVENSER FOR ERHVERVSLIVET M.V.
 Det vurderes, at lovforslaget ikke har økonomiske eller administrative konsekvenser for erhvervslivet.
5. ADMINISTRATIVE KONSEKVENSER FOR BORGERNE Det vurderes, at lovforslaget ikke har administrative konsekvenser for borgerne.
6. MILJØMÆSSIGE KONSEKVENSER Det vurderes, at lovforslaget ikke har miljømæssige konsekvenser.
7. FORHOLDET TIL EU-RETTEN Det vurderes, at lovforslaget ikke indeholder EU-retlige aspekter.
 8. HØRTE MYNDIGHEDER OG ORGANISATIONER M.V.
 Et udkast til lovforslag har i perioden fra den 5. september 2017 til den 3. oktober 2017 været sendt i høring hos følgende myndigheder og organisationer mv.:
 Advokatsamfundet, Arbejdsmarkedets Tillægspension (ATP), Atradius, Coface, Danmarks Eksportråd, Danmarks Fiskeriforening, Danmarks Nationalbank, Danmarks Rederiforening, Danmarks Skibskredit A/S, Dansk Aktionærforening, Dansk Byggeri, Dansk Energi, Dansk Erhverv, Dansk Industri, Dansk Metal, Danske Advokater, Danske Maritime, Danske Regioner, Datatilsynet, Den Danske Aktuarforening, Den Danske Dommerforening, Euler Hermes, Erhvervsstyrelsen  Team Effektiv Regulering, Finansforbundet, Finansrådet  Danske Pengeinstitutters Forening, Finanssektorens Arbejdsgiverforening, Forbrugerombudsmanden, Forbrugerrådet TÆNK, Forsikring & Pension, FSR  danske revisorer, Håndværksrådet, KommuneKredit, KL, Landbrug & Fødevarer, Lokale Pengeinstitutter, Lønmodtagernes Dyrtidsfond (LD), Rigsrevisionen og Tryg Garanti.
Bemærkninger til lovforslagets enkelte bestemmelser Til § 1 Til nr. 1 Det foreslås med ændringen i § 6, stk. 1, at Lov om offentlighed i forvaltningen, arkivloven, lov om Folketingets Ombudsmand og forvaltningsloven gælder for EKF Danmarks Eksportkredit og virksomhedens eventuelle datterselskaber med undtagelse af aktiviteter udøvet i medfør af § 2. Med den foreslåede bestemmelse præciseres det, at arkivloven på linje med den øvrige offentligretlige regulering nævnt i bestemmelsen finder anvendelse for den del af EKF Danmarks Eksportkredits virksomhed, der ikke er omfattet af lov om EKF Danmarks Eksportkredit § 2.
Ifølge arkivlovens § 1, gælder arkivloven for al virksomhed, der udøves af den offentlige forvaltning og domstolene.
Loven har dermed samme virkeområde som forvaltningsloven og lov om offentlighed i forvaltningen.
Den omfatter således alle forvaltningsmyndigheder, uanset om de tilhører den statslige eller den kommunale forvaltning og uanset, om der er tale om almindelige forvaltningsmyndigheder, særlige nævn eller råd f.eks. menighedsråd eller særlige forvaltningsenheder.
 Da EKF Danmarks Eksportkredit for så vidt angår sine kommercielle aktiviteter er undtaget fra den almindelige offentlige regulering jf. lov om EKF Danmarks Eksportkredit § 6, stk. 1, og dermed som udgangspunkt også fra arkivloven, er det, for at undgå tvivl om arkivlovens anvendelsesområde, med den forslåede bestemmelse præciseret, at arkivloven gælder for EKF Danmarks Eksportkredit med undtagelse af aktiviteter omfattet af § 2.
EKF Danmarks Eksportkredit er undtaget denne regulering for så vidt angår kommercielle aktiviteter, da denne virksomhed udøves i tæt samarbejde med erhvervslivet, pengeinstitutter og diverse organisationer, og da det derfor har stor betydning for EKF Danmarks Eksportkredits virke, at virksomhedens kommercielle samarbejdspartnere kan stille materiale til rådighed for EKF Danmarks Eksportkredits vurdering af enkeltsager uden, at der kan kræves aktindsigt i eller i øvrigt få adgang til materialet eller i beslutninger, som EKF Danmarks Eksportkredit har truffet i forhold til disse virksomheder.
EKF Danmarks Eksportkredit fungerer i hovedsagen som en finansiel virksomhed og har derfor behov for dyb indsigt i samarbejdspartnernes økonomiske og forretningsmæssige forhold.
EKF Danmarks Eksportkredit er derfor særligt følsom over for ethvert brud på den forretningsmæssige diskretion og udlevering af følsomme oplysninger af betydning for virksomheders økonomi og konkurrenceforhold.
Hovedparten af EKF Danmarks Eksportkredits samarbejdspartnere er pengeinstitutter, der er underlagt særlige regler om hemmeligholdelse af oplysninger.
Det er derfor afgørende, at EKF Danmarks Eksportkredit kan garantere sine samarbejdspartnere samme fortrolighed, idet der ellers kan opstå situationer, hvor pengeinstitutterne vurderer, at risikoen for offentliggørelse af oplysninger vejer tungere end ønsket om finansiering og risikodækning af en forretning.
EKF Danmarks Eksportkredit kan således med undtagelsen for lov om offentlighed i forvaltningen, arkivloven, lov om Folketingets Ombudsmand og forvaltningslovens regler forsikre danske virksomheder og udenlandske købere om, at de ikke risikerer offentlig indsigt i et projekt og dets finansiering, til gavn for gennemførelse af projekterne og de dermed forbundne positive konsekvenser.
 Den foreslående bestemmelse medfører endvidere, at kulturministeren jf. arkivlovens § 1, stk. 4, ikke kan bestemme, at arkivloven finder anvendelse for EKF Danmarks Eksportkredits virksomhed efter lov om EKF Danmarks Eksportkredit § 2.
 Til nr. 2.
 I henhold til det nuværende lovgrundlag kan EKF Danmarks Eksportkredits egenkapital, når der opstår behov herfor, reguleres ved statslige indskud eller udtræk, hvilket historisk er sket i flere tilfælde, og med lovforslaget foreslås indført en egentlig udbyttebestemmelse, der sikrer muligheden for udbyttebetaling fra EKF Danmarks Eksportkredit til dens ejer i overensstemmelse med en fastlagt udbyttepolitik.
Ifølge lov om EKF Danmarks Eksportkredit § 9, stk. 3, kan EKF Danmarks Eksportkredits frie midler placeres i særligt sikre værdipapirer, og ifølge lov om EKF Danmarks Eksportkredit § 9, stk. 4, kan der ydes statslige genudlån til EKF Danmarks Eksportkredit.
EKF Danmarks Eksportkredits frie midler udgøres af den likviditet, som ikke anvendes til finansiering af ydelser og aktiviteter efter § 2 i Lov om EKF Danmarks Eksportkredit samt dækning af underskud mv., og det er med lovforslaget ikke hensigten at ændre på, hvordan EKF Danmarks Eksportkredit placerer sine frie midler i særligt sikre værdipapirer.
Det foreslås med indsættelsen af § 9, stk. 5, at EKF Danmarks Eksportkredit kan udbetale udbytte.
Det foreslås endvidere, at bestyrelsen fastsætter en udbyttepolitik for EKF Danmarks Eksportkredit, som godkendes af erhvervsministeren, samt at udbyttepolitikken udgør et bilag til EKF Danmarks Eksportkredits vedtægter.
 Bestemmelsen har sin baggrund i den politiske aftale om udvikling af Nordsøen af 22. marts 2017, i medfør af hvilken det blev besluttet, at aftalen skal finansieres ved blandt andet at indføre udbyttebetaling for EKF Danmarks Eksportkredit og Vækstfonden.
 I overensstemmelse med statens ejerskabspolitiks anbefalinger om kapitalstruktur og udbytte vil erhvervsministeren i samarbejde med selskabets bestyrelse dermed fremadrettet ikke kun fastsætte mål for selskabets kapitalstruktur, men også - efter drøftelse med bestyrelsen - fastlægge forventninger til udbyttet, herunder i form af en udbyttepolitik.
Den nærmere udbyttepolitik vil, som foreslået i bestemmelsen, blive fastlagt af bestyrelsen.
Udbyttepolitikken skal fastsættes under hensyn til EKF Danmarks Eksportkredits økonomi, kapitalstruktur og resultater, dels under hensyn til udbyttebetalingen i henhold til Nordsøaftalen.
 Den konkrete model for udbyttepolitikken for EKF Danmarks Eksportkredit skal i overensstemmelse med statens ejerskabspolitik fremgå på de årlige bevillingslove.
Det oplyses, at det planlægges, at udbyttepolitikken for EKF Danmarks Eksportkredit, der finansierer Aftale om udvikling af Nordsøen af marts 2017, aktuelt vil tage afsæt i en model for udbyttepolitikken, hvor selskabet udbetaler udbytter på op til 50 pct. af overskuddet i det forrige regnskabsår, dog maksimalt 125 mio. kr. i 2017, 140 mio. kr. årligt i 2018-2020 og 100 mio. kr. årligt derefter.
Herudover forventes der i 2020 en udlodning på yderligere 500 mio. kr. i forbindelse med udbyttebetalingen for regnskabsåret 2019, så den samlede udlodning på baggrund af regnskabsåret 2019 bliver på 640 mio. kr.
De 500 mio. kr. forventes ikke udbetalt som udbytte, men vil have karakter af en udlodning i form af en justering af egenkapitalen, og vil således udgøres af overført overskud fra tidligere år.
Under alle omstændigheder medfører den foreslåede bestemmelse, at bestyrelsen fastsætter en udbyttepolitik for EKF Danmarks Eksportkredit, som godkendes af erhvervsministeren på virksomhedsmødet.
Det følger af EKF Danmarks Eksportkredits organisering som en SOV, at selskabslovens regler om udlodning af udbytte, herunder særlig selskabslovens §§ 179-183, vil finde anvendelse for EKF Danmarks Eksportkredits udbetaling af udbytte, idet bestemmelserne dog alene vil finde anvendelse med de naturlige modifikationer og ændringer, som følger af bestyrelsens forpligtelse til at udbetale udbytte efter den politiske aftale om udvikling af Nordsøen.
Der kan ikke udloddes mere udbytte end det, som bestyrelsen indstiller til virksomhedsmødets godkendelse.
Det er i den forbindelse forudsætningen, at i det omfang som EKF Danmarks Eksportkredit gennem Nordsøaftalen eller på anden vis forpligtes til at udbetale udbytte, så meddeles der decharge til bestyrelsen for selve udbetalingen, da denne beslutning dermed ikke vil blive taget af bestyrelsen ud fra kommercielle og andre driftsmæssige overvejelser, men derimod som følge af en politisk beslutning.
Bestyrelsen vil, i forbindelse med at der meddeles decharge for selve udbetalingen, ikke blive frigjort fra sit generelle ansvar for driften af EKF Danmarks Eksportkredit, men alene for beslutningen om at udbetale udbytte for det pågældende år.
Der kan herudover meddeles decharge efter de almindelige regler i selskabsloven i det omfang.
Ifølge lov om EKF Danmarks Eksportkredit § 9, stk. 1, skal EKF Danmarks Eksportkredits egenkapital til stadighed være af en sådan størrelse, at den sammen med hensættelserne udgør et forsvarligt grundlag for virksomhedens forpligtelser og aktiviteter.
Ifølge lov om EKF Danmarks Eksportkredit § 9, stk. 2, skal EKF Danmarks Eksportkredits indtægter og udgifter balancere på længere sigt under hensyntagen til den internationale konkurrencesituation og særlige handelspolitiske hensyn.
Med den foreslåede bestemmelse om indførelsen af en udbyttepolitik for EKF Danmarks Eksportkredit er det ikke hensigten at ændre grundlæggende på den økonomiske styring af EKF Danmarks Eksportkredit i forhold til de nævnte bestemmelser.
Der vil dog være et behov for at justere EKF Danmarks Eksportkredits vedtægter med henblik på at implementere lovforslaget, bl.a. i forhold til at udarbejde en udbyttepolitik, sænke solvenskravet, fjerne det øvre solvensloft samt at sikre en hensigtsmæssig kapital- og risikostyring.
 For at sikre EKF Danmarks Eksportkredits likviditetsberedskab og aktivitetsniveau er det hensigten at justere EKFs eksisterende adgang til statslige genudlån via Nationalbanken i form af en revolverende ramme på 35 mia. kr. frem til 2020, jf. lov om EKF Danmarks Eksportkredit § 9, stk. 4. Det er således hensigten fra og med finansloven for 2018 at forlænge den revolverende ramme frem til 2025. Samtidig tilpasses rammens størrelse til det nødvendige likviditetsberedskab og aktivitetsniveauet i øvrigt til 25 mia. kr.
 For en nærmere gennemgang af den praktiske betydning af de nævnte bestemmelser i § 9, stk. 1-4, i lov om EKF Danmarks Eksportkredit kan der henvises til de specielle bemærkninger i L 50 Forslag til Lov om EKF Danmarks Eksportkredit, jf. folketingstidende 2015-16, A L50 som fremsat, side 17.
Til § 2 Det foreslås, at loven træder i kraft dagen efter bekendtgørelse i Lovtidende.
Dette skyldes, at det som en del af den politiske aftale om udvikling af Nordsøen blev besluttet, at denne skal finansieres blandt andet ved at indføre udbyttebetaling for EKF Danmarks Eksportkredit, og at denne udbyttebetaling skal påbegyndes i 2017, jf. bemærkningerne til lovforslagets § 2.
Til § 3 Bestemmelsen vedrører lovens territoriale gyldighed.
Det følger af bestemmelsen, at loven ikke gælder for Færøerne og Grønland.
