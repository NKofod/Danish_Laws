Nr BTL 36 Betænkning over Forslag til lov om ændring af ægteskabsloven m.v.  

 (Separations- og skilsmissebetingelser m.v.)   

 Nr L 36 1988-89, 1. samling Afgivet af Retsudvalget Afgivet: 19890317 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Udvalget har modtaget mundtlige og/eller skriftlige  

 henvendelser, der er omdelt i udvalget, fra: Dansk Kvindesamfund, Jensen, E.  

 Nygaard, Odder, Just, Svend E., HD, Fredensborg, Landssammenslutningen mod  

 tidsubestemt bidragspligt, Nielsen, Jørgen Schlegel, Gentofte, og Ægteskabs-  

 og Skilsmissehjælpen.
Herudover er der fra enkeltpersoner modtaget en lang  

 række skriftlige henvendelser, der er fremlagt for udvalgets medlemmer og  

 stedfortrædere, og som ligeledes er indgået i udvalgets overvejelser.
Der er  

 af justitsministeren og af nogle mindretal stillet ændringsforslag, hvorom  

 henvises til de ledsagende bemærkninger.
Herefter indstiller et  

flertal (udvalget med undtagelse af Fremskridtspartiets og Kristeligt  

 Folkepartis medlemmer) lovforslaget til vedtagelse med det af  

 justitsministeren stillede ændringsforslag.
Et flertal inden for flertallet  

 (Socialdemokratiets og Socialistisk Folkepartis medlemmer af udvalget) ønsker  

 at udtrykke følgende: Det er meget tilfredsstillende, at reglerne om  

 separation og skilsmisse nu moderniseres.
Blandt de foreslåede ændringer  

 findes et forslag om ajourføring af lovteksten vedrørende udmåling af  

 bidragspligt.
Udvalgsarbejdet har gjort det klart for flertallet, at det på  

 den ene side er nødvendigt at opretholde adgangen til at pålægge  

 tidsubegrænset bidragspligt, mens det på den anden side er nødvendigt at  

 afgrænse anvendelsen af denne tidsubegrænsede bidragspligt til de forhold,  

 hvor der har været tale om meget langvarige samliv, mere end 20 år, og hvor  

 der kan konstateres et langvarigt og fuldstændigt fravær fra arbejdsmarkedet  

 for den bidragsnydende part, således at erhvervsmulighederne for den  

 pågældende er mindsket betydeligt.
Det vil fortsat være muligt at få taget  

 bidragsudmålingen op til vurdering, hvorved der vil være mulighed for at  

 nedsætte bidraget til 0 kr.
Det vil sædvanligvis ske, når bidrag har været  

 betalt i omkring 20 år.
Flertallet finder, at der på længere sigt er behov  

 for en generel drøftelse af bidragsprincipperne, herunder en stillingtagen  

 til, hvorvidt bidragspligt ophører ved opløsning af ægteskaber, der er  

 indgået efter en sådan lovændring.
Flertallet finder endelig, at der af  

 hensyn til en begrænsning af de tilfælde, hvor der af pensionshensyn pålægges  

 tidsubestemt bidragspligt, skal gennemføres et lovgivningsinitiativ med  

 baggrund i de overvejelser, der er gennemført i et under Finansministeriet  

 nedsat udvalg.
Flertallet finder den gældende sammenkobling af bidragspligt  

 og pensionsandel uheldig.
Et mindretal (Fremskridtspartiets medlem af  

 udvalget) indstiller lovforslaget til vedtagelse med de af  

 mindretallet stillede ændringsforslag og henviser i øvrigt til bemærkingerne  

 til ændringsforslagene.
Et andet mindretal (Kristeligt Folkepartis  

 medlem af udvalget) indstiller lovforslaget til vedtagelse med de af  

 mindretallet og det af justitsministeren stillede ændringsforslag.  

 Mindretallet ønsker at udtale følgende: Ægteskabet er den rette samlivsform  

 mellem mand og kvinde.
Derfor bør det styrkes mest muligt.
Men mindretallet  

 erkender også, at ægtefæller kan »vokse fra hinanden«, således at  

 en fortsættelse af ægteskabet vil være en umulighed.
Inden dette konstateres,  

 bør parterne dog rådgives og vejledes grundigt med henblik på en bevarelse af  

 ægteskabet.
Dette er især påkrævet, hvis der er børn i ægteskabet.  

 Mindretallet ønsker derfor ikke reglerne vedrørende separation og skilsmisse  

 lempet.
Derimod ønsker mindretallet, at mæglings- og  

 rådgivningsbestræbelserne forud for eventuel separation eller skilsmisse skal  

 forstærkes ved at oprette en tværfagligt sammensat ægteskabsbevarende  

 rådgivningsinstans.
Mange separationer og skilsmisser vil kunne undgås, hvis  

 ægtefællerne allerede på et meget tidligt tidspunkt i ægteskabets krise  

 erkender, at der er problemer, og søger råd og vejledning til at få dem løst.  

 Det er derfor vigtigt, at der gives let adgang til en rådgivning, som kan  

 give støtte og vejledning vedrørende alle samlivets forhold, herunder også  

 problemer med opdragelsen af børnene.
Ændringsforslag Til § 1 Af et mindretal (KRF): 1) Nr. 3 udgår. 2) Nr. 4  

 udgår. 3) Nr. 5 udgår, og i stedet indsættes som nyt nummer:
 » 01. § 43 og overskriften hertil ophæves, og i  

 stedet indsættes:
»Mægling og rådgivning § 43. Inden sag til opnåelse af separation  

 eller skilsmisse anlægges eller bevilling meddeles, skal der søges mægling  

 mellem ægtefællerne om fortsættelse af ægteskabet.
Sag kan ikke anlægges  

 eller bevilling meddeles, medmindre mægling er afsluttet inden for de sidste  

 6 måneder.
Stk. 2. Undlader en ægtefælle trods to tilsigelser at give møde  

 til mægling, er mægling med den anden ægtefælle tilstrækkelig.
Det samme  

 gælder, hvis en ægtefælle er forgæves eftersøgt.
Mægling bortfalder for en  

 ægtefælle, der ikke har ophold her i landet.
Stk. 3. Justitsministeren  

 fastsætter regler om foretagelse af mægling og kan fastsætte frister for  

 mæglingens afslutning.
Stk. 4. Den, der uden lovligt forfald undlader at  

 efterkomme en tilsigelse til mægling, straffes med bøde. § 43 a.
Mægling  

 foretages af præsten eller, hvis begge parter ønsker det eller de ikke hører  

 til samme trossamfund, af overøvrigheden eller efter dennes bemyndigelse af  

 politimesteren.
Stk. 2. Ægteskabsbevarende rådgivning skal kunne tilbydes ved  

 en kommunal rådgivningsinstans, af en præst, psykolog, læge, jurist eller  

 socialrådgiver.
Stk. 3. Justitsministeren kan fastsætte nærmere regler om  

 rådgivningsinstitutionens virke.«» 4) Nr. 6 udgår.
 Af et mindretal (FP): 5) Nr. 7 affattes således:
» 7. I § 50, stk. 1, indsættes som 2. pkt.:  

 »Der kan under ingen omstændigheder pålægges en ægtefælle bidragspligt  

 for et tidsrum, der overstiger 5 år.«» Af justitsministeren, tiltrådt af et flertal (udvalget med  

 undtagelse af FP): 6) I det under nr. 7 foreslåede § 50, stk. 1, 2.  

 pkt., udgår ordet »ganske«.
 Af et mindretal (FP): 7) Efter nr. 7 indsættes som nyt nummer:
» 02. I § 50, stk. 2, indsættes i 1. pkt. efter  

 »formår at udrede bidrag« ordene: », herunder at den anden  

 part har et passende rådighedsbeløb tilbage til sig selv og eventuel ny  

 familie«.' Til § 7 Af et mindretal (KRF): 8) Paragraffen udgår.
Af et mindretal (FP): 9) I stk. 1 indsættes som 2. pkt.:  

 »Den i § 1, nr. 7, nævnte ændring i ægteskabslovens § 50 finder dog  

 anvendelse i tilfælde, hvor der ved lovens ikrafttræden ikke er meddelt  

 bevilling eller afsagt endelig dom.« Ny paragraf 10) Som ny paragraf indsættes efter § 7:
» § 01 Uanset afgørelsen om bidragspligtens varighed truffet af  

 retten før lovens ikrafttræden ophører bidragspligten senest 5 år efter  

 lovens ikrafttræden.« Bemærkninger Til nr. 1 og 2 Ændringsforslagene medfører, at de gældende regler  

 vedrørende separation og skilsmisse bevares.
 Til nr. 3 Ændringsforslaget medfører, at de gældende regler for mægling  

 bevares, samtidig med at der gives mulighed for oprettelse af en kommunal  

 rådgivningsinstans.
 Til nr. 4 og 8 Ændringsforslagene er en følge af ændringsforslag nr. 1 og  

 2.
Til nr. 5, 7, 9 og 10 Fremskridtspartiet kan tilslutte sig lovforslaget,  

 som det foreligger, dog med undtagelse af forslaget om ændring af reglerne om  

 ægtefællebidrag.
Fremskridtspartiet foreslår, at der indføres en bestemmelse  

 om, at muligheden for at idømme tidsubestemt ægtefællebidrag ved opløsning af  

 ægteskab ved separation eller skilsmisse helt ophører ved lovens  

 ikrafttræden.
Bidragspligt bør herefter kunne idømmes for et tidsrum af højst  

 5 år.
Da Fremskridtspartiet er imod lovgivning med tilbagevirkende kraft,  

 stilles ændringsforslag om, at personer, der i dag er idømt tidsubestemt  

 bidrag eller bidrag for en længere årrække, ikke er pligtige at betale bidrag  

 længere end 5 år efter lovens ikrafttræden.
Fremskridtspartiet finder, at 5  

 år er det maksimale tidsrum, det kan tage at få en passende uddannelse og  

 omstille sin tilværelse. 5 års bidrag skal selvfølgelig kun ydes, hvis der  

 foreligger ganske særlige omstændigheder, f.eks. et langvarigt ægteskab.  

 Bidraget bør ikke være en sovepude for den fraskilte, men er tænkt som en  

 slags igangsætningshjælp.
Fremskridtspartiet ønsker også den urealistiske og  

 urimelige praksis, hvorefter bidraget udmåles til 1/4 af forskellen i  

 bruttoindtægten, ændret, idet vi foreslår en ændring af § 50, stk. 2, således  

 at det klart fremgår af denne bestemmelse, at der ved udmålingen skal tages  

 hensyn til, at den bidragspligtige har et passende rådighedsbeløb til sig  

 selv og eventuel ny familie.
Fremskridtspartiet mener, at lovgivningen om  

 ægtefællebidrag bør være så klart forståelig, at der under ingen  

 omstændigheder kan fastsættes tidsubegrænset bidragspligt, hvilket i  

 realiteten er livsvarigt.
Justitsministerens lovforslag om ændring af  

 ægteskabsloven afskaffer ikke det tidsubestemte bidrag, idet forslaget  

 indebærer, at der, når der foreligger særlige omstændigheder, stadig kan  

 idømmes en bidragspligt, der overskrider de 10 år, som justitsministeren  

 foreslår som maksimalt åremål i almindelighed.
Tidsubestemt bidragspligt er  

 aldeles forældet og en udtalt uretfærdighed mod mange fraskilte mænd, der  

 straffes livsvarigt ved en skilsmisse.
Til nr. 6 Som det fremgår af lovforslagets bemærkninger, tilsigter den  

 foreslåede ændring af ægteskabslovens § 50, stk. 1, at indsætte lovregler i  

 ægteskabsloven, som afspejler den nugældende praksis ved domstolene med  

 hensyn til den tidsmæssige udstrækning af ægtefællebidrag.
Under drøftelserne  

 i Retsudvalget har der været peget på, at der formentlig kunne gives en mere  

 dækkende beskrivelse af den nugældende retspraksis, såfremt det afgørende  

 kriterium for, om ægtefællebidrag kan pålægges uden tidsbegrænsning, blev, at  

 der foreligger »særlige omstændigheder« i stedet for det  

 oprindeligt foreslåede udtryk »ganske særlige omstændigheder«.
I  

 overensstemmelse hermed foreslås det, at ordet »ganske« udgår af  

 teksten.
Det skal dog fremhæves, at både udtrykket »særlige  

 omstændigheder« og udtrykket »ganske særlige omstændigheder«  

 er retlige standarder, hvis indhold til enhver tid vil skulle tilpasses den  

 almindelige udvikling i samfundets syn på bidragspligten.
Som nævnt i  

 lovforslagets almindelige bemærkninger under punkt 11 agter  

 Justitsministeriet i forbindelse med lovforslagets vedtagelse at gennemføre  

 en ændring af administrativ praksis vedrørende udmåling af ægtefællebidrag,  

 således at udmålingspraksis bringes i overensstemmelse med den nugældende  

 praksis ved domstolene og den foreslåede ændring af ægteskabslovens § 50,  

 stk. 1. Det skal fremhæves, at denne nye administrative praksis ikke vil få  

 betydning i de tilfælde,hvor der også efter nugældende praksis ved domstolene  

 ville blive pålagt tidsubegrænset bidragspligt.
Det kan udledes af  

 retspraksis, at tidsubegrænset bidragspligt i almindelighed kun vil komme på  

 tale i tilfælde, hvor ægteskabet har bestået i mere end 20 år.
I  

 overensstemmelse hermed vil ændringen af administrativ praksis ikke få  

 betydning i tilfælde, hvor ægteskabet har varet i mere end 20 år, og hvor der  

 efter den nyeste retspraksis ville blive pålagt tidsubegrænset bidragspligt.  

 Praksisændringen vil således sigte mod tilfælde, hvor ægteskabet ikke har  

 varet i 20 år.
Det kan i den forbindelse fremhæves, at den bidragsberettigede  

 ved sådanne ægteskaber i forvejen har været forberedt på, at bidraget skulle  

 aftrappes og bortfalde efter forløbet af en periode, der svarer til  

 ægteskabets varighed.
Der er således ikke noget principielt nyt i, at bidrag  

 bortfalder (ved en nedsættelse til 0 kr.), selv om der oprindelig har været  

 fastsat bidragspligt uden tidsbegrænsning. Ændringen af administrativ praksis  

 vil ske i form af et cirkulære til statsamterne, som vil indeholde en skånsom  

 overgangsordning.
De generelle bemærkninger i punkt 11 i lovforslagets  

 bemærkninger skal selvsagt herefter ses i lyset af nærværende ændringsforslag  

 og ovenstående bemærkninger.
Grethe Fenger Møller (KF) fmd.
Fischer (KF)  

 Helge Adam Møller (KF) Bjørn Elmquist (V) Niels Anker Kofoed (V) Aage  

 Brusgaard (FP) Kirsten Lee (RV) Nør Christensen (CD) Inger Stilling Pedersen  

 (KRF) Erling Christensen (S) Ole Espersen (S) Søren Hansen (S) Tove Lindbo  

 Larsen (S) Lissa Mathiasen (S) Carsten Andersen (SF) Leif Hermann (SF) Ebba  

 Strange (SF) nfmd.
Bilag Nogle af udvalgets spørgsmål til justitsministeren og dennes svar herpå Spørgsmål 5: Ministeren bedes tilstille udvalget en oversigt over eller  

 eksempler på Familieretsdirektoratets afgørelser vedrørende  

 ægtefællebidragets størrelse sammenholdt med statsamtets afgørelser i samme  

 sager.
Svar: Familieretsdirektoratet og statsamterne anvender de samme principper  

 i forbindelse med udmåling af bidrag til en ægtefælle.
Såfremt en person i  

 forbindelse med separation eller skilsmisse pålægges bidragspligt enten ved  

 dom eller efter parternes aftale ved bevilling, uden at bidragets størrelse  

 samtidig aftales, udmåles bidraget efter administrativ praksis ifølge de  

 retningslinjer, der er angivet i ægteskabslovens § 50, stk. 2. Ved  

 bidragsudmålingen lægger Familieretsdirektoratet og statsamterne som  

 vejledende princip hovedvægten på parternes bruttoindkomst eller efter  

 omstændighederne den indtægt, de kunne have, hvis de udnyttede deres  

 erhvervsevne og øvrige indtægtsmuligheder, mens udgifterne spiller en mindre  

 rolle, bortset fra de underholdsforpligtelser, som parterne har over for egne  

 børn.
Er der tale om »mellemindtægter«, vil udgangspunktet ved  

 fastsættelsen af bidragets størrelse være et beløb svarende til 1/4 af  

 forskellen mellem den bidragsberettigedes og den bidragspligtiges indtægter  

 (fjerdedelsreglen). Den bidragsforpligtede ægtefælles samlede  

 underholdsforpligtelser over for ægtefælle og børn vil dog i reglen ikke  

 komme til at overstige 1/3 af indtægten (tredjedelsreglen). Efter  

 statsamternes og Familieretsdirektoratets faste praksis vil størrelsen af et  

 sådant bidrag, der herefter er udmålt med udgangspunkt i denne  

 fjerdedelsregel, altid efterfølgende kunne ændres på begæring af en part, når  

 deres økonomiske eller personlige forhold ændrer sig, f.eks. ved ændrede  

 indtægtsforhold hos en af parterne eller forøgede børnebidragsforpligtelser  

 hos den bidragspligtige eller ved den bidragsberettigedes dokumenterede faste  

 samliv med en anden.
Følgende eksempel på anvendelsen af fjerdedelsreglen kan  

 opstilles. Ægtefællerne er skilt.
Hustruen har ved skilsmissen fået  

 forældremyndigheden over de 2 fællesbørn.
Manden betaler til hvert af børnene  

 normalbidraget + 25 pct., hvilket svarer til ca. 750 kr. månedlig til hvert  

 barn.
 Spørgsmål 7: Udvalget udbeder sig statistiske oplysninger om, hvor mange  

 personer der i 1987 er blevet dømt til at betale ægtefællebidrag, henholdsvis  

 ved dom og administrativt, samt om hvor mange tidsubestemte bidrag der gives.
Svar: Der føres hverken ved domstolene eller ved statsamterne statistik  

 over, hvor mange ægtefæller der bliver pålagt at betale bidrag til en  

 ægtefælle.
Det er således heller ikke muligt at oplyse antallet af personer,  

 der i 1987 ved dom eller i henhold til parternes aftale er blevet pålagt  

 tidsubegrænset bidragspligt.
Besvarelsen af det stillede spørgsmål vil derfor  

 kræve en manuel gennemgang af samtlige dombøger samt separations- og  

 skilsmissebevillinger.
Det kan dog oplyses, at landsdommer Svend Danielsen i  

 Ugeskrift for Retsvæsen 1988 B, side 335, har redegjort for en undersøgelse  

 af de separations- og skilsmissebevillinger, der blev udstedt af  

 Frederiksborg Statsamt i 1986, samt de ægteskabssager, der blev behandlet af  

 de fem byretter i Frederiksborg Amt i 1986. (Artiklen er optrykt i dette  

 bilag). Det fremgår af artiklen, at der i 368 af de 1.388 sager om separation  

 eller umiddelbar skilsmisse med selvstændig stillingtagen til bidraget i  

 henhold til aftale eller dom skulle være bidragspligt over for den anden  

 ægtefælle.
Der var således tale om bidragspligt i 26 pct. af tilfældene.
I 71  

 af sagerne svarende til 5-6 pct. af samtlige sager var bidraget  

 tidsubegrænset.
Af sagerne med bidragspligt udgjorde sagerne med  

 tidsubegrænset bidragspligt ca. 20 pct. eller den samme andel, som en  

 lignende undersøgelse af ca. 500 landsretsdomme i perioden 1981-82 og 1984-85  

 viste.
Ugeskrift for Retsvæsen 1988 B, s. 335-340 Skilsmissestatistik Af landsdommer Svend Danielsen Ved flere lejligheder har jeg været inde  

 på, at dansk statistik om opløsning af ægteskab er meget sparsom.
Dette er  

 overraskende i betragtning af, at der indsamles tal på så mange andre  

 områder, og med den samfundsmæssige betydning antallet af separationer og  

 skilsmisser samt deres virkninger har i mange henseender.
Blandt grundene til  

 begrænsningerne i de statistiske muligheder er, at det kun er skilsmisser,  

 der indberettes.
Ingen offentlige registre indeholder oplysninger om  

 separationer eller om, hvem der får eller har forældremyndigheden.
Det er  

 skilsmisseoplysningerne, herunder vielsesdatoerne og parrenes CPR-numre, der  

 bearbejdes af Danmarks Statistik i tabellerne om befolkningens bevægelser.  

 Derudover indberetter domstolene noget om deres sagsantal og fordelingen,  

 herunder med en rubrik for ægteskabssager, hvorfor en summarisk oplysning  

 herom indgår i retsstatistikken.
Statsamternes arbejde er talmæssigt et  

 lukket land, hvilket er beklageligt, fordi hovedparten af de familieretlige  

 sager behandles og afgøres der.
Gennem de senere år har jeg prøvet at skaffe  

 mig flere oplysninger om ægteskabssagerne, navnlig på grundlag af et  

 landsretsmateriale.
Denne artikel er endnu et forsøg på at udfylde nogle af  

 de mørke pletter.
I.
Materialet 1. I årene 1981-86 gennemgik jeg størstedelen af  

 landsretternes ægteskabssager og bearbejdede dommene fra årene 1981-82 og  

 1984-85 statistisk.
Oplysningerne herfra indgik i en redegørelse om  

 forældremyndighedsdomme, se Jur. 1981, s. 234-51. I UfR 1984 B, s. 131-37 og  

 i Dommerforeningens Domsoversigter, 1986, pkt. 6.4.46-52 opstillede jeg nogle  

 tabeller over godt 500 domme om hustrubidrag.
Yderligere var der tal i min  

 artikel om separations- og skilsmissegrunde i UfR 1987 B, s. 25-31. Endelig  

 var der i min oversigt over 519 domme fra landsretterne i ægteskabssager  

 1984-85 i Dommerforeningens Domsoversigter, 1986, pkt. 6.4.1-108 en række tal  

 og tabeller. 2. Mine hidtidige undersøgelser har været begrænset til  

 ankedommene, hvilket har været en mangel.
Jeg har følt et behov for at  

 gennemgå en række byretsdomme for at få et indtryk af, hvorledes det  

 står til i førsteinstansen, der ud fra mere generelle synspunkter og med  

 henblik på ægteskabssagerne som helhed forekommer langt mere interessante end  

 landsretternes sager.
For et par år siden havde jeg mulighed for at gennemgå  

 ægteskabssagerne fra byretten i Odense for året 1984.  

 Det drejede sig om 136 sager, hvoraf 113 endte med dom, medens de resterende  

 blev hævede.
For samme år gennembladede jeg dombogen fra Korsør, og  

 fandt 22 domme, medens der havde været 34 ægteskabssager i retskredsen.
En  

 større undersøgelse blev foretaget af ægteskabssagerne i de fem  

byretter i Frederiksborg Amt for 1986, som dette år  

 behandlede 285 ægteskabssager, hvoraf 235 endte med dom.
Derudover har jeg  

 gennemgået 31 domme fra Hjørring fra samme år, hvortil kom en  

 bortfalden sag.
Det talmæssige materiale består således af 487 ægteskabssager  

 fra byretterne fra 1984 og 1985, heraf 401 domme.
Da der det pågældende år  

 ifølge byretsstatistikken var henholdsvis ca. 3.400 og ca. 3.100  

 ægteskabssager, drejer det sig således om 7-8 pct. af det samlede antal, men  

 om materialet er repræsentativt for landet som helhed kan være vanskeligt at  

 bedømme.
En supplering af oplysningerne er sket med hjælp fra venlige  

 kolleger fra Grenå, Næstved, Tønder og Århus, der har besvaret et spørgeskema  

 og dermed har belyst de tal, jeg selv har fundet.
Disse retskredse havde i  

 1986 281 ægteskabssager, og der blev afsagt 233 domme.
Hermed er materialet  

 fra 1986 næsten 20 pct. af denne årgangs retssager. 3. Manglen ved hidtidige  

 undersøgelser har i nogen grad været, at det ikke har været muligt inden for  

 et geografisk afgrænset område at få et indtryk af både statsamternes og  

 domstolenes sager.
Arbejdsgruppen om separations- og skilsmissebetingelser  

 indsamlede oplysninger fra fire statsamter, som sammen med nogle af mine  

 domstolstal blev offentliggjort i betænkningen (nr. 1121/87) s. 10-14.  

Frederiksborg Statsamt imødekom med megen velvilje min anmodning om at  

 supplere de oplysninger, arbejdsgruppen bad om, med tal for 1986 fra  

 separations- og skilsmissebevillingerne om forældremyndigheds- og  

 bidragsaftalerne.
I dette amt blev der i 1986 meddelt 2.230 separationer og  

 skilsmisser, heraf 2.012 ved bevilling og 218 ved dom.
Antallet af  

 skilsmisser var 1.186, og sammenlignes det med de ca. 14.500, der er i hele  

 landet på et år, omfatter denne undersøgelse ca. 8 pct.
Byretterne i amtet  

 havde i 1986 285 ægteskabssager, medens der på landsbasis som nævnt var ca.  

 3.100, og procentdelen er således godt 9.
II.
Byretsdommene A.
Domstolenes sagsandel Tallene fra Frederiksborg Amt, således som de er  

 offentliggjort i skilsmissebetænkningen s. 13, muliggør en beregning af, hvor  

 mange af separationerne og skilsmisserne der afgjordes i retten.
Ofte nævnes  

 10 pct., men dette er beregnet alene på grundlag af skilsmissetal, se således  

 betænkning II fra ægteskabsudvalget af 1957 (nr. 369/64) s. 65 og 92-93.  

 Regner man på de nye tal, viser de, at omkring 10 pct. af separationerne,  

 18-19 pct. af de umiddelbare skilsmisser og 6 pct. af skilsmisserne på  

 grundlag af separation blev meddelt ved dom.
De samlede tal viste, at  

 domstolene behandlede omkring 10 pct. af alle separationer og skilsmisser.
B. Ægteskabssagernes karakter For at få et indtrryk af, hvad domstolene  

 beskæftiger sig med, har jeg foretaget en opdeling af de 401 domme, der  

 indgår i materialet.
Separationerne udgjorde næsten halvdelen af sagerne  

 eller 187. Den næststørste gruppe var de umiddelbare skilsmisser, der talte  

 106. Antallet af skilsmisser på grundlag af separation var så stort, nemlig  

 87, at det gøres til genstand for en særskilt analyse, se nedenfor under E.  

 Yderligere var der 21 selvstændige sager om Ûforældremyndighed Ûeller  

 Ûændring Ûaf Ûvilkår. ÛForældremyndighedstvisterne efter myndighedslovens §§  

 14 og 17 var de dominerende med 18 sager, medens der kun var en sag efter  

 ægteskabslovens § 52 om ændring af en bidragsaftale og to efter lovens § 58  

 om tilsidesættelse af henholdsvis en bidrags- og en bodelingsaftale.  

 Ændringsspørgsmål indgik derudover i fem skilsmissesager efter  

 ægteskabslovens § 32. De 233 domme, der indgik i det mere skønsmæssigt  

 bedømte materiale, havde nogenlunde samme fordeling, idet der var 20  

 ændringssager, hvortil kom 15 ændringspåstande under sager om skilsmisse på  

 grundlag af separation.
Det er således ikke de selvstændige  

 »ændringssager«, der belaster domstolene, idet de kun udgjorde 6-7  

 pct. af det samlede antal domme.
C. Årsager til retssagerne 1. Det har interesse at undersøge, hvorfor  

 sagerne endte i domstolene.
Trækkes ændringssagerne fra de 401 domme, bliver  

 der 380 tilbage.
I 183 af disse fremgik det af dommen, at der var  

enighed mellem parterne om alle spørgsmål ved sagens optagelse til  

 dom.
I det supplerende materiale var det samme tilfældet i 70-80 af de 213  

 domme.
Der var således enighed i mere end 40 pct. af sagerne.
Som regel  

 fremgår det ikke af dommene, hvornår enigheden er opnået, idet formuleringen  

 »efter den endelige påstand« sjældent blev anvendt.
Om  

baggrunden for enigheden kan kun gisnes.
Antagelig er der blandt  

 sagerne et ikke ubetydeligt antal, hvor der ikke blev givet møde af begge  

 parter til vilkårsforhandling, f.eks. i tilfælde hvor den ene part har rettet  

 henvendelse til statsamtet om ægteskabets opløsning.
I andre om skilsmisse på  

 grundlag af separation kan der have været misforståelser om retsstillingen,  

 idet en part ikke har set noget formål med at møde op i en sag, som  

 vedkommende allerede anser for afgjort.
Sager med udeblivelse fra  

 vilkårsforhandling må nødvendigvis til retten.
Nogle ægtefæller reagerer  

 måske mere respektfuldt over for en indkaldelse til et retsmøde eller bliver  

 af den beskikkede advokat overtalt til at komme.
Der kan også være parter,  

 som foretrækker det mindre tidrøvende at møde op i retten i hjembyen frem for  

 at skulle rejse til statsamtet.
Andre kan spekulere i, at sagen i nogle  

 retskredse antagelig bliver afgjort lige så hurtigt som ved bevilling, og er  

 der antaget advokat, kan denne på klientens og egne vegne være interesseret i  

 at udnytte muligheden for fri proces og få sit honorar dækket af det  

 offentlige, hvad kun er muligt under en retssag.
Selv om begge møder op under  

 vilkårsforhandlingen, skal statsamtet nægte bevilling, hvis det findes  

 betænkeligt at meddele den, jf. ægteskabslovens § 42, stk. 3. Om der er  

 sager, hvor et mindre arbejdspres i statsamtet ville have betydet, at  

 betænkelighederne kunne være overvundet, er svært at sige, men det er nok få.  

 Blandt enighedssagerne er der også en gruppe, hvor parterne efter drøftelse  

 med advokaterne, deres orientering om retstilstanden samt mulig overtalelse  

 bliver klar over, hvilke muligheder de har vedrørende vilkårene.
Det gør nok  

 indtryk på parterne, hvis de får samme oplysninger fra flere sider, først af  

 amtsfuldmægtigen under vilkårsforhandlingen og derefter hos deres egne  

 advokater.
Endelig er der en række sager, hvor oplysninger indhentet under  

 sagen, f.eks. konklusionen i en børnesagkyndig undersøgelse eller oplysninger  

 om, hvad større børn har tilkendegivet under en samtale i medfør af  

 myndighedslovens § 26, fører til forlig.
Det kan også være, at enigheden  

 opnås under domsforhandlingen efter bevisførelsen med dommerens mellemkomst,  

 eventuelt i form af en tilkendegivelse.
I hvilket omfang dette sker, afhænger  

 af dommerens temperament samt tvistens karakter og dybde.
Antagelig vil de  

 fleste dommere være mere tilbøjelige til i retten at fremkomme med deres syn  

 på et bidragsspørgsmål end på, hvem der skal have forældremyndigheden, men  

 der er kolleger, som foreslår sådanne spørgsmål forligt, herunder for at få  

 forældrene til at arbejde sammen også om samværsretten. 2. En anden gruppe er  

udeblivelsessagerne.
De udgjorde 37 af de 380 sager, eller knap 10  

 pct., og andelen var nogenlunde den samme i det supplerende materiale på 213  

 sager.
Der var mange varianter.
I et par sager, hvor sagsøgte var bosat i  

 udlandet, kunne advokaten ifølge dommen oplyse, at der havde været kontakt  

 med denne, der var enig i ægteskabets opløsning, men advokaten valgte formelt  

 at opretholde en protest.
I et par tilfælde var en retsbogsudskrift forkyndt,  

 herunder i en sag, hvor det nævntes, at der var forsøgt med to tilsigelser.
I  

 atter andre tilfælde var sagsøgtes opholdssted ukendt, og der skete  

 forkyndelse i Statstidende. 3. Tilbage bliver det, der er domstolenes  

 hovedområde, nemlig tvistsagerne.
Dem var der 160 af blandt de 380, og  

 andelen var nogenlunde den samme i det supplerende materiale.
D.
Tvisternes karakter Ser man bort fra de fåtallige protester mod selve  

 ægteskabets opløsning, idet de er beskrevet i min artikel i UfR 1987 B, s.  

 25-31, var det navnlig forældremyndighed og hustrubidrag, der  

 tvistedes om.
Blandt de 152 sager med vilkårstvister var de 20 i realiteten  

 rene forældremyndighedssager, 97 rene bidragssager, to sager var om  

 lejligheden og to om et § 56-beløb.
I de resterende 31 var der flere  

 uenighedsspørgsmål, med gruppen hvor der både var en forældremyndigheds- og  

 en bidragstvist som den største med 24. I andre var der tillige spørgsmål om  

 lejlighed eller om et beløb efter § 56, og i fire sager var der tre  

 tvistspørgsmål.
Tælles tvisterne op, var der 187 modstridende påstande.
Heraf  

 var de 48 om forældremyndighed, 129 om bidrag, 6 om lejligheden og 4 om et  

 beløb efter § 56.
E. § 32-skilsmisserne Efter opbygningen af systemet med gennemgående  

 vilkår, jf. ægteskabslovens § 45, skulle skilsmisser på grundlag af  

 separation i de fleste tilfælde ikke give anledning til tvist og således  

 kunne klares administrativt.
Derfor er det overraskende, at de udgjorde over  

 20 pct. af de gennemgåede domme, nemlig 87 af de 380 separations- og  

 skilsmissedomme.
I det supplerende materiale var procentandelen nogenlunde  

 den samme.
I Frederiksborg Amt måtte 47 ud af i alt 810 skilsmissesager på  

 dette grundlag, eller 6 pct., til retten.
Den største undergruppe blandt  

 disse skilsmissesager var enighedstilfældene, der udgjorde 54, medens  

 antallet af udeblivelsessager var 15. I to sager modsatte den ene sig  

 skilsmissen.
Derudover var der i 11 sager et såkaldt bidragsforbehold, hvor  

 det ved separationen var aftalt eller bestemt, at spørgsmålet om  

 ægtefællebidragspligt skulle kunne tages op igen ved den senere skilsmisse.  

 Endelig blev der i fire sager nedlagt påstand i medfør af myndighedslovens §  

 17 om overførelse af forældremyndigheden og i en sag i medfør af  

 ægteskabslovens § 53, stk. 1, om ændring af afgørelsen om bidragspligt.
I det  

 supplerende materiale var der forholdsvis flere bidragsforbehold og  

 ændringspåstande.
F.
Fri proces Det var ikke muligt at konstatere, hvor mange af retssagerne  

 der forud havde være realitetsbehandlet i statsamtet, herunder i form af en  

 egentlig vilkårsforhandling.
Fra Frederiksborg Statsamt er det oplyst, at  

 amtet i 1986 meddelte 178 bevillinger til fri proces i ægteskabssager,  

 herunder i selvstændige sager om forældremyndighed og om ændring af vilkår,  

 hvilket må sættes i relation til de 285 retssager i amtets byretter samme år.  

 27 fri proces-ansøgninger blev afslået, fordi de økonomiske betingelser ikke  

 var opfyldt, medens 8 afslag skyldtes realiteten.
III.
Børn Undersøgelsen af separationerne og skilsmisserne i Frederiksborg  

 Amt i 1986 omfattede 1.044 separationer og 376 umiddelbare skilsmisser,  

 hvoraf de 1.249 blev meddelt ved bevilling og 171 afgjort ved dom.  

 Oplysninger om fællesbørnene indgik i materialet.
A.
Sager med børn Der var børn i 685 af de 1.044 separationssager eller i  

 to tredjedele og i 188 af de 376 sager om umiddelbar skilsmisse eller i  

 halvdelen.
Af de 873 sager med børn blev de 773 afsluttet med bevilling,  

 medens 100 gik til retten.
Det viste sig imidlertid, at der kun i en  

 fjerdedel af retssagerne, eller i 25, var tvist om forældremyndigheden ved  

 optagelsen til dom, idet der enten var enighed eller tvist om andre  

 spørgsmål.
På tidspunktet for sagens afslutning var der således kun tvist om  

 børnene i ca. 3 pct. af sagerne.
B.
Antal børn i sagerne Det blev også undersøgt, hvor mange børn der var i  

 sagerne.
I 445 af de 848 enighedssager var der eet barn, medens der i 341  

 familier var to børn, i 53 var der tre børn, og i 9 var der fire børn eller  

 flere.
Af de 25 tvistsager drejede 13 sig om eet barn, 8 sager om to søskende  

 og 1 sag om tre børn.
I yderligere 2 sager var der tvist om eet af to børn og  

 i 1 sag om to af tre børn.
Bevillingssagerne omfattede 1.199 børn og de 75  

 retssager med enighed om forældremyndighedsspørgsmålet 131 børn.
Tvisterne  

 vedrørte 36 børn ud af det samlede børnetal på 1.366 eller ca. 21/2 pct.
IV.
Bidrag Frederiksborg Amt bidrager også med en række oplysninger om  

 ægtefællebidragene.
Igen er det de 1.420 separationer og umiddelbare  

 skilsmisser, der navnlig har interesse.
For så vidt angår dommene, er der  

 ikke foretaget opdeling efter sagstype, idet det efter mine  

 domslæsningserfaringer ikke viser ret meget.
Derimod er der foretaget en  

 opspaltning i separations- og skilsmisseaftaler.
Fra de 1.420 sager er  

 fratrukket 32 utroskabsdomme, hvor der blev henvist til separationsvilkårene,  

 hvilket er en bekræftelse på, at en række skilsmisser efter § 37 meddeles på  

 grund af utroskab i separationstiden.
I Københavns Overpræsidium drejede det  

 sig i 1986 om knap 17 pct., jf. skilsmissebetænkningen s. 12.
A.
Tvisterne Antallet af bidragstvister var overraskende stort.  

 Bidragsspørgsmålet indgik i 69 af de 171 domme fra Frederiksborg Amt om  

 separation eller umiddelbar skilsmisse, eller i ca. 40 pct., medens der var  

 en aftale om bidragene i de resterende godt 100 domme.
Der var således tvist  

 i næsten 5 pct. af de 1.420 sager om separation eller umiddelbar skilsmisse,  

 hvilket tal må bedømmes i lyset af den begrænsede andel af disse sager, hvor  

 bidragspligt efter nyere praksis overhovedet kommer på tale.
Tallene  

 afspejler måske den særlige usikkerhed, der i disse år er med hensyn til  

 praksis og over for den udvikling i begrænsende retning, der er i gang.
En  

 del af enighedsretssagerne er måske oprindelig blevet anlagt ved domstolene  

 på grund af denne usikkerhed, således at forlig først er opnået efter  

 drøftelser med og mellem advokaterne, eventuelt efter en tilkendegivelse fra  

 dommeren i retten.
En af tvisterne førte til en dom om tidsubegrænset  

 mandsbidrag.
B.
Bidragspligt I 368 af de 1.388 sager om separation og umiddelbar  

 skilsmisse med selvstændig stillingtagen til bidraget skulle der i henhold  

 til aftalen eller ifølge dommen være bidragspligt over for den anden  

 ægtefælle, eller i 26 pct.
Dette var resultatet ifølge aftalen i 248 af de  

 941 separationsbevillinger, eller i godt 26 pct., og i 47 af de 276  

 umiddelbare skilsmissebevillinger, eller i 17 pct.
C.
Bidragsforbehold Som bekendt er det muligt ved separation at tage  

 forbehold om, at bidragsspørgsmålet skal tages op igen ved en eventuel senere  

 skilsmisse.
I 83 af de 941 separationsbevillinger, eller i 9 pct., blev der  

 indgået en aftale for separationstiden, heraf i 71 om, at der skulle betales  

 bidrag, og i 12 om at der ikke skulle betales.
Det fremgår ikke direkte af  

 materialet, at der samtidig blev taget det ovenfor nævnte forbehold, men det  

 må i hvert fald være gjort i de 12 sager, men sikkert også i en andel af de  

 andre.
I godt 10 pct. af bevillingerne om § 32-skilsmisse synes der at være  

 indgået en ny realitetsaftale om bidrag.
Om disse nye aftaler alle er indgået  

 i sager med bidragsforbehold kunne ikke konstateres, men procenten svarer  

 godt til udbredelsen af disse forhold.
To tredjedele af disse  

 realitetsaftaler gik ud på, at der ikke skulle være bidragspligt efter  

 skilsmissen.
D.
Bidragsperioden Tages bevillingerne og dommene fra Frederiksborg Amt  

 med og uden bidragsaftaler under et, var resultatet i 71 af sagerne eller i  

 5-6 pct. et tidsubegrænset bidrag.
I et lidt større antal sager, 81, var der  

 tale om en tidsbegrænsning på mere end 6 år.
Disse langvarige bidragspligter  

 på over 6 år var således aktuelle i 11 pct. af sagerne.
Af sagerne med  

 bidragspligt udgjorde de tidsubegrænsede ca. 20 pct., eller den samme andel,  

 som jeg fandt i landsretsdommene, se Dommerforeningens domsoversigter, 1986,  

 pkt. 6.4.48. Den anden ende af skalaen var de 71 aftaler om bidragspligt i  

 separationstiden og 40 sager, hvor bidragsperioden var 1-3 år.
De 4-6 årige  

 bidrag var resultatet af aftalen eller dommen i 78 sager.
Der var noget  

 større spredning i de aftalte og fastsatte bidragsperioder i Frederiksborg  

 Amt end i landsretsmaterialet.
Der blev indgået 9 aftaler om bidragspligt i 7  

 år og 5 om bidrag i ni år, selv om landsretsdomme med sådanne længder er så  

 godt som ukendte.
Der var også enkelte længere tidsbegrænsninger end 10 år,  

 nemlig 4 aftaler om 12 års bidragspligt og 1 om 15 års bidragspligt.
Taget  

 under et var det stadig 8, 6, 5 og 10 års bidragspligt, som tegner sig for  

 det største antal sager.
Derefter fulgte bidrag i 3, 4 og 1 år som de  

 hyppigst anvendte positioner.
I det samlede materiale på 295 bevillinger med  

 aftaler om bidragspligt indgår 24, hvis indhold ikke nærmere fremgik af selve  

 bevillingen, der blot henviste til vedhæftede aftaler.
Der var i øvrigt også  

 tre aftaler om gensidig bidragspligt, se om denne nye mulighed i Graversen  

 m.fl.: Familieret, 2. udg., 1986, s. 261, note 1, og tidligere i modsat  

 retning Ægteskabslovskommentaren, 2. udg., 1984, s. 217-18.
E.
Bidragsstørrelser En af de store mangler ved bidragsstatistikkerne er,  

 at det ikke er muligt at konstatere, i hvilket omfang aftaler eller  

 afgørelser om bidragspligt følges umiddelbart op med en aftale eller  

 afgørelse om størrelsen.
I materialet fra Frederiksborg Amt blev det i  

 bevillingerne undersøgt, om der var en aftale om bidragsstørrelsen, og det  

 var der i godt halvdelen af de 295 sager.
I 76 af dem var der enighed om, at  

 ydelser ikke var aktuelle på nuværende tidspunkt, idet det aftaltes, at der  

 for tiden intet skulle betales.
I 69 blev der ifølge bevillingen indgået en  

 aftale om bidragsstørrelsen.
Endelig var der som nævnt 24 vedhæftede aftaler.  

 1. Blandt de 75 sager, hvor aftalen gik ud på, at der for tiden intet  

 bidrag skulle betales, var der 26, hvor pligtaftalen gik ud på, at den skulle  

 gælde i separationstiden, medens der i 12 tilfælde var aftalt tidsubegrænsede  

 bidrag.
I 22 sager var længden af bidragspligten 1-6 år, i 14 tilfælde 7-12  

 år, og i 2 var pligten gensidig. 2. En gennemgang af de 69 sager, hvor der  

 også var aftale om bidragets størrelse, viste, at der i over halvdelen var et  

 forbehold om, at størrelsen kun var aftalt »indtil  

 videre«, se om denne klausul Ægteskabslovskommentaren, 2. udg.,  

 1984, s. 274, således at der senere er mulighed for at gå til statsamtet med  

 en ændringssag i medfør af ægteskabslovens § 53, stk. 2. I 16 sager var det  

 udtrykkelig slået fast, at der var tale om »fast« bidrag, og  

 meget tyder på, at det samme var underforstået i i hvert fald de fleste af  

 den resterende snes sager.
Halvdelen af de faste bidrag var tidsubegrænsede  

 eller længerevarende. 3. Størrelsen af de aftalte bidrag varierede  

 meget, men i halvdelen af sagerne drejede det sig om beløb på 2.000 kr. eller  

 derunder.
Der var kun ganske få tilfælde,hvor beløbet var fastsat til et par  

 hundrede kroner, og det er ikke indtrykket, at aftaler indgået med specielt  

 henblik på bevarelse af enkepensionen, smh.
UfR 1988.127 H, spillede nogen  

 større rolle.
De øvrige bidrag fordelte sig over et bredt spektrum op til  

 20.000 kr. månedlig, men med gruppen 3.000 kr. og derunder som den største.  

 4. De mere komplicerede »pakke«-aftaler, der var vedhæftet  

 bevillingen, er ikke gennemgået, men også i selve bevilingerne var der  

individuelle løsninger, hvoraf nogle skal gengives.
En aftale gik ud  

 på, at der i ti år fast skulle betales 10.000 kr. månedlig, men således at  

 bidraget skulle bortfalde i tilfælde som nævnt i ægteskabslovens § 51, og  

 hvis bidragsberettigede indledte nyt samlivsforhold.
Et tidsubegrænset bidrag  

 skulle betales fast med 2.000 kr. månedlig i tre år, derefter fast 5.000 kr.  

 månedlig pristalsreguleret, og således at bidraget ikke skulle bortfalde ved  

 nyt samlivsforhold eller forhold som nævnt i § 51. Om et andet tidsubegrænset  

 bidrag var det bestemt, at det efter 1998 ikke kunne overstige 200 kr. om  

 måneden.
Om et bidrag var det aftalt, at der skulle betales, så længe  

 hustruen var studerende ved universitetet, dog længst til juli 1990. Et  

 bidrag skulle ifølge aftalen fast svare til prioritetsudgifterne på boligen.  

 Som et sidste eksempel kan nævnes en aftale om fast 5.000 kr. månedlig til  

 pensionsalderens indtræden, hvorefter det skulle fastsættes af statsamtet.
Resume Emnet er en gennemgang af godt 400 domme i ægteskabssager fra 1984  

 og 1986, heraf samtlige domme fra byretterne i Frederiksborg Amt fra 1986.  

 Oplysningerne suppleres med tal fra de godt 2.000 separations- og  

 skilsmissebevillinger, Frederiksborg Statsamt udstedte samme år.
I mere end  

 40 pct. af alle byretssagerne var der enighed mellem parterne om alle  

 spørgsmål ved optagelsen til dom, og over 20 pct. vedrørte skilsmisse på  

 grundlag af separation.
Af de 187 modstridende påstande var 48 om  

 forældremyndighed, 129 om ægtefællebidrag, 6 om lejlighed og 4 om et beløb  

 efter ægteskabslovens § 56. I Frederiksborg Amt var der tvist om  

 forældremyndigheden i 3 pct. af alle sager om separation og umiddelbar  

 skilsmisse med mindreårige fællesbørn.
Artiklen indeholder også en række  

 oplysninger om bidragsaftalerne i bevillingerne.
Spørgsmål 16: Kan ministeren bekræfte, at det i dag er den bidragsydende  

 part, der i »dyneløftersager« har bevisbyrden for, at den  

 bidragsmodtagende part lever i socialt/økonomisk fællesskab med en ny  

 partner, og at denne bevisbyrde er vanskelig at løfte? Svar: Efter ægteskabslovens § 51 bortfalder bidragspligten, hvis den  

 berettigede indgår nyt ægteskab.
Bestemmelsen antages ikke at finde  

 anvendelse, hvis den bidragsberettigede flytter sammen med en anden.
Det er  

 imidlertid statsamternes og Familieretsdirektoratets praksis i medfør af  

 ægteskabslovens § 53, stk. 2, på begæring af den bidragspligtige at nedsætte  

 størrelsen af bidraget til 0 kr. i tilfælde, hvor der er tale om et fastsat  

 (ikke et aftalt) bidrag, når det findes godtgjort, at den bidragsberettigede  

 har et vist økonomisk og personligt interessefællesskab med en anden.
Såfremt  

 statsamtet under behandlingen af en sag om nedsættelse af et bidrag bliver  

 opmærksom på muligheden for, at den bidragsberettigede part har indledte et  

 samliv med en anden, skal statsamtet sørge for, at der sker en forsvarlig  

 oplysning af sagen, inden der træffes afgørelse.
Statsamternes afgørelser  

 træffes efter et konkret skøn over samtlige omstændigheder i sagen, herunder  

 parternes og den pågældende tredjemands forklaringer, eventuelt afgivet til  

 politiet.
Såfremt der ved denne undersøgelse ikke forekommer tilstrækkeligt  

 grundlag for at antage, at den bidragsberettigede har indledt et nyt samliv,  

 vil der ikke ske en nedsættelse af bidraget.
 Spørgsmål 17: Udvalget udbeder sig statistiske oplysninger om, hvor mange  

 personer der i de senere år er idømt langvarig eller tidsubestemt  

 bidragspligt, og ministerens skøn for, hvor mange der vil blive idømt  

 langvarig eller tidsubestemt bidragspligt, hvis lovforslaget vedtages.
Svar: Der findes ikke statistiske oplysninger om, hvor mange personer der  

 i de senere år er blevet pålagt langvarig eller tidsubestemt bidragspligt.  

 Hensigten med lovforslaget er imidlertid at bringe ægteskabslovens regel om  

 bidragspligtens varighed i bedre overensstemmelse med domstolenes praksis.  

 Såfremt lovforslaget vedtages, vil der derfor næppe ske nogen umiddelbar  

 ændring i antallet af sager, hvor domstolene fastsætter langvarig eller  

 tidsubegrænset bidragspligt.
På lidt længere sigt må det dog antages, at  

 lovforslaget vil forstærke den udvikling, der allerede har været i gang i  

 flere år i retning af at anvende stadig kortere bidragsperioder og at  

 begrænse anvendelsen af vilkår om tidsubegrænset bidragspligt.
Spørgsmål 30: Hvilke bestemmelser vil skulle ændres for at ophæve den  

 relation mellem bidragspligt og ægtefællepension, der i dag er anledning til  

 mange tilfælde af tidsubestemt bidragspligt, og overvejer ministeren sådanne  

 ændringer? Svar: Relationen mellem bidragspligt og enkepension fremgår af lov om  

 bevarelse af enkepensionsret ved separation og skilsmisse, hvis § 2, stk. 1,  

 1. pkt., har følgende ordlyd: »Når ægteskabet efter at have bestået i  

 mindst 5 år opløses ved skilsmisse og der efter skilsmissen skal påhvile  

 manden pligt til at yde bidrag til hustruens underhold, bevarer hun sin ret  

 til enkepension.« § 2. stk. 2, lyder således: »Såfremt mandens  

 pligt til at yde bidrag til hustruens underhold er tidsbegrænset, er hustruen  

 kun berettiget til at oppebære enkepension i samme tidsrum.« Relationen  

 mellem bidragspligt og enkepension vil kunne ophæves ved at ændre eller  

 ophæve lovens § 2. Loven om bevarelse af enkepensionsret ved separation og  

 skilsmisse henhører under Finansministeriets ressort.
Finansministeriet har  

 over for Justitsministeriet oplyst, at spørgsmålet om ophævelse af relationen  

 mellem bidragspligt og enkepension har været behandlet af et udvalg om  

 pensionsrettigheders bevarelse ved separation og skilsmisse.
Udvalget har for  

 kort tid siden afsluttet sit arbejde.
Der er ikke på det foreliggende  

 grundlag aktuelle planer om en isoleret ændring af lovens § 2, stk. 1 og stk.  

 2.
 Spørgsmål 32:
 Ad § 1, nr. 7. Udvalget udbeder sig en uddybning af, hvad der forstås ved  

 »særlige omstændigheder«.
Spørgsmål 36: Hvilken forskel kan angives mellem »ganske særlige  

 omstændigheder« og »særlige omstændigheder« i forbindelse med  

 forslagets § 1, nr. 7, når sigtet er at beskrive den gældende praksis i  

 loven? Svar: I bemærkningerne til lovforslaget har Justitsministeriet beskrevet  

 den gældende praksis med hensyn til fastsættelse af bidragspligt. Ægteskabet  

 skal således i almindelighed have varet i nogle år, før der overhovedet  

 bliver tale om at fastsætte bidragspligt, og bidragspligten vil i  

 almindelighed blive tidsbegrænset (til 1, 3, 5, 8 eller 10 år), men der  

 forekommer også tilfælde af tidsubegrænset bidragspligt.
Det er endvidere i  

 bemærkningerne til lovforslaget beskrevet, hvorledes der i de senere år har  

 været en udvikling i retspraksis i retning af at begrænse tilfælde, hvor der  

 overhovedet fastsættes bidragspligt, at anvende stadig kortere  

 bidragsperioder og at begrænse anvendelsen af vilkår om tidsubegrænset  

 bidragspligt til stadig færre sager.
Af den nyeste praksis kan således  

 udledes, at et ægteskab i dag i almindelighed skal have bestået i over 20 år,  

 før tidsubegrænset bidragspligt overhovedet kommer på tale.
Herudover skal  

 der foreligge en række yderligere momenter, som taler for at pålægge  

 tidsubegrænset bidragspligt.
Hvilke omstændigheder der herudover skal  

 foreligge, må bero på et konkret skøn i hvert enkelt tilfælde.
Ifølge  

 forslagets § 1, nr. 7, skal tidsubegrænset bidragspligt fremover kun kunne  

 pålægges, såfremt der foreligger ganske særlige omstændigheder.
Denne  

 formulering er efter Justitsministeriets opfattelse velegnet til at beskrive  

 den nyeste praksis efter ægteskabsloven med hensyn til afgørelser om  

 tidsubegrænset bidragspligt.
Sigtet med bestemmelsen er således at bringe  

 ægteskabslovens regler om bidragspligt i overensstemmelse med den nyeste  

 retspraksis.
Formuleringen »ganske særlige omstændigheder« er  

 endvidere valgt for at tilkendegive over for domstolene, at der i fremtidig  

 domstolspraksis kun bør pålægges tidsubegrænset bidragspligt som noget  

 ekstraordinært.
Såfremt udvalget finder, at udtrykket særlige omstændigheder  

 uden tilføjelsen »ganske« giver en mere dækkende beskrivelse af  

 praksis, vil Justitsministeriet imidlertid kunne tiltræde et ændringsforslag  

 med dette indhold.
Det skal dog tilføjes, at både udtrykket »ganske  

 særlige omstændigheder« og udtrykket »særlige omstændigheder«  

 er retlige standarder, hvis indhold til enhver tid vil skulle tilpasses den  

 almindelige udvikling i samfundets syn på bidragspligten.
