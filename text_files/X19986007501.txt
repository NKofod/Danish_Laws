Erhvervsankenævnet ændrede  

 Finanstilsynets afgørelse, således at et pengeinstitut på  

 visse områder havde handlet i strid med lovens K klagede i skrivelse af 26. oktober 1990 til  

 Erhvervsankenævnet over, at Finanstilsynet i skrivelse af 8. oktober  

 1990 over for ham havde afslået at foretage en undersøgelse  

 efter bank- og sparekasseloven af Sparekassen A's (nu B-bank) deltagelse i et  

 "management-buy-out" i selskabet C A/S fra de tidligere ejere af selskabet  

 til direktørerne i 4 datterselskaber, direktør K (C D A/S),  

 direktør E (C F A/S), direktør G (C H A/S) og direktør I  

 (C J A/S).
 I Erhvervsankenævnets kendelse af 10. juni 1993,  

 j.nr. 90-61.585, hedder det:
"Det fremgår af sagen, at Finanstilsynet tog  

 direktør I's klage af 27. marts 1990 over A's deltagelse i  

 "management-buy-out'et" under behandling, og at direktør K blandt  

 andet ved skrivelse af 20. april 1990 tiltrådte direktør I's  

 klage.
Det fremgår endvidere, at direktør K's synspunkter i det  

 væsentlige var identiske med direktør I's standpunkt, og at hans  

 retlige stilling i forhold til klagen og retlige interesse i sagens udfald  

 ligeledes var identisk med direktør I's.
Af de nævnte grunde  

 burde direktør K efter ankenævnets opfattelse have været  

 anset som part, såvel under klagesagen, der oprindelig blev afsluttet  

 ved afgørelsen af 20. juli 1990, som under genoptagelsen af  

 behandlingen i august måned 1990, afsluttet med afgørelsen af  

 11. januar 1991, som Finanstilsynet ikke underrettede direktør K om,  

 uanset at tilsynet havde gjort ham bekendt med afgørelsen i juli  

 måned, og uanset direktør K's skrivelser til tilsynet den 26.  

 oktober 1990, 13. november 1990 og 3. januar 1991.
Som følge heraf bør behandlingen af  

 klagesagen genoptages over for direktør K således at der  

 herunder tillægges ham den stilling som part, der følger af  

 forvaltningsloven.
Særligt bemærkes herom, at Finanstilsynet ved  

 ikke at tillægge direktør K stilling som part og især ved  

 ikke at oplyse om genoptagelsen i august 1990, har afskåret K fra at  

 fremsætte begæring om aktindsigt inden ikrafttrædelsen den  

 1. januar 1991 af § 50 a, stk. 5, i den dagældende lov om banker og  

 sparekasser.
Derfor kan det ikke antages, at bank- og sparekasselovens § 50  

 b, stk. 5 (tidligere § 50 a, stk. 5) er til hinder for, at der nu  

 tillægges direktør K de rettigheder vedrørende  

 aktindsigt, som følger af forvaltningsloven.
 Efter det for ankenævnet oplyste finder  

 nævnet, at sagen kan indeholde generelle og principielle  

 spørgsmål vedrørende et pengeinstituts medvirken til et  

 management-buy-out, og at undersøgelsen derfor også bør  

 ske til konstatering af, om der eventuelt er behov for på enkelte  

 områder at præcisere retningslinier for et pengeinstituts  

 medvirken hertil.
Undersøgelsen bør blandt andet omfatte 1)   om § 1, stk. 4, i lovbekendtgørelse nr. 374 af  

 15. august 1985 om banker og sparekasser m.v. blev overtrådt i  

 1989, 2)   om A's engagement har overskredet  

 begrænsningerne i § 1, stk. 4, som ændret ved lov nr. 327 af 24.  

 maj 1989, henholdsvis § 1 a, stk. 1, som indføjet i bank- og  

 sparekasseloven ved lov nr. 306 af 16. maj 1990, hvorefter engagementet skal  

 have karakter af "medvirken" og være "midlertidigt", 3)  om A's engagement har givet sig udslag i  

 dispositioner, som har tilgodeset A's interesser på bekostning af andre  

 involverede på en måde, som er i strid med bank- og  

 sparekasselovens ? 1, stk. 6, 4)   om benyttelse af A-ansatte som bestyrelsesmedlemmer  

 og direktør i C-koncernen har været i overensstemmelse med bank-  

 og sparekasselovens § 1, stk. 6, når henses til lovens § 19, stk.  

 5, 5)   om der fra A's side er stillet krav om tavshed og  

 hemmeligholdelse på en måde, som strider mod bank- og  

 sparekasselovens § 1, stk. 6, 6)  om A ved afgivelse af meddelelser eller indberetninger  

 eller ved fremsendelse af dokumenter herunder med hensyn til dateringer har  

 handlet i strid med bank- og sparekasselovens ? 1, stk. 6, eller andre bestemmelser i bank- og  

 sparekasseloven." Kendelsen er i sin helhed vedlagt som bilag 1 [ikke  

 vedlagt].
Efter Erhvervsankenævnets kendelse blev sagen  

 genoptaget af Finanstilsynet, som med skrivelse af 2. marts 1994, j.nr.  

 6264-0020, F 2222, til K fremsendte sin afgørelse af samme dato sammen  

 med en oversigt af 24. februar 1994 over materiale i sagen.
Afgørelsen  

 og oversigten er bilagt nærværende kendelse som bilag 2 og bilag  

 3 [ikke vedlagt].
K indbragte med skrivelse af 16. marts 1994  

 Finanstilsynets afgørelse for Erhvervsankenævnet.
Der ankes  

 over, at Finanstilsynet "mangler vilje til at undersøge B-banks  

 (tidligere A) dobbeltrolle i C-Sagen", og det gøres gældende, at  

 "Finanstilsynet som frygtet var inhabil i C-Sagen", hvorfor  

 Erhvervsankenævnet anmodes om at "foretage de nødvendige  

 undersøgelser af "C-Sagen"." Dette begrundes i klageskrivelsen  

 med, at "Finanstilsynet ikke har taget hensyn til, at det var  

 B-bank, der henvendte sig til direktørerne i kommende MBO og  

 tilbød sin professionelle hjælp som rådgiver og  

 långiver", og at "B-bank udnyttede sit ulovlige ejerskab af C-koncernen  

 til at bryde den indgåede rammeaftale", at Finanstilsynet ikke har behandlet alle rejste  

 spørgsmål, idet Finanstilsynet ikke har oplyst, "hvem advokat L  

 repræsenterede på et møde hos Finanstilsynet i august 1989  

 sammen med A", ikke har "forsøgt at få kendskab til den samlede  

 økonomiske gevinst B-bank har opnået ved at udnytte sin  

 professionelle stilling som rådgiver og långiver for MBO'et i  

 forbindelse med stripningen af C-koncernen", og ikke har redegjort for, "om  

 B-bank ikke stadigvæk er ejer af dele af C-koncernen, idet frasalg af  

 C-virksomheder er gået til andre virksomheder, hvori B-bank har  

 andele", og at Finanstilsynet mener, "at B-bank's ejerskab af  

 C-koncernen kun er midlertidig, selvom B-bank som professionel  

 rådgiver, efter brud på rammeaftalen, har haft alle  

 magtbeføjelser til at afvikle C-koncernen".
 Heroverfor har Finanstilsynet i skrivelse af 26. april  

 1994 til Erhvervsankenævnet anført:
at "det efter Finanstilsynets opfattelse er uden betydning  

 ved afgørelse af sagen, om den første kontakt er sket fra  

 Sparekassen A til direktør I eller omvendt", at "Finanstilsynet ikke på det foreliggende grundlag  

 har kunnet fastslå, at Sparekassen A har brudt indgåede aftaler  

 eller har foretaget en såkaldt "stripning" af C-koncernen", at der ikke er udarbejdet referat af et møde  

 afholdt i Finanstilsynet den 30. oktober 1990, hvori direktør M,  

 Sparekassen A, og advokat L deltog, at dette må antages at skyldes, at  

 tilsynet i stedet for at udarbejde referat anmodede mødedeltagerne om  

 efterfølgende skriftligt at redegøre for det på  

 mødet mundtligt fremførte, at B-bank i skrivelse af 16.  

 november 1990 til Finanstilsynet har gengivet de oplysninger, der blev  

 fremsat på mødet i tilsynet den 30. oktober 1990, og at  

 Finanstilsynet ikke har oplysning om, hvem advokat L repræsenterede  

 på mødet, antageligt fordi tilsynet har anset det for  

 uvæsentligt, at B-bank i skrivelse af 27. august 1993 til  

 Finanstilsynet har meddelt, at banken afhændede sin samlede aktiepost i  

 C Holding A/S i sommeren 1992, og at Finanstilsynet efter gældende habilitetsregler  

 ikke er inhabil, men ikke desto mindre har ladet sagen behandle af en gruppe  

 på 4 erfarne juridiske medarbejdere, der ikke var ansat i  

 Finanstilsynet på tidspunktet for behandlingen af den oprindelige  

 klage.
 I skrivelse af 17. maj 1994 til Erhvervsankenævnet  

 anfører K bl.a..:
at Finanstilsynets inhabilitet ikke løses ved, at  

 sagsbehandlingen overlades til medarbejdere, der ikke var ansat i  

 Finanstilsynet under behandlingen af den oprindelige klage, at det er besynderligt og utroværdigt, at  

 Finanstilsynet ikke aner, hvem advokat L repræsenterede på  

 mødet den 30. oktober 1990, at det var væsentligt for A at eje det  

 købende selskab af C-koncernen, at der var klare økonomiske fordele for B-bank ved  

 at sælge C-virksomhederne enkeltvis -i strid med sælgers  

 ønske om samlet salg med henblik på videreførsel af  

 væsentlige dele af koncernen som koncern, at Finanstilsynet ikke har interesseret sig for A's  

 påstande om salg til institutionelle investorer for at få  

 bekræftet, at der var tale om et bluffnummer fra bankens side, at Finanstilsynet ikke har interesseret sig for A's  

 aktiekøb i C Holding A/S og ikke undersøgt de særlige  

 selskabskonstruktioner, B-bank benytter sig af, når det drejer sig om  

  B-banks ejerforhold af danske virksomheder f.eks. via N.
Det fremgår i  

 øvrigt af skrivelsen, at K havde klaget til Advokatnævnet over  

 advokat L og anlagt retssag mod B-bank med påstand om, at B-bank er  

 erstatningsansvarlig overfor K i forbindelse med overtagelsen af C-koncernen  

 i 1989.
Med skrivelse af 1. juni 1994 fremsendte K til  

 Erhvervsankenævnet B-banks svarskrift i den nævnte retssag med  

 bemærkning bl.a. om, at det er af principiel betydning i forhold til  

 bankloven, om en bank kan komme uden om denne lov ved at købe sig ind  

 i en kunderelateret erhvervsvirksomhed i form af f.eks. en beskeden aktiepost  

 for derefter at hævde at tvister vedrørende bankydelser  

 reguleres over en aktionæroverenskomst, der henviser tvister til  

 voldgift.
Samtidig påpeges, at Finanstilsynet ikke har foretaget en  

 selvstændig undersøgelse af de forhold, der ligger til grund for  

 antagelsen af, at A's ejerskab var midlertidigt, men udelukkende taget A's  

 påstande til efterretning.
 Med skrivelse af 16. marts 1995 fremsendte K til  

 Erhvervsankenævnet kopi af en skrivelse af 6. december 1994 fra  

 Erhvervsministeren til K, hvori ministeren udtaler, at der efter hendes  

 vurdering ikke er tale om inhabilitet for Finanstilsynets vedkommende i  

 C-sagen.
 I skrivelse af 15. maj 1995 til Erhvervsankenævnet  

 har K anført, at advokat L ikke som påstået har  

 været advokat for samtlige deltagere i det såkaldte MBO.
 I skrivelse af 19. december 1995 til  

 Erhvervsankenævnet anfører K, at det er hans påstand, "at  

 A/B-bank sammen med direktør E, C F i marts-april 1989 havde planlagt,  

 at C-Gruppen skulle "strippes". Den af parterne underskrevne aftale har  

 A/B-bank kun anset for nødvendig for at skaffe de nødvendige  

 stråmænd til at skjule det ulovlige køb for offentligheden  

 og sælgerne (familien O og øvrige aktionærer i C a/s)".  

 Det anføres, at et vedlagt interview med E giver yderligere  

 dokumentation for, at A/C-bank havde en "skjult" plan.
Med skrivelse af 25. januar 1996 til  

 Erhvervsankenævnet fremsendte K kopi af Østre Landsrets dom af  

 18. januar 1996 og med skrivelse af 1. februar 1996 yderligere anke- og  

 kæreskrift.
Ved landsrettens dom afvistes den indbragte erstatningssag,  

 da sagens tvister fandtes omfattet af aktionæroverenskomstens  

 voldgiftsklausul.
Det anføres i skrivelsen, at landsrettens dom  

 omtaler P og Q som direktører i A, og at dette ulovlige forhold  

 bør indgå i Erhvervsankenævnets kendelse.
 Med skrivelse af 20. februar 1996 til  

 Erhvervsankenævnet har K fremsendt et notat indeholdende en  

 redegørelse for, hvorfor aftalen af 21. marts 1989 ikke er  

 afløst af aktionærovenskomsten af juni 1989. Ankenævnet  

 har herudover modtaget forskellige indlæg og materiale fra K.
 Som grundlag for Erhvervsankenævnets behandling  

 foreligger i øvrigt det i Finanstilsynets oversigt af 24. februar 1994  

 oplistede materiale i sagen.
I skrivelse af 22. september 1994 har K anmodet om  

 mundtlig forhandling i sagen med henblik på gennemgang af sagens  

 faktum.
Ankenævnet har ikke fundet grundlag for at imødekomme  

 anmodningen.
 Ankenævnet udtaler:
 Det fremgår af sagen, at den blev indledt med, at  

 Sparekassen A som pengeinstitut skulle bistå de 4 direktører med  

 at gennemføre et "management-buy-out" i overensstemmelse med  

 rammeaftalen af 21. marts 1989 og den aktionæroverenskomst, der blev  

 endeligt udarbejdet, underskrevet og dateret den 20. juni 1989. Det  

 fremgår endvidere, at det aftalte ikke blev bragt til  

 udførelse.
Allerede med virkning fra købet i april 1989  

 overtog Sparekassen A faktisk koncernen med en ledelse bestående af  

 repræsentanter for sparekassen, hvorved bemærkes, at det  

 fremtræder uklart for ankenævnet, hvem advokat L har  

 repræsenteret under sagen.
Det fremgår endvidere, at koncernen  

 under bibeholdelse af den nævnte ledelse løbende blev  

 opløst ved frasalg af de enkelte selskaber.
Der er ikke efter  

 ankenævnets opfattelse givet nogen bæredygtig begrundelse for, at  

 det aftalte "management-buy-out" ikke blev eller blev forsøgt bragt  

 til udførelse i overensstemmelse med aftalegrundlaget.
Det  

 gælder særlig spørgsmålet om, hvorfor de aftalte  

 forhandlinger med andre institutionelle investorer, med den heraf forudsatte  

 ændring af ejerforhold og ændret ledelsessituation, ikke blev  

 udført, ligesom der ikke foreligger nærmere oplysning om de  

 økonomiske følger, det har haft for Sparekassen A, at der i  

 stedet for fastholdelse af det aftalte "management-buy-out" er sket frasalg  

 af de enkelte virksomheder.
Som baggrund for det anførte må det  

 endvidere lægges til grund, at A's overtagelse i april 1989 af  

 koncernen var i strid med § 1, stk. 4, i den dagældende bank- og  

 sparekasselov og som sådan tillige i modstrid med samme lovs § 1, stk.  

 6, om god bankskik.
Efter det oplyste om forløbet finder  

 ankenævnet endvidere, at det ikke kan anses for klarlagt, om  

 betingelserne for ejerskabet efter det indhold bestemmelsen i bank- og  

 sparekasselovens § 1, stk. 4, fik med virkning fra den 28. maj 1989 har  

 været opfyldt.
Det bemærkes herved, at ejerskabet skal være  

 "midlertidigt", bestå i medvirken til omstrukturering af  

 erhvervsvirksomheder, og at bestemmelsen ikke hjemler et pengeinstitut adgang  

 til erhvervsmæssigt opkøb og salg af erhvervsvirksomheder for at  

 opnå gevinst i egen interesse.
II For så vidt angår de enkelte punkter i  

 øvrigt i den påklagede afgørelse af 2. marts 1994  

 bemærkes:
ad 2a: Har Sparekassen A stillet ulovlige krav om  

 tavshed og hemmeligholdelse? Ankenævnet kan tiltræde, at de 2 citerede  

 dokumentafsnit i Finanstilsynets afgørelse ikke kan anses for at  

 være i strid med bank- og sparekasselovens § 1, stk. 6. Men endelig  

 afgørelse af spørgsmålet kan bero på de uoplyste  

 forhold omkring indhold i og baggrund for det af sagen omfattede hemmelige  

 dokument, der efter det oplyste er henlagt i pengeskab hos advokat.
ad 2b: Har Sparekassen A afgivet urigtige  

 meddelelser/indberetninger til Finanstilsynet? Ankenævnet kan tiltræde, at Sparekassen A's  

 indberetning af 1. august 1989 med henvisning til ? 1, stk. 4, i bank- og sparekasseloven til  

 Finanstilsynet ikke efter sit indhold er urigtig, men da indberetning ikke  

 var givet tidligere, burde den have indeholdt oplysning om erhvervelsen  

 allerede i april 1989, og er som sådan ikke i overensstemmelse med  

 bank- og sparekasselovens § 1, stk. 4 og 6, jf. endvidere nedenfor.
ad 2c: Har Sparekassen A handlet i strid med bank- og  

 sparekasselovens § 1, stk. 6, med hensyn til datering af diverse  

 dokumenter? Ankenævnet kan ikke tiltræde  

 afgørelsen, hvorefter tilsynet ikke finder, at Sparekassen A har  

 handlet i strid med bank- og sparekasselovens § 1, stk. 6, med hensyn til de  

 nævnte dokumenters datering, fordi parterne var enige om indhold og  

 datering.
 Det må anses for at være i strid med god bank-  

 og sparekasseskik, at et pengeinstitut deltager i udfærdigelsen af et  

 dokument, som fremtræder underskrevet på et andet tidspunkt, end  

 det faktisk er sket.
ad 2d: Har Sparekassen A udøvet retsstridige  

 fortielser eller fremsat retsstridige trusler i forbindelse med ændring  

 og præcisering af de oprindelige aftaler? Ankenævnet kan tiltræde Finanstilsynets  

 afgørelse, hvorefter det ikke er muligt på grundlag af  

 Finanstilsynets undersøgelse at afgøre, om Sparekassen A har  

 udøvet retsstridige fortielser og fremsat retsstridige trusler.
ad 2e:  Er størrelsen af Sparekassen A's  

 honorarer og provisioner urimelige? Ankenævnet kan tiltræde Finanstilsynets  

 afgørelse, hvorefter det ikke er muligt på grundlag af  

 Finanstilsynets undersøgelse at afgøre, om størrelsen af  

 Sparekassen A's honorarer og provisioner skulle være urimelige, eller  

 om Sparekassen A har opnået økonomiske fordelse udover honoraret  

 på de 35 mio. kr.
 ad 2f: Har Sparekassen A i strid med bank- og  

 sparekasselovens § 1, stk. 6, tilgodeset egne interesse på bekostning  

 af de øvrige deltagere.
 Der henvises til bemærkningerne ovenfor under I.
 ad 3: Forhold til bank- og sparekasselovens § 19, stk.  

 5.
 Således som sagen er oplyst, tiltrædes  

 Finanstilsynets afgørelse, hvorefter hverken § 19, stk. 5, eller § 1,  

 stk. 6, i bank- og sparekasselovens kan anses for overtrådt.
Som det fremgår efterlader det konkrete  

 sagsforløb og oplysningen heraf en række centrale  

 spørgsmål uafklarede.
Det havde efter ankenævnets  

 opfattelse været ønskeligt, at der i øvrigt allerede i  

 forbindelse med den oprindeligt indgivne klage var blevet foretaget en  

 dyberegående (granskningslignende) undersøgelse.  

 Ankenævnet har ikke ressourcer hertil.
Spørgsmålet om  

 anvendelsen af Finanstilsynets ressourcer henhører endeligt under  

 Erhvervsministeriet.
