Ligebehandlingsnævnets afgørelse om etnicitet - sundhed - ej medhold J. nr. 2013-6811-11185 En kvinde med et udenlandsk klingende navn ønskede at blive behandlet på et privathospital.
Hun kontaktede derfor sit forsikringsselskab, der bad hende om at indhente oplysninger hos sin læge.
Lægen bad klager om at finde en ny læge.
Han har senere uddybet, at dette skyldtes dårlig kemi.
Nævnet fandt ikke faktiske omstændigheder, der tydede på, at klager var blevet forskelsbehandlet, fordi hun var af anden etnisk oprindelse end dansk.
 Klager fik derfor ikke medhold.
 Klagen drejer sig om påstået forskelsbehandling på grund af etnisk oprindelse i forbindelse med konsultation hos egen læge.
Ligebehandlingsnævnets afgørelse Indklagede har ikke handlet i strid med lov om etnisk ligebehandling.
Sagsfremstilling Klager har et udenlandsk klingende navn.
 Indklagede var klagers praktiserende læge.
 Den 13. marts 2013 skrev klager til indklagede:
 "I was scheduled for consult on 27th of May at the hospital and I asked my insurance company if they can ge please forward a copy of the reference for tests/consult at the hospital to my insurance company to [mailaddress].
 Hertil svarede indklagede:
 "no - we are finish - go to borgerservice and get a new dr".
Parternes bemærkninger Klager gør gældende, at hun er blevet udsat for forskelsbehandling på grund af etnisk oprindelse af den praktiserende læge, hun er tilknyttet.
Hun ønsker at få dækket udgiften på 180 kroner, som det kostede at skifte læge.
Klager henviser til, at hun i forbindelse med en henvisning fra egen læge til hospitalsundersøgelse skulle vente to måneder.
Hun anmodede derfor sit forsikringsselskab om muligheden for behandling på privathospital.
Forsikringsselskabet anmodede om flere oplysninger om klagers sygdom og henvisningen fra egen læge.
Klager kontaktede egen læge, der nægtede at udlevere dokumenterne og bad klager om at finde en anden læge.
 Klager har ikke svaret på indklagedes indlæg i sagen.
 Indklagede gør gældende, at der ikke er sket forskelsbehandling.
 Indklagede har ikke nægtet at udlevere oplysninger, men anbefalede klager at skifte læge på grund af dårlig kemi.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af etnisk oprindelse udenfor arbejdsmarkedet efter lov om etnisk ligebehandling.
 På baggrund af sagens oplysninger finder nævnet ikke, at klager har påvist faktiske omstændigheder, der giver anledning til at formode, at der i forbindelse med indklagedes forslag om skift af praktiserende læge blev lagt vægt på det forhold, at hun er af anden etnisk oprindelse end dansk.
 Klager får derfor ikke medhold i klagen.
