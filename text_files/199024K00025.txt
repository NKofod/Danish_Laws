Nr BTL 25 Betænkning over Forslag til lov om ændring af selskabsskatteloven og  

 fondsbeskatningsloven (Ophævelse af udlandslempelsen og adgangen til at  

 inddrage udenlandske datterselskaber under sambeskatningen)   

 Nr L 25 1990-91, 2. samling Afgivet af Skatteudvalget Afgivet: 19910222 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 En henvendelse fra Danmarks Rederiforening er optrykt som bilag til denne  

 betænkning.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

forkastelse ved 3. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse uændret.
Et flertal inden for mindretallet (Socialdemokratiets medlemmer af  

 udvalget) har ved gentagne lejligheder henholdsvis foreslået eller støttet  

 forslag om at ophæve adgangen til udlandslempelse.
Socialdemokratiet har  

 noteret sig, at både Det Konservative Folkeparti, Venstre og Det Radikale  

 Venstre ved fremsættelse af forslag i sidste halvdel af 1990 har tilsluttet  

 sig det synspunkt, at der - med statsministerens udtryk - er tale om et  

 vildskud i den danske skattelovgivning.
Vildskuddet indebærer, at der gives  

 skatterabat for danske virksomheders etablering af arbejdspladser i udlandet.  

 Dette vildskud har de tre nævnte partier - af uransagelige grunde og uden en  

 saglig argumentation herfor - valgt at opretholde uantastet.
Socialdemokratiet er indstillet på at anvende provenuet fra en  

 gennemførelse af lovforslaget til en for det danske samfund nødvendig  

 beskæftigelses- og erhvervsfremmeindsats.
Endvidere kan et overskydende  

 provenu medgå til finansiering af en langsigtet afgiftsstrategi, som er  

 påtrængende i forhold til grænsehandelen og EF.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag DANMARKS REDERIFORENING Folketingets Skatte- og Afgiftsudvalg18. januar 1991 L 4-L 12 - Regeringens skattelovpakke af 27.12.1990 Danmarks Rederiforening kan ikke støtte den fremlagte lovpakke.
Vi mener  

 ikke, der er balance i forslagene og må direkte tage afstand fra en række af  

 de fremsatte forslag, herunder specielt ophævelsen af udlandslempelsen.
Med henblik på at stimulere den erhvervsøkonomiske indsats, at begrænse  

 lønpresset og i det hele taget for at sikre dansk konkurrenceevne i Det Indre  

 Marked har Danmarks Rederiforening til stadighed argumenteret for en mærkbar  

 reduktion af det samlede skattetryk inkl. det marginale skattetryk.
De  

 lempelser, der lægges op til m.h.t. 6 pct.-skatten i L 4 i form af et  

 forhøjet bundfradrag, vil imidlertid ikke bidrage væsentligt hertil.
Heller  

 ikke de øvrige forslag om nedsættelse af a-kasse-kontingent og visse  

 punktafgifter vil indebære en nødvendig tilpasning af skatter og afgifter til  

 niveauet eller strukturen i de øvrige EF-lande.
Dette gælder så meget desto mere, fordi den foreliggende skattepakke kun  

 er en skatteomlægning, der vil indebære en betydelig omkostningsbelastning  

 for erhvervslivet.
For rederierhvervets vedkommende sker dette især ved  

 forslagene om - Ophævelse af udlandslempelsen - Afskaffelse af indekseringen af de skattemæssige afskrivninger - Indførelse af generel beskatning af selskabers og fondes kursgevinster  

 på obligationer m.v.
 Det er Rederiforeningens opfattelse, at reduktionen af skattetrykket for  

 lønmodtagere m.fl. i stedet fortrinsvis bør ske ved en reduktion af de  

 offentlige udgifter, og i overensstemmelse hermed må Rederiforeningen  

 indtrængende opfordre til, at nogle af de mest tyngende forslag opgives.
Danmarks Rederiforening vil navnlig pege på det fremlagte forslag om  

 ophævelse af udlandslempelsen.
Som anført i bemærkningen til L 4 har  

 udlandslempelsen været en integreret del af skattelovgivningen siden 1903.  

 Dette berettiger i sig selv ikke til opretholdelse, men afgørende er, at  

 begrundelsen for lovens eksistens er lige så god i dag som tidligere.  

 Udlandslempelsen betyder således en klar stimulering af de valutaskabende  

 erhverv og medvirker til, at danske virksomheder ikke i øget omfang flytter  

 til lande med lavere skattetryk.
Rederiforeningen skal ikke undlade at pege  

 på, at etablering af Dansk Internationalt Skibsregister har styrket dansk  

 skibsfarts konkurrenceevne under dansk flag.
Det er uforståeligt, hvis man nu  

 gennemfører forslag, som undergraver sigtet med DIS.
Vi finder det forkert og misvisende, når det i lovforslagets bemærkninger  

 anføres, at udlandslempelsen er årsag til, at virksomheder flytter eller er  

 flyttet til udlandet for at sikre en lempeligere beskatning af ren dansk  

 indkomst.
Rederiforeningen vil ikke afvise, at øget udlandsaktivitet kan  

 betyde reduceret skat af dansk indkomst; årsagen er imidlertid ikke  

 udlandslempelsen, men derimod en kombination af udlandslempelsen og  

 utilsigtet udnyttelse af visse andre skatteregler samt forskellige  

 dobbeltbeskatningsaftaler.
Generelt finder vi, at virkningen af disse  

 »misbrug« er stærkt overvurderet, men er der et ønske om at fjerne  

 sådanne »misbrug«, har Rederiforeningen udarbejdet vedlagte  

 forslag, der kan hindre, at der opnås lempelser i skat af ren dansk indkomst.  

 Det er i øvrigt vor opfattelse, at forslagene ikke vil indebære en  

 meradministration i forhold til gældende lov.
 I tilknytning til forslaget om afskaffelse af udlandslempelsen skal også  

 understreges, at lignende differentieret skattebehandling eksisterer i andre  

 EF-lande, samt at det fremlagte forslag om adgang til at fradrage betalte  

 fragtskatter ikke kan sammenlignes med betydningen af udlandslempelsen.
Vedrørende sidstnævnte forslag om fradrag for fragtskatter bemærkes  

 afslutningsvis, at det er formuleret uheldigt og i strid med almindelig  

 lovgivningstradition, idet det efter sin ordlyd er begrænset til at gælde for  

 personer og selskaber.
I stedet bør det formuleres generelt, så det dækker  

 alle skatteydere, herunder dødsboer.
Med venlig hilsen DANMARKS REDERIFORENING Ib Kruse formand Forslag til ændringer i selskabsskatteloven og ligningsloven, der vil  

 kunne hindre nedslag i skat af ren dansk indkomst 1. I selskabsskatteloven affattes § 17, stk. 1-2, således:
 »§ 17. Indkomstskatten for de i § 1, stk. 1, nr. 1 og 2,  

 nævnte selskaber udgør 40 pct. af dansk indkomst opgjort efter § 8 A.
Stk. 2. Indkomstskatten for de i § 1, stk. 1, nr. 1 og 2, nævnte  

 selskaber udgør 20 pct. af udlandsindkomst opgjort efter § 8 A.« Bemærkninger:
I den gældende lovs § 17, stk. 1, er selskabsskatten fastsat til 40 pct.  

 I § 17, stk. 2, er det bestemt, at skatten nedsættes til det halve på den del  

 af indkomsten, der hidrører fra virksomhed i udlandet.
Det er ikke i den  

 gældende lovtekst defineret, hvad der indgår i indtægten til halv beskatning.  

 Dog er det bestemt, at der skal regnes med en nettoindtægt.
Det foreslås, at det af § 17, stk. 1, skal fremgå, at skatten er 40 pct.  

 af dansk indkomst, og af § 17, stk. 2, at skatten er 20 pct. af  

 udlandsindkomst.
Definitionerne af dansk indkomst og udlandsindkomst  

 indsættes i en ny § 8 A.
 2. I selskabsskatteloven indsættes som § 8 A:
»§ 8 A.
De i § 1, stk. 1, nr. 1 og 2, nævnte selskaber kan  

 ved opgørelsen af den skattepligtige indkomst opdele denne i udlandsindkomst  

 og dansk indkomst.
Stk. 2. Til udlandsindkomsten medregnes nettoindtægt hidrørende  

 fra virksomhed i udlandet.
Til udlandsindkomsten medregnes dog ikke indtægter  

 og udgifter som nævnt i ligningslovens § 15, stk. 4. Nettoindtægt hidrørende  

 fra Færøerne og Grønland medregnes ikke til udlandsindkomsten.
Hvor det er  

 forbundet med betydelige praktiske vanskeligheder at opgøre, hvor stor en del  

 af den skattepligtige indkomst der er nettoindtægt hidrørende fra virksomhed  

 i udlandet, kan Ligningsrådet tillade, at udlandsindkomsten opgøres på et  

 andet grundlag.
 Stk. 3. Til dansk indkomst medregnes den del af den skattepligtige  

 indkomst, der ikke er omfattet af stk. 2.
Stk. 4. Negativ udlandsindkomst fradrages i positiv dansk  

 indkomst.
Negativ udlandsindkomst, der ikke således er udlignet, fradrages  

 efter ligningslovens § 15, stk. 1, i de efterfølgende fem indkomstår, først i  

 positiv udlandsindkomst, derefter i positiv dansk indkomst.
Stk. 5. Negativ dansk indkomst fradrages i positiv  

 udlandsindkomst.
Negativ dansk indkomst, der ikke således er udlignet,  

 fradrages efter ligningslovens § 15, stk. 1, i de efterfølgende fem  

 indkomstår, først i positiv dansk indkomst, derefter i positiv  

 udlandsindkomst.« Bemærkninger:
I den ny § 8 A bestemmes det i stk. 1, at selskaberne kan opdele  

 indkomsten i udlandsindkomst og dansk indkomst.
Det er ikke meningen, at en  

 opdeling skal være tvungen.
Sker der ingen opdeling, beskattes hele den  

 skattepligtige indkomst med 40 pct.
I stk. 2 defineres udlandsindkomsten.
Ordlyden er stort set som i den  

 hidtidige § 17, stk. 2. Dog er der indføjet en henvisning til ligningslovens  

 § 15, stk. 4 (underskudsbegrænsning ved køb af selskaber). Virkningen heraf  

 er, at renteindtægter, renteudgifter, udbytteindtægter, kursavancer, kurstab,  

 aktieavancer og avancer og tab vedrørende finansielle kontrakter ikke indgår  

 i udlandsindkomsten.
Denne opgøres herefter uafhængigt af virksomhedens mere  

 eller mindre tilfældige finansiering.
 I stk. 3 er dansk indkomst negativt defineret som den resterende indkomst.  

 Heri indgår også f.eks. rente- og udbytteindtægter fra udlandet, herunder i  

 udenlandske filialer og i sambeskattede udenlandske selskaber.
Da enten dansk indkomst eller udlandsindkomsten kan være negativ, eller  

 begge kan være negative, er der i stk. 4 og stk. 5 fastsat regler for,  

 hvordan der så skal forholdes.
Det foreslås, at overskud og underskud  

 modregnes, hvilket også sker efter de hidtidige regler.
Det nye er, at  

 underskud, i det omfang modregning ikke kan ske, skal fremføres separat.
3. I selskabsskattelovens § 17, stk. 3, ændres: »den del af  

 skatten, der svarer til forholdet mellem det modtagne udbytte og den  

 skattepligtige indkomst« til »den del af skatten efter stk. 1, der  

 svarer til forholdet mellem det modtagne udbytte og dansk indkomst opgjort  

 efter § 8 A.« Bemærkninger:
 Ændringen i selskabsskattelovens § 17, stk. 3, om datterselskabslempelse  

 for udbytter fra udenlandske datterselskaber er en teknisk konsekvens af  

 opdelingen i dansk indkomst og udlandsindkomst.
 4. I ligningslovens § 33, stk. 1, tilføjes som 3. pkt.:
»Hvor der for samme år beregnes skat efter såvel  

 selskabsskattelovens § 17, stk. 1, som efter samme lovs § 17, stk. 2, skal  

 fradragsbeløb efter 1. og 2. pkt. opgøres særskilt for skat af dansk indkomst  

 og for skat af udlandsindkomst.« Bemærkninger:
 I ligningslovens § 33 er det bestemt, at dansk skat af indkomst i  

 udlandet kan nedsættes med det mindste af to beløb, nemlig (1) det  

 udenlandske skattebeløb og (2) den del af dansk skat, der forholdsmæssigt  

 vedrører den udenlandske indkomst.
Det foreslås, at nedsættelse i 40 pct. skat og 20 pct. skat skal beregnes  

 separat, idet bemærkes, at udenlandske indtægter kan indgå i begge slags  

 indkomst.
Herved opnås, at der ikke ved en kombination af udlandslempelse og  

 lempelse for udenlandsk skat kan fås en skattenedsættelse i en ren dansk  

 indkomst.
 5. I ligningsloven indsættes som § 33 E:
»§ 33 E.
Ved anvendelse af § 33, selskabsskattelovens § 17,  

 stk. 3, eller en med fremmed stat, Færøerne eller Grønland indgået  

 dobbeltbeskatningsoverenskomst skal de samlede lempelser vedrørende en del af  

 den skattepligtige indkomst begrænses til dansk skat af denne del af  

 indkomsten.
Stk. 2. Når et underskud opstået i udlandet, Færøerne eller  

 Grønland har medført besparelse i dansk skat og der senere fra samme kilde  

 opnås overskud, der er omfattet af en dobbeltbeskatningsoverenskomst efter  

 exemptionsprincippet, skal dansk skat for overskudsårene forøges med  

 besparelsen opnået for underskudsårene.
Forøgelsen skal dog ikke kunne  

 overstige de lempelser, der for overskudsårene opnås i dansk skat fra samme  

 kilde.« Bemærkninger:
 I en ny § 33 E i ligningsloven foreslås det i stk. 1, at ingen del af den  

 skattepligtige indkomst skal kunne medføre »negativ dansk skat«,  

 forstået på den måde, at flere lempelser efter hinanden giver en  

 skattebesparelse i indkomst, der ikke berettiger til reduceret skat.
 Både denne og den foregående bestemmelse er generelt formuleret og gælder  

 derfor samtlige skatteydere.
 § 33 E, stk. 2, omhandler den situation, hvor en aktivitet i udlandet,  

 f.eks. en filial eller et sambeskattet udenlandsk selskab, giver underskud i  

 et år og senere giver overskud.
 Underskuddet kan give besparelse i dansk skat, og dette foreslås ikke  

 ændret.
 Efter gældende regler kan det senere overskud imidlertid undgå at blive  

 beskattet i Danmark p.g.a. dobbeltbeskatningsaftalernes exemptions-regler.  

 Det foreslås, at der i sådanne tilfælde skal ske en efterbeskatning af de  

 tidligere underskud i det omfang, der ikke sker en beskatning af  

 overskuddene.
 6. Overgangsbestemmelse vedrørende ligningslovens § 33 E, stk. 2:
