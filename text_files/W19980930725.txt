Ankestyrelsens principafgørelse D-13-98 om adoption - modtagelse af barn - bevillingsdato Resume:
 Orlovsperioden ved adoption kunne først regnes fra modtagelsen af adoptionsbevillingen, idet adoptivforældrene ikke forud herfor havde været godkendt som adoptanter.
 Kassation:
Der er kommet nye regler på området Kassationsdato:
14-06-2009 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 14, stk. 1 Sagsfremstilling:
 Moderen til et 9-årigt barn afgik ved døden i november 1997. Det var på forhånd aftalt, at ægteparret M og H skulle adoptere barnet.
H meddelte straks kommunen, at hun med det samme påtog sig forsørgelsen og det videre ansvar for barnet, indtil der forelå en afgørelse om adoption.
Der blev ikke i forbindelse hermed udstedt plejetilladelse.
 Barnet blev tilmeldt folkeregistret på H's adresse den 5. januar 1998 og den 8. januar 1998 fik H tildelt forældremyndigheden over barnet.
 Adoptionsbevilling blev meddelt den 27. februar 1998. I forbindelse hermed stillede statsamtet krav om, at den ene af adoptivforældrene skulle være fraværende fra arbejdet i mindst 13 uger i forbindelse med adoptionen.
 H havde arbejdet på deltid fra den 5. januar 1998 og fra den 9. februar 1998 på ny på fuld tid.
 Kommunen traf afgørelse om, at H havde ret til adoptionsdagpenge i 24 uger regnet fra dagen efter modtagelsen af barnet, som ifølge folkeregistret var den 5. januar 1998.
 I anken anførte H, at hun mente, at betingelsen for at indtræde i retten til dagpenge ved adoption i de første 24 uger først kunne regnes fra adoptionsbevillingen, idet hun den 5. januar 1998 ikke ville have haft nogen hjemmel til adoptionsorlov, da hun ikke på daværende tidspunkt var godkendt som adoptant.
 Afgørelse:
 H havde i forbindelse med adoption ret til dagpenge i 24 uger regnet fra den 27. februar 1998.
Efter dagpengelovens § 14, stk. 1 kan der ydes dagpenge i de første 24 uger efter modtagelsen af barnet, når de adoptionsundersøgende myndigheder bestemmer, at den adoptionssøgende eller den ene af de adoptionssøgende ægtefæller i en periode skal være i hjemmet.
Dagpengeudvalget lagde ved afgørelsen vægt på, at H modtog adoptionsbevillingen ved brev af 27. februar 1998, og at statsamtet i den forbindelse stillede krav om, at den ene af adoptivforældrene i en periode skulle være i hjemmet.
 Dagpengeudvalget ændrede således kommunens afgørelse.
