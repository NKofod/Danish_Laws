Ankestyrelsens principafgørelse D-9-98 om private/offentlige arbejdsgivere - offentlige midler - tipsmidler - Dansk Firmaidrætsforbund - dagpenge Resume:
Dansk Firmaidrætsforbund blev anset for offentlig arbejdsgiver, idet forbundets udgifter dækkes med mindst 50% af tipsmidler, der må anses for offentlige midler efter dagpengeloven.
Der blev lagt vægt på, at fordelingen af tipsmidler sker i henhold til lov, og at forbundet direkte er nævnt i tips- og lottolovens § 7, stk. 2, som modtager af 5% af det beløb, der skal anvendes til idrætsformål.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 1, stk. 2, nr. 2, § 1, stk. 4, § 3, stk. 4 og § 24, stk. 2 Sagsfremstilling:
 En lønmodtager ansat hos Dansk Firmaidrætsforbund var syg i perioden 28. januar 1997 til 21. februar 1997.
 Kommunen gav afslag på refusion med den begrundelse, at forbundet måtte anses for offentlig arbejdsgiver, jf. dagpengelovens § 1, stk. 3 (nu stk. 4), idet forbundets udgifter fuldt ud blev dækket af tipsmidler, som måtte anses for offentlige midler.
 Kommunen havde inden afgørelsen indhentet en vejledende udtalelse fra Ankestyrelsen, som oplyste, at Dagpengeudvalget ikke havde truffet afgørelse om spørgsmålet, men at tipsmidlerne formentlig måtte anses for offentlige midler, da fordelingen skete i henhold til lov nr. 655 af 28. juli 1995.
Forbundet henviste i anken til en skrivelse fra Kulturministeriet af 2. juli 1997, hvoraf fremgik, at Kulturministeriet ikke anså Dansk Firmaidrætsforbund for offentlig arbejdsgiver.
Afgørende for denne opfattelse var forbundets placering som led i det frivillige foreningsarbejde i Danmark.
At forbundet var berettiget til tilskud direkte i medfør af tips- og lottoloven ændrede ikke ved denne opfattelse.
Under sagens behandling blev det oplyst, at lottospil blev indført ved lov nr. 764 af 14. december 1988 som en ændring af Lov om Tipning nr. 278 af 9. juni 1948. Hvem der er berettiget som tilskudsmodtagere fra spillemidler og med hvilken andel har helt tilbage til 1948 været lovbestemt.
Endvidere har lovgiver til stadighed gennem de forskellige ressortministerier sikret statens indflydelse på, hvorledes der i de forskellige situationer forholdes med spillemidlerne blandt andet ved at foreskrive, at ikke anvendte midler går tilbage til særlige fonde under de respektive ministerier eller overføres til Finanslovens generelle reserver.
Bevilling til at drive de forskellige typer af spil er lovbestemt henlagt til et aktieselskab, hvor staten har aktiemajoriteten.
 Afgørelsen blev truffet af Dagpengeudvalgets opmand.
 Afgørelse:
 Dansk Firmaidrætsforbund er en offentlig arbejdsgiver i dagpengelovens forstand og forbundet har dermed ikke ret til refusion i forbindelse med, at forbundets medarbejder var syg fra den 28. januar 1997 til den 21. februar 1997.
 Offentlige arbejdsgivere efter dagpengeloven er offentlige myndigheder samt private institutioner, hvis udgifter dækkes med mindst 50% af offentlige midler, jf. dagpengelovens § 1, stk. 4 (tidligere stk. 3).
 Ifølge lovens § 1, stk. 2, nr. 2, § 3, stk. 4, og § 25, stk. 2, afholder offentlige arbejdsgivere udgifterne til dagpenge i hele medarbejderens fraværsperiode.
Dagpengeudvalget lagde ved afgørelsen til grund, at Dansk Firmaidrætsforbunds udgifter dækkes med mindst 50% tipsmidler, der må anses for offentlige midler i dagpengelovens forstand.
Fordelingen af tipsmidler sker i henhold til lov, jf. bekendtgørelse nr. 655 af 28. juli 1995 af lov om visse spil, lotterier og væddemål, og Dansk Firmaidrætsforbund er direkte nævnt i § 7, stk. 2, som 5% modtager af det beløb, der skal anvendes til idrætsformål.
 Dagpengeudvalget tiltrådte således kommunens afgørelse.
