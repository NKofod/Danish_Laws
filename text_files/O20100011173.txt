Inspektion af Københavns Rådhus den 26. oktober 2006 - Opfølgning nr. 4 Inspektion af handicaptilgængeligheden på Københavns Rådhus; kommunens j.nr. 2007-24241 Den 8. januar 2007 afgav jeg endelig rapport om min inspektion den 26. oktober 2006 af handicaptilgængeligheden på Københavns Rådhus.
Den 15. januar 2009 afgav jeg en opfølgningsrapport nr. 3. I rapporten bad jeg om underretning vedrørende nærmere angivne forhold.
 Med brev af 20. juli 2009 har jeg modtaget en udtalelse fra Københavns Kommune.
 Jeg skal hermed meddele følgende:
Ad punkt 3. Generelle forhold vedrørende Københavns Kommune og rådhuset Jeg bad om underretning når arbejdet med at gøre kommunens hjemmeside om handicappolitik lettere tilgængelig var fuldført.
 Kommunen har oplyst at et nyoprettet link på forsiden af kommunens hjemmeside benævnt handicap fører direkte til kommunens handicappolitik.
 Jeg har noteret mig det oplyste.
Ad punkt 4.1 Ydre adgangsforhold, herunder handicapparkering Jeg bad om underretning når angivelse af adgangsforhold for mennesker med handicap såvel som handicapparkeringspladser var offentliggjort på kommunens hjemmeside.
 Kommunen har oplyst at det er muligt at få oplysning om muligheden for handicapparkering bag rådhuset via linket handicap på kommunens hjemmeside.
Jeg har noteret mig det oplyste vedrørende angivelse af handicapparkering.
Informationen om handicapparkering bag Rådhuset er svær at finde på kommunens hjemmeside.
Jeg beder kommunen om at overveje at synliggøre oplysningerne yderligere.
 Jeg afventer fortsat underretning når angivelse af adgangsforhold for mennesker med handicap er offentliggjort på hjemmesiden.
Ad punkt 4.1.3.1 Handicapparkeringspladserne ved bagindgangen Jeg afventede orientering om projektet med ændring af benyttelsen af pladsen bag Rådhuset, herunder nye handicapparkeringspladser.
 Kommunen har oplyst at projektet er vedtaget og at arbejdet forventedes udført i løbet af efteråret 2009.
 Jeg har noteret mig det oplyste og beder om at kommunen bekræfter at arbejdet nu er udført.
Ad punkt 4.3.1 Elevatorerne ved bagindgangen Jeg afventede fortsat orientering når der var fundet en permanent og hensigtsmæssig løsning på hvordan mennesker med handicap kan komme fra Rådhusets indgangsdøre til elevatorerne ved egen hjælp.
 Kommunen har oplyst at jeg vil blive orienteret når den endelige løsning foreligger.
 Jeg har noteret mig det oplyste og afventer således fortsat den lovede orientering.
Ad punkt 4.6 Borgerrepræsentationens mødesal Jeg bad om underretning når vejledning om muligheden for at kørestolsbrugere kan få adgang til mødesalen er offentliggjort på hjemmesiden.
 Kommunen har oplyst at information om muligheden for at overvære et møde i Borgerrepræsentationen kan findes via linket handicap på kommunens hjemmeside.
Jeg har taget det oplyste til efterretning.
Da vejledningen imidlertid ikke synes tilgængelig på kommunens hjemmeside via linket handicap, beder jeg fortsat om underretning når vejledningen er synligt offentliggjort på hjemmesiden.
Ad punkt 4.8.1 Toilettet i bagbygningens lysgang Jeg bad om underretning når skiltningen til angivelse af at der findes et handicaptoilet i stueetagen sammen med de øvrige toiletter var bragt i orden.
 Kommunen har oplyst at skiltet på døren til fordelingsgangen angiver at der findes et handicaptoilet, og at der desuden er skiltet herom ved indgangspartiet til Rådhuset.
 Jeg har noteret mig det oplyste.
Opfølgning Jeg beder Københavns Kommune om at sende svaret på mine anmodninger ovenfor direkte til mig.
Underretning Jeg har sendt en kopi af dette brev til Statens Byggeforskningsinstitut, Center for Ligebehandling af Handicappede, Erhvervs- og Byggestyrelsen og Folketingets Retsudvalg.
