Resumé A, der er homoseksuel, var tidligere blevet behandlet for  

 kønssygdomme, og han var siden blevet HIV testet flere gange.
Alle prøver  

 havde  

 været negative.
I forbindelse med ansættelse som tjenestemand i K Kommune  

 anbefalede Nævnet for Helbredsbedømmelse i tjenestemandssager  

 (Helbredsnævnet),  

 at der blev taget et 10 årigt pensionsforbehold.
Nævnet henviste til risikoen  

 for, at A blev ramt af seksuelt overførte sygdomme.
Ombudsmanden udtalte, at der ikke var hjemmel til at tage  

 pensionsforbehold på grundlag af almene risikofaktorer knyttet til den  

 pågældendes levevis, herunder seksuelle forhold.
Ombudsmanden fandt det på  

 den  

 baggrund meget beklageligt, at Helbredsnævnet havde rådet K Kommune til at  

 tage  

 pensionsforbehold på det foreliggende grundlag. (J. nr. 1992-1248-811).
 Pensionsforbehold på grund af risiko for seksuelt overførte  

 sygdomme.
A klagede over, at Nævnet for  

 Helbredsbedømmelse i tjenestemandssager (Helbredsnævnet) havde tilrådet K  

 Kommune, at hans tjenestemandsansættelse blev behæftet med et 10-årigt  

 pensionsforbehold.
A anførte, at sagen indeholdt følsomme elementer  

 vedrørende  

 HIV-smitte og homoseksualitet.
 Det fremgik af sagen, at K  

 Kommune til brug for A's ansættelse som hjemmeplejeleder ved kommunen  

 forespurgte Helbredsnævnet, om A efter de foreliggende oplysninger om hans  

 helbredstilstand ville kunne ansættes i staten på sædvanlige pensionsvilkår.  

 Kommunen vedlagde en helbredsattest af 17. oktober 1990 fra A og hans læge.
Af helbredsattesten fremgik  

 bl.a., at A "flere gange fra 1971-1987" var blevet undersøgt eller  

 behandlet af venerologisk/infektionsmedicinsk speciallæge for forskellige  

 seksuelt overførte sygdomme.
Det fremgik også, at A var blevet kasseret fra  

 militærtjeneste på grund af homoseksualitet.
 Nævnet anmodede om  

 supplerende oplysninger om de undersøgelser og behandlinger, A havde været  

 igennem i perioden fra 1971 til dato hos speciallæger i venerologi og  

 infektionsmedicin.
 Overlæge B fra en  

 infektionsmedicinsk hospitalsafdeling oplyste i den forbindelse til nævnet:
 "...
 Engang i 1987 mødte (A) op  

 med udslet, der lignede rubella, men også kunne være forenelige med akut HIV.
 Da han har arbejdet meget med  

 HIV-positive patienter, blev han undersøgt for rubella-antistof og  

 HIV-antistoffer, hvor man påviste Igm-antistoffer overfor rubella og negativ  

 anti-HIV.
 Han havde således trods sin  

 alder pådraget sig røde hunde, hvilket forløb helt ukompliceret.
..." A sendte Helbredsnævnet en  

 redegørelse for, i hvilke tilfælde han var behandlet af  

 speciallæger/venerologiske  

 klinikker:
 "...
 1971 gonorre, (...) derm.  

 ven. amb.
 72-82 gonorre x flere, (...)  

 ambulatorium for kønssygdomme.
- en enkelt gang en banal  

 urethritis 83 kondylomer, (...) klinik  

 for kønssygdomme 85 vaccineret mod hepatitis,  

 (...) (jeg er i tvivl om årstallet, - og tog i øvrigt selv vaccinen) 86-87 HIV-testet flere gange,  

 alle svar HIV-negative, som det også fremgår af overlæge (B's) brev.
Jeg var  

 ansat på inf. med. fra 1. febr. 1986 - 31. dec. 1987.
..." Om A's helbredsforhold  

 fremgik således, at han ikke siden 1983 havde lidt af seksuelt betingede  

 sygdomme, samt at han i 1986/87 flere gange var blevet HIV-testet, og at alle  

 testene havde været negative.
Helbredsnævnet anmodede A om  

 supplerende at oplyse, om han fra 1987 til dato havde fået foretaget HIV-test  

 eller i øvrigt haft kontakt til venerologiske afdelinger.
A svarede følgende:
 "...
 Jeg har ikke siden 1987 fået  

 foretaget HIV-antistof-test, hverken anonymt eller på vanlig vis.
Jeg er efterfølgende kommet i  

 tanke om, at jeg sidste sommer har været til undersøgelse på (...) hospital  

 for  

 en - efter sigende - sjælden og harmløs svampelidelse i lysken.
Den blev  

 behandlet med et almindeligt anti-mykotisk middel - jeg husker ikke hvilket.  

 Jeg kontaktede (...hospital) direkte for at undgå det sædvanlige omstændelige  

 henvisningssystem.
 Man foreslog mig forskellige  

 andre tests ved denne lejlighed, herunder HIV-antistof-undersøgelse, hvilket  

 jeg afslog med den begrundelse, at jeg i hvert fald siden 84-85 har levet et  

 liv uden risiko for HIV-smitte - bekræftet af bl.a. negative test, som De  

 allerede er informeret om.
..." Helbredsnævnet tilbagesendte  

 sagen til K Kommune med bemærkning, at det kunne tilrådes, at der for en  

 periode på 10 år blev taget pensionsforbehold i følge  

 tjenestemandspensionslovens  

 § 7, stk. 2.
A bad Helbredsnævnet om en  

 begrundelse for nævnets anbefaling.
Nævnet svarede i en skrivelse følgende:
 "...
De er blevet omfattet af  

 pensionsforbeholdet på baggrund af de foreliggende lægelige oplysninger, samt  

 at man ikke kender Deres aktuelle HIV-status." Dansk Sygeplejeråd anmodede  

 på A's vegne Helbredsnævnet om at revurdere sagen.
Sygeplejerådet anførte:
 "...
 Det er Dansk Sygeplejeråds  

 opfattelse, at Helbredsnævnets begrundelse ikke har hjemmel i Pensionslovens  

 §  

 7, stk. 2, der alene giver adgang til at fastsætte et pensionsforbehold i de  

 tilfælde, hvor der ved ansættelsen foreligger en konstateret lidelse.
 Dette er der ingen konkrete  

 lægelige oplysninger i sagen, der tyder på i dette tilfælde.
 Vi henviser endvidere til, at  

 (A) er blevet HIV-testet senest i 1987, og at alle prøver har været negative.
..." Helbredsnævnet svarede:
 "...
Formålet med et  

 pensionsforbehold, i henhold til bemærkninger til lovens § 7, stk. 2, er at  

 "skabe værn imod, at der påføres staten uforholdsmæssigt stor  

 pensionsrisiko i tilfælde, hvor der i forbindelse med  

 tjenestemandsansættelse,  

 kan være nærliggende fare for en helbredsudvikling, der i løbet af kortere  

 tid  

 fører til tab eller væsentlig nedsættelse af erhvervsevnen." Endelig gør man opmærksom på,  

 at i sager, der forelægges af kommunale/amtskommunale myndigheder, med  

 undtagelse af folkeskoleområdet, udøver Helbredsnævnet alene rådgivende  

 virksomhed i de lægelige spørgsmål, hvorfor den ansættende myndighed i sidste  

 instans kan vælge selv at træffe den endelige beslutning i  

 ansættelsesforholdet.
..." A anmodede Helbredsnævnet om  

 den konkrete begrundelse for en "konstateret lidelse". A bemærkede,  

 at det var hans opfattelse, at forbeholdet alene var begrundet i, at man  

 formodede, at A var homoseksuel og som følge deraf vurderede på grundlag af  

 usaglige hensyn.
 Helbredsnævnet ved overlæge C  

 svarede i en skrivelse følgende:
 "...
 I den anledning kan jeg, i  

 lyset af de lægelige oplysninger der var forelagt ved sagens behandling,  

 oplyse, at det anbefalede pensionsforbehold dækker risikoen for at De rammes  

 af  

 seksuelt overførte sygdomme.
..." I klagen til mig anførte A  

 blandt andet at "risikoen for seksuelt overført lidelse" ikke  

 svarede  

 til en "konstateret lidelse" i tjenestemandspensionslovens  

 forstand.
 I en udtalelse til mig  

 anførte Helbredsnævnet følgende:
 "...
 Af forarbejderne til § 7,  

 stk. 2 fremgår det, at hensigten med bestemmelsen er, "at skabe værn  

 imod,  

 at der påføres staten en uforholdsmæssigt stor pensionsrisiko i tilfælde,  

 hvor  

 der efter de helbredsoplysninger, som tilvejebringes i forbindelse med  

 tjenestemandsansættelse, kan være nærliggende fare for en helbredsudvikling,  

 der i løbet af kortere tid fører til tab eller væsentlig nedsættelse af  

 erhvervsevnen." jf. 2. del af betænkning nr. 483/1969 afgivet af  

 tjenestemandskommissionen af 1965.
Det, Helbredsnævnet vurderer  

 og udtaler sig om, er således, om den konkrete person, der agtes ansat, har  

 større risiko end andre for at skulle afskediges på grund af svagelighed  

 inden  

 for en kortere årrække.
Det er ikke, om den pågældende aktuelt er syg på  

 ansættelsestidspunktet.
 Helbredsnævnet har senest i  

 brev af 25. marts 1992 meddelt (A), at pensionsforbeholdet blandt andet er  

 tilrådet på baggrund af hans egne oplysninger i helbredserklæringen af 17.  

 oktober 1990. Han har her oplyst, at have været undersøgt/behandlet af  

 venerolog/infektionsmediciner for forskellige seksuelt overførte sygdomme  

 flere  

 gange i perioden 1971-87.
 Nævnet har ikke behandlet  

 denne sag, der drejer sig om seksuelt overførte sygdomme, anderledes, end det  

 ville have behandlet en sag om hvilken som helst anden sygdom, hvor der  

 foreligger oplysning om tidligere behandlinger hos læger på sygehuse el.  

 lign.,  

 som efter nævnets skøn øger risikoen for, at svagelighedspensionering kan  

 blive  

 aktuel inden for en kortere årrække.
 Som eksempel kan nævnes, at  

 en tjenestemand, der ved ansættelsen oplyser flere gange at have været til  

 behandling for dårlig ryg, også vil få et pensionsforbehold for ryglidelser.
..." I min afsluttende skrivelse  

 til A udtalte jeg følgende:
 "Tjenestemandspensionslovens  

 § 7, stk. 1 og 2, har følgende ordlyd:
 "En tjenestemand, der er  

 under 60 år, og hvis erhvervsevne er nedsat til en tredjedel af fuld  

 erhvervsevne eller derunder, har ved afsked af denne årsag ret til en  

 pension,  

 som fastsættes på grundlag af den pensionsalder, han ville have opnået ved  

 forbliven i tjeneste indtil det tidspunkt, da han skulle have været  

 afskediget  

 på grund af alder.
Stk. 2. I forbindelse med ansættelse som tjenestemand kan det dog  

 bestemmes, at ansættelsen inden for et nærmere fastsat tidsrum ikke giver ret  

 til pension efter stk. 1, såfremt afsked finder sted som følge af en allerede  

 ved ansættelsen konstateret lidelse." I bemærkningerne til  

 lovforslaget, Folketingstidende 1968/69, tillæg A 4020 ff., er det om § 7,  

 stk.  

 2, anført:
"  

  

 Som stk. 2  

  

 er der foreslået optaget bestemmelser, der har til  

 formål at skabe værn imod, at der påføres staten en uforholdsmæssigt stor  

 pensionsrisiko i tilfælde, hvor der efter de helbredsoplysninger, som  

 tilvejebringes i forbindelse med tjenestemandsansættelsen, kan være  

 nærliggende  

 fare for en helbredsudvikling, der i løbet af kortere tid fører til tab eller  

 væsentlig nedsættelse af erhvervsevnen.
Forslaget går ud på, at det i  

 forbindelse med ansættelsen i tjenestemandsstilling kan bestemmes, at  

 ansættelsen inden for et nærmere fastsat tidsrum ikke skal være forbundet med  

 ret til pension i form af kvalificeret svagelighedspension, dersom afsked  

 finder sted på grund af en ved ansættelsen konstateret lidelse.
..." For mig foreligger  

 spørgsmålet om, hvorvidt Helbredsnævnet havde grundlag for at tilråde K  

 Kommune, at Deres ansættelse som tjenestemand skete med pensionsforbehold  

 efter  

 § 7, stk. 2.
 Reglen i § 7, stk. 2,  

 sammenholdt med de citerede forarbejdsbemærkninger, må efter min opfattelse  

 forstås således, at pensionsforbehold forudsætter, 1) at de foreliggende  

 helbredsoplysninger godtgør, at den pågældende har en "lidelse", og  

 2) at denne lidelse rummer en nærliggende fare for en helbredsudvikling, der  

 i  

 løbet af kortere tid fører til tab eller væsentlig nedsættelse af  

 erhvervsevnen.
Vurderingen af  

 helbredsudviklingen skal således ske med udgangspunkt i en konstateret  

 lidelse,  

 det vil sige en på ansættelsestidspunktet tilstedeværende, om end ikke  

 nødvendigvis udslaggivende, helbredsmæssig lidelse.
Det er ikke  

 tilstrækkeligt  

 at foretage vurderingen af helbredsudviklingen alene på baggrund af  

 konstaterede risikofaktorer vedrørende den pågældende levemåde,  

 arbejdsforhold  

 og lignende.
Der må naturligvis være et  

 vist skøn ved vurderingen af, om de foreliggende helbredsoplysninger godtgør,  

 at den pågældende aktuelt "lider" af noget.
Der kan således næppe  

 kræves fuldstændig sikkerhed, en høj grad af sandsynlighed må formentlig være  

 tilstrækkeligt, idet der ofte må udøves et lægeligt skøn med hensyn til,  

 hvorvidt de foreliggende oplysninger om symptomer og behandling m.v.  

 indicerer,  

 at der er lidelse af en nærmere bestemt art.
 Om et sådant skøn er der  

 imidlertid ikke tale i denne sag.
Der forelå for Helbredsnævnet  

 ikke oplysninger om nogen aktuel helbredsmæssig lidelse hos Dem, og nævnet  

 har  

 da heller ikke peget på en sådan, konstateret lidelse.
Helbredsnævnet har så  

 vidt ses foretaget sin vurdering alene på grundlag af oplysninger om  

 tidligere  

 kønssygdomme og behandling herfor (jeg går ud fra, at der ikke er tale om  

 varige lidelser i den forbindelse), samt oplysninger om, at De i 1986/87 var  

 blevet HIV-testet flere gange.
 Jeg må forstå, at  

 Helbredsnævnets vurdering således ikke har taget udgangspunkt i en  

 konstateret  

 helbredsmæssig lidelse, men i nogle almene risikofaktorer knyttet til Deres  

 levevis, herunder Deres seksuelle forhold.
Der er som anført ovenfor  

 efter min opfattelse ikke i tjenestemandspensionslovens § 7, stk. 2, hjemmel  

 til at tage pensionsforbehold på dette grundlag.
Jeg finder det derfor meget  

 beklageligt, at Helbredsnævnet tilrådede K Kommune, at det skete i forhold  

 til  

 Dem.
Jeg har gjort Helbredsnævnet  

 bekendt med min opfattelse.
Jeg har samtidig orienteret K Kommune om min  

 opfattelse og anmodet kommunen om underretning om, hvorvidt kommunen herefter  

 finder anledning til at genoptage Deres pensionssag og træffe en ny  

 afgørelse." I en senere skrivelse  

 meddelte K Kommune, at A nu var ansat på sædvanlige vilkår uden forbehold.
 Jeg meddelte herefter K  

 Kommune, at jeg ikke foretog videre i sagen.
