 En ansøger M fik i november 1986 udbetalt tilbagebetalingspligtig  

 hjælp som en engangsydelse med 12.200 kr. - restgælden udgjorde 11.600 kr.
 Det sociale udvalg traf afgørelse om, at den tilbagebetalingspligtige  

 hjælp skulle modregnes i den efterbetaling af erhvervsevnetabserstatning, der  

 fandt sted i januar 1987 som følge af en forhøjelse af erstatning for tab af  

 erhvervsevne med virkning fra 1. december 1985.
 Ankestyrelsen fandt, at bestemmelsen i arbejdsskadeforsikringslovens §  

 36 gav hjemmel til at gennemføre modregning af ydelser, der var udbetalt  

 efter bistandsloven, også i tilfælde, hvor ydelsen var udbetalt som en  

 engangsydelse indenfor det tidsrum, hvor der var tillagt den pågældende  

 erhvervsevnetabserstatning efter arbejdsskadeforsikringsloven som en løbende  

 ydelse.
Ankestyrelsen fandt dog ikke, at det sociale udvalg i henhold til  

 arbejdsskadeforsikringslovens § 36 havde kunnet modregne den udbetalte  

 tilbagebetalingspligtige kontanthjælp i efterbetalingen af  

 erhvervsevnetabserstatning.
Ankestyrelsen lagde vægt på, at M havde overholdt  

 den tilbagebetalingsordning, der var truffet aftale om med det sociale  

 udvalg, jf. bistandslovens § 27. Efterbetalingen af arbejdsskadeerstatning  

 skulle herefter have været udbetalt til M.
 Ankestyrelsen fandt imidlertid, at det sociale udvalg efter  

 bestemmelsen i bistandslovens § 27 havde været berettiget til at forhøje  

 afdragene og fastsætte et ekstraordinært afdrag for den  

 tilbagebetalingspligtige hjælp, efter at Sikringsstyrelsen havde truffet  

 afgørelse om at forhøje den tillagte erhvervsevnetabserstatning.
 Ankestyrelsen tiltrådte herefter amtsankenævnets afgørelse, hvorefter  

 der ikke fandtes grundlag for at pålægge det sociale udvalg at genudbetale  

 det indeholdte beløb.
 REDEGØRELSE FOR SAGEN:
En gift ansøger M med 3 børn fik i november 1986 bevilget hjælp i henhold til bistandslovens § 40, stk. 2, (nu bistandslovens § 46 c) til betaling af tilslutningsafgift til vandværk på 12.200 kr.
Hjælpen blev ydet med tilbagebetalingspligt i henhold til bistandslovens § 26, stk. 1, nr. 1 og 3. Der blev samtidig fastsat en afdragsordning på foreløbig 300 kr.
 pr. måned, første gang 1. januar 1987.
M modtog på ansøgningstidspunktet mellemste førtidspension samt erstatning efter arbejdsskadeforsikringsloven.
Hustruen modtog sygedagpenge.
Sikringsstyrelsen underrettede i januar 1987 det sociale udvalg om, at Sikringsstyrelsen havde truffet fornyet afgørelse i M's arbejdsskadesag og forhøjet mengraden fra 20% til 35% og tabet af erhvervsevne fra 25% til 60% med virkning fra 1. december 1985.
Det sociale udvalg traf herefter afgørelse om, at den tilbagebetalingspligtige kontanthjælp skulle modregnes i efterbetalingsbeløbet vedrørende erhvervsevnetabet, jf.
arbejdsskadeforsikringslovens § 36. Restgælden vedrørende den tilbagebetalingspligtige hjælp udgjorde 11.600 kr.
Det sociale udvalg begrundede sin afgørelse med, at udvalget skønnede, at M selv ville have været i stand til at afholde udgiften, hvis han løbende havde fået udbetalt det forhøjede erstatningsbeløb.
M gjorde overfor amtsankenævnet gældende, at den indgåede afdragsordning var blevet overholdt.
Det sociale udvalg anførte overfor amtsankenævnet, at hjælpen blev gjort tilbagebetalingspligtig efter bistandslovens § 26, stk. 1, nr. 1, da det skønnedes, at M med sin og hustruens nettoindtægt på ansøgningstidspunktet for lånet burde have været i stand til selv at afholde udgiften vedrørende tilslutningsafgiften til vandværket, og efter bistandslovens § 26, stk. 1, nr. 3, da M havde overvejelser om at sælge ejendommen med et muligt overskud.
 AFGØRELSEN, DER KLAGES OVER:
Amtsankenævnet ændrede i princippet det sociale udvalgs afgørelse vedrørende modregning af tilbagebetalingspligtig hjælp 11.600 kr.
i efterbetaling af arbejdsskadeerstatning.
Nævnet fandt dog ikke på daværende tidspunkt grundlag for at pålægge det sociale udvalg at genudbetale beløbet.
Amtsankenævnet begrundede sin afgørelse med, at formuleringen af arbejdsskadeforsikringslovens § 36, som omhandler løbende arbejdsskadeforsikringsydelser, skaber formodning for, at de ydelser, som kan anmeldes til refusion, ligeledes må være løbende ydelser, som kan kræves tilbagebetalt ud fra princippet "samme tidsrum og samme formål". I sådanne situationer giver arbejdsskadeforsikringslovens § 36 direkte hjemmel til at iværksætte tilbagebetaling ved en direkte modregning.
Da der i M's tilfælde var tale om en engangsydelse bevilget i november 1986 til betaling af tilslutningsafgift til et nyt vandværk, fandt amtsankenævnet, at den pågældende engangsydelse ikke kunne kræves modregnet i den løbende erhvervsevnetabserstatning.
Amtsankenævnet fandt endvidere, at tilbagebetalingskravet ikke kunne opretholdes i henhold til bistandslovens § 26, stk. 1, nr. 3, men derimod i henhold til lovens § 26, stk. 1, nr. 1. Amtsankenævnet fandt, at der således som M's økonomiske forhold var oplyst, ikke var grundlag for at tilsidesætte det sociale udvalgs skøn over, at der forelå uforsvarlig økonomi i M's tilfælde.
Tilbagebetalingskravet skulle gennemføres efter reglerne i bistandslovens § 27, stk. 1, hvorefter det skulle vurderes, om der i henhold til denne bestemmelse i forbindelse med erhvervsevnetabserstatningens efterregulering kunne fastsættes et ekstraordinært afdrag svarende til restgælden, 11.600 kr.
Der var ikke hjemmel til at gennemføre tilbagebetalingskravet ved modregning, som det var sket i M's tilfælde.
Amtsankenævnet fandt dog ikke ud fra en helhedsvurdering grundlag for at pålægge det sociale udvalg på nuværende tidspunkt at genudbetale det indeholdte beløb.
 KLAGEN TIL ANKESTYRELSEN:
 Sagen blev anket af M.
 LOVGRUNDLAG:
 Bistandslovens § 26, § 27.
 Arbejdsskadeforsikringslovens § 36.
 ANKESTYRELSENS AFGØRELSE:
Ankestyrelsen finder, at bestemmelsen i arbejdsskadeforsikringslovens § 36 giver hjemmel til at gennemføre modregning af ydelser, der er udbetalt efter lov om social bistand, også i tilfælde, hvor ydelsen efter bistandsloven er udbetalt som en engangsydelse indenfor det tidsrum, hvor der er tillagt den pågældende erhvervsevnetabserstatning efter arbejdsskadeforsikringsloven som en løbende ydelse.
Ankestyrelsen finder dog ikke, at den udbetalte tilbagebetalingspligtige kontanthjælp på 11.600 kr. i henhold til arbejdsskadeforsikringslovens § 36 har kunnet modregnes i efterbetalingen af erhvervsevnetabserstatningen, således som det sociale udvalg har truffet afgørelse om.
Ankestyrelsen har i denne forbindelse lagt vægt på, at M har verholdt den tilbagebetalingsordning, der var truffet aftale om med det sociale udvalg, jf. bistandslovens § 27.
Ankestyrelsen finder herefter, at efterbetalingen af arbejdsskadeerstatningen skulle have været udbetalt til M.
Ankestyrelsen finder imidlertid, at det sociale udvalg efter bestemmelsen i bistandslovens § 27 har været berettiget til at forhøje afdragene og fastsætte et ekstraordinært afdrag for den tilbagebetalingspligtige hjælp, efter at Sikringsstyrelsen havde truffet afgørelse om at forhøje den tillagte erhversevnetabserstatning.
 Ankestyrelsen tiltræder herefter amtsankenævnets afgørelse.
