Udtalt, at Registertilsynet kunne tiltræde, at det manuelle  

 blodkartotek på Statens Seruminstitut blev inddraget under lov om offentlige  

 myndigheders registre.
Registertilsynet havde ligeledes ikke indvendinger  

 imod registerets førelse til varetagelse af de anførte formål.
 Endvidere udtalt, at registerets filterpapirdele, indeholdende  

 seologisk materiale i form af blod, i den foreliggende sammenhæng måtte siges  

 at indeholde oplysninger om den person, materialet vedrørte, således at dette  

 også var omfattet af lovens og forskrifternes bestemmelser, jf. lovens § 1,  

 stk. 3.
I anledning af en række artikler i dagspressen vedrørende et manuelt  

 blodkartotek med oplysninger om ca. 600.000 personer, som blev ført  

 på Statens Seruminstitut, rettede Registertilsynet henvendelse til  

 instituttet.
Efter en drøftelse blev det aftalt, at Statens Seruminstitut  

 snarest muligt overvejede spørgsmålet om, hvorvidt det omhandlede  

 blodkartotek (det såkaldte PKU-register) burde inddrages under lov om  

 offentlige myndigheders registre efter bestemmelsen i § 3, stk.  

 1. Sundhedsministeriet blev samtidig orienteret om sagen.
 Senere på beretningsåret rettede Sundhedsministeriet henvendelse til  

 Registertilsynet og anmodede om en udtalelse vedrørende en inddragelse af det  

 manuelle PKU-register under lov om offentlige myndigheders registre.  

 Registertilsynet blev samtidig anmodet om en udtalelse om et fremsendt udkast  

 til forskrifter for registeret.
 Registeret var oprettet på Statens Seruminstitut i 1981 og omfattede en  

 række delregistre, bl.a. et kartotek af filterpapirdele indeholdende  

 serologisk materiale i form af blod.
Registerets formål var bl.a. at opsamle og bevare serologiske og kliniske  

 data samt serologisk materiale (filterpapirdele vædet med blod) til brug ved  

 diagnosticering og iværksættelse af behandling af Føllings Sygdom  

 (phenylketonuri) ved PKU-analyse og medfødt nedsat stofskifte (myxødem) ved  

 TSH-analyse hos nyfødte, samt til brug ved kvalitetskontrol ved udvikling af  

 nye analysemetoder til diagnosticering af de nævnte sygdomme.
Registeret  

 skulle endvidere anvendes til forskellige statistiske og videnskabelige  

 formål samt til udredningsopgaver omkring enkeltpersoner med henblik på at  

 forsøge at klarlægge den mulige dødsårsag i forbindelse med et spædbarns  

 eller ældre barns død i tilfælde, hvor dødsårsagen ikke har kunne opklares på  

 anden måde og med henblik på eventuel rådgivning af forældre i forbindelse  

 med ny graviditet.
 Statens Seruminstitut var af den opfattelse, at filterpapirdelene ikke  

 kunne sidestilles med oplysninger i registerlovens forstand, og at disse  

 således ikke ville være omfattet af videregivelsesbestemmelsen i lov om  

 offentlige myndigheders registre § 16 a, stk. 3. Instituttet havde således  

 ikke i forskriftsudkastet indsat en bestemmelse herom.
 Registertilsynet udtalte herefter, at man kunne tiltræde, at det manuelle  

 blodkartotek (PKU-registeret) blev inddraget under lov om offentlige  

 myndigheders registre, jf. lovens § 3, stk. 1.
 Registertilsynet havde endvidere ikke indvendinger imod registerets  

 førelse til varetagelse af de anførte formål .
 Vedrørende spørgsmålet om, hvorvidt filterpapirdelene, der indgik i  

 PKU-registeret, kunne sidestilles med personoplysninger i  

 registerlovgivningens forstand, jf. lov om offentlige myndigheders registre §  

 1, stk. 3, udtalte Registertilsynet, at der i filterpapirdelene i den  

 foreliggende sammenhæng måtte siges at være indeholdt oplysninger om den  

 person, materialet vedrørte, således at dette også var omfattet af lovens og  

 forskrifternes bestemmelser.
 Registertilsynet havde imidlertid ikke indvendinger imod, at forskrifterne  

 indeholdt særlige begrænsninger vedrørende anvendelse og videregivelse af  

 oplysninger fra filterpapirdelene.
 Registertilsynet henstillede i øvrigt, at forskrifterne blev fastsat i  

 overensstemmelse med det fremsendte udkast med nogle mindre ændringer.
 Sundhedsministeriet har efterfølgende fastsat forskrifter for registeret.
 (* 1) Registertilsynets Årsberetning 1992 side 35.
