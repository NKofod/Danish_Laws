Fundet, at det er lovgivningen på tidspunktet for ibrugtagning af  

 friarealerne på en ejendom til parkering, der skal lægges til grund ved  

 bedømmelsen af, om arealet lovligt er taget i brug til parkering.
Endvidere  

 fundet, at en ombygning fra lagerhal til kontorer, kunne begrunde krav om  

 indretning af yderligere parkeringspladser.
»Byggelovsklage vedrørende ejendommen matr.nr. 7 Nørre Kvarter,  

 København I skrivelse af 11. januar 1990 meddelte Bygge- og Boligstyrelsen, at Deres  

 klage af 21. december 1989 over Københavns magistrats afgørelse blev sendt  

 til magistraten til udtalelse.
Som advokat for C.W.
Obel A/S har De klaget over, at magistraten ved  

 byggetilladelse af 28. november 1989 har fastholdt et krav om fjernelse af 14  

 parkeringspladser, som er etableret i ejendommens gård.
De har endvidere  

 anmodet om, at et krav om indretning af 2 parkeringspladser eller deltagelse  

 i den kommunale parkeringsfond frafaldes, således at kravet om lysning af  

 deklaration i byggetilladelsens stk. 3 ligeledes bortfalder.
 De har i Deres klage anført, at der ikke er søgt om tilladelse til  

 etablering af parkering i gården, hvilket skyldes, at gårdens anvendelse til  

 parkeringsformål daterer sig mange år tilbage og til en periode, hvor  

 tilladelse hertil ikke krævedes.
De gør gældende, at gårdens nuværende omfang daterer sig til opførelsen af  

 bygningen i 1937, og at omfanget af parkeringen i gården ikke er blevet  

 forøget siden da.
Til illustration har De vedlagt 3 fotografier af ældre  

 dato, hvoraf De finder, at det fremgår, at der har fundet parkering i  

 betydeligt omfang sted samt til- og frakørsel fra gårdarealet.
 De finder det derfor sandsynliggjort, at der inden tidspunktet for  

 indførelse af Københavns byggelov af 1939 har fundet lovlig parkering sted i  

 gården.
 Magistraten har på baggrund af Deres klage i skrivelse af 6. februar 1990  

 udtalt, at de medsendte fotos, der formentlig er optaget inden for perioden  

 1937-55 alene viser een bil under af- eller pålæsning af varer - en funktion,  

 der under henvisning til ejendommens benyttelse til lager og andre  

 erhvervsformål - må betragtes som naturlig og acceptabel også i dag.  

 Magistraten finder derimod ikke, at de foreliggende fotos eller de øvrige i  

 sagen foreliggende oplysninger indicerer, at der også har fundet parkering  

 sted.
 Magistraten anfører videre, at det fortsat er magistratens opfattelse, at  

 der indtil midten af 1950'erne også i den indre bydel var tilstrækkelige  

 parkeringsmuligheder som kantstensparkering og for her omhandlede ejendoms  

 vedkommende på de nærliggende pladser, Gammel Torv, Nytorv, Bispetorvet og i  

 Dyrkøb, og at det først i forbindelse med den på dette tidspunkt indsættende  

 eksplosive vækst i bilismen blev aktuelt at benytte den indre by's snævre  

 gårdarealer til parkeringsformål.
 Magistraten fastholder kravet om fjernelse af de etablerede 14  

 parkeringspladser i ejendommens gård samt kravet om indretning af 2  

 parkeringspladser eller deltagelse i den kommunale parkeringsfond, idet  

 magistraten specielt henleder opmærksomheden på, at der indrettes kontorer  

 med redningsåbninger mod gården, hvorfor der også af hensyn til brandvæsenets  

 stigerejsningsforhold ikke kan meddeles parkeringstilladelse.
 De har modtaget kopi af magistratens svar.
 I skrivelse af 5. marts 1990 har De på Deres klients vegne kommenteret  

 magistratens udtalelse.
De anfører heri, at De med beklagelse har konstateret, at magistraten ikke  

 har tillagt den omstændighed betydning, at C.W.
Obel A/S har drevet  

 virksomhed i ejendommen siden 1936, og at der fortsat findes personer, der  

 tidligere har været beskæftiget i Deres klients virksomhed og kan dokumentere  

 eksistensen af daværende parkering i gården.
De har vedlagt kopi af brev af  

 28. februar 1990 fra hr.
Knud Rasmussen, som oplyser, at der ved den  

 pågældendes ansættelse som sælger i 1934 og i årene fremover i dagtimerne  

 holdt 3-4 personbiler parkeret i forgården, mens baggården var fyldt op med  

 selskabets varevogne.
De har endvidere vedlagt et avisudklip fra 1936, der  

 omtaler opførelsen af kontor~ og lagerbygningen.
 Endelig har De i relation til gårdens indretning anført, at gården  

 ligefrem er indrettet med henblik på parkering, idet der er lavet særlige  

 søjlekonstruktioner med halvtag, specielt indrettet til parkeringsformål,  

 ligesom De har anført, at der altid er frie kørselsforhold ud fra samtlige  

 parkeringspladser i gården, samt at gården er indrettet sådan, at der altid  

 er en fri bred kørevej fra porten og til bunden af gården.
I Bygge- og Boligstyrelsens skrivelse af 11. januar 1990 tog man forbehold  

 med hensyn til om Deres klage kunne tages op til behandling, idet  

 magistratens afgørelse efter byggelovens § 23 kun kan påklages til Bygge- og  

 Boligstyrelsen, hvis afgørelsen omfatter spørgsmål om forståelse af  

 byggeloven eller bestemmelser fastsat i medfør af denne lov.
Påklage kan  

 endvidere tillades, hvis afgørelsen efter Bygge- og Boligstyrelsens vurdering  

 har almindelig interesse eller videregående betydelige følger for klageren.
 Bygge- og Boligstyrelsen har fundet, at Deres klage vedrører retlige  

 forhold.
Det fremgår af sagen, at magistraten ved skrivelse af 28. november 1989  

 har meddelt byggetilladelse til, at yderligere 147 m2 lagerareal overgår til  

 kontorbenyttelse, bl.a. på betingelse af, at ejendommens ejer ved en forud  

 for al pantegæld uden retsanmærkning tinglyst deklaration efter magistratens  

 formular forpligter sig til - alternativt og efter magistratens nærmere  

 bestemmelse - for så vidt angår den manglende indretning af 2  

 parkeringspladser for bebyggelsen enten at indrette de pågældende 2  

 parkeringspladser ved udførelse af eller eventuel participering af et  

 parkeringsanlæg i kvarteret på det tidspunkt, det af magistraten skønnes  

 gennemførligt eller at foretage indbetaling til en kommunal parkeringsfond,  

 såfremt en sådan oprettes i Københavns kommune i overensstemmelse med  

 bestemmelser, der måtte blive fastsat af boligministeren i medfør af  

 byggelovens § 22, stk. 5. Magistraten henviser i denne forbindelse til  

 bestemmelserne i byggelovens § 7 og bygningsreglement 1982, kap. 2.1.1, stk.  

 1 og 6 angående de ubebyggede arealer samt kap. 6.6.2, stk. 3 angående  

 stigerejsningsforholdene.
Samtidig har magistraten fastholdt kravet om  

 fjernelse af de indrettede 14 parkeringspladser i gården.
 I denne anledning skal Bygge- og Boligstyrelsen meddele følgende:
 Efter bygningsreglement 1982, kap. 2.1.1, stk. 1 skal der udlægges og  

 anlægges friarealer til opnåelse af tilfredsstillende fælles opholdsareal for  

 beboerne eller de i bebyggelsen beskæftigede, parkeringsmuligheder, adgangs-  

 og tilkørselsforhold samt redningsmuligheder og brandvæsenet.
 Efter bygningsreglement 1982, kap. 2.1.1, stk. 6 gælder, at når der ved en  

 bebyggelse, der er opført før 1. februar 1977 findes friarealer, der er  

 fornødne og egnede til at opfylde de i stk. 1 angivne formål, kan  

 kommunalbestyrelsen modsætte sig, at de bebygges eller benyttes på en måde,  

 der vil komme i strid med disse formål.
 En bestemmelse svarede til reglementets kap. 2.1.1, stk. 6 fandtes i  

 bygningsreglement 1977, gældende i Københavns kommune fra 1. april 1977.
 Forud herfor gjaldt i København byggelov af 1939, der trådte ikraft 1.  

 januar 1940.
Efter lovens § 50, stk. 1 gjaldt, at ved bebyggelse af en grund skal en så  

 stor del af den holdes ubebygget, at der kan tilvejebringes tilfredsstillende  

 lysforhold, brandsikring, adgangsforhold, efter omstændighederne tilkørsels-  

 og parkeringsareal.
I ny beboelsesbygninger skal der sikres opholdsareal for  

 beboerne samt et tilstrækkeligt stort og frit areal alene til opholdssted og  

 legeplads for børn.
Efter § 50, stk. 2 måtte en grunds ubebyggede areal ikke benyttes på en  

 måde, der kom i strid med formålet med dets udlæggelse.
Denne bestemmelse  

 gjaldt også de lovens ikrafttræden ubebyggede grunde.
 Bestemmelsen i stk. 2 var ny i forhold til tidligere lovgivning.
 Regler om benyttelse af en ejendoms friarealer var således ikke  

 tilsvarende fastsat i den indtil da gældende bygningslov for staden København  

 af 12. april 1889, som ændret i overensstemmelse med lov nr. 153 af 8. juni  

 1912, jf. denne lovs §§ 22 og 23.
 Det er et grundlæggende princip inden for byggelovgivningen, at  

 byggearbejder eller benyttelsesændringer, der var lovlige på tidspunktet for  

 arbejdets udførelse efter den dagældende lovgivning, fortsat vil være  

 lovlige, uanset en senere ændring af lovbestemmelserne.
 Det er herefter Bygge- og Boligstyrelsens opfattelse, at det er  

 lovgivningen på tidspunktet for ibrugtagning af friarealerne på ovennævnte  

 ejendom til parkeringsareal, der skal lægges til grund ved bedømmelsen af,  

 hvorvidt arealet lovligt er taget i brug til parkering.
 Bygge- og Boligstyrelsen må efter ovenstående lægge til grund, at det ikke  

 præcist kan oplyses, på hvilket tidspunkt arealerne er taget i brug til  

 parkering, og herunder om dette eventuelt er sket på et tidspunkt før 1.  

 januar 1940, hvor byggetilladelse ikke var fornøden i henhold til dagældende  

 byggelovgivning.
 Bygge- og Boligstyrelsen finder under henvisning til ovenstående og til de  

 i sagen foreliggende oplysninger, at der knytter sig en så betydelig  

 usikkerhed til spørgsmålet om arealernes ibrugtagning til parkering, at det  

 findes særdeles betænkeligt at lægge til grund, at der i dag skulle bestå et  

 ulovligt forhold, som ville kunne kræves retableret.
 Styrelsen finder således, at den usikkerhed omkring tidspunktet for  

 arealernes ibrugtagning til parkering, som foreligger i sagen, må komme  

 klageren til gode, idet man bl.a. herved har lagt vægt på de oplysninger,  

 klageren har indhentet fra tidligere ansat i virksomheden, på de fremsendte  

 fotos og på at arealerne har været indrettet til parkeringsformål ved  

 opførelse af kontor- og lagerbygningen i 1937.
 Der er herefter ikke grundlag for at antage at de 14 foreliggende  

 parkeringspladser har været i strid med lovgivningen på tidspunktet for  

 ibrugtagningen.
 Som følge heraf finder Bygge- og Boligstyrelsen ikke, at der på det  

 foreliggende grundlag er hjemmel til at stille krav om, at den stedfundne  

 parkering på gårdarealet skal bringes til ophør.
 Bygge- og Boligstyrelsen har derfor bedt Københavns magistrats 4. afdeling  

 om at ændre sin afgørelse i overensstemmelse med ovennævnte.
 Med hensyn til kravet om indretning af 2 parkeringspladser skal Bygge- og  

 Boligstyrelsen meddele, at det fremgår af byggelovens § 2, stk. 1 litra b, at  

 loven finder anvendelse ved ombygning og andre forandringer i bebyggelse, som  

 er væsentlige i forhold til bestemmelser i byggeloven eller de i medfør af  

 loven udfærdigede bestemmelser.
 Det er Bygge- og Boligstyrelsens opfattelse, at ombygning af 147 m2  

 lagerareal til kontorer er væsentlig i forhold til bygningsreglement 1982,  

 kap. 2.1.1, stk. 1 og 2.1.3, stk. 3, og at magistraten derfor har haft  

 hjemmel til at stille krav om indretning af yderligere 2 parkeringspladser.
 Hvorledes indretningen heraf i givet fald kan ske, herunder i henhold til  

 bygningsreglement 1982, kap. 6.6.2, henvises på baggrund af styrelsens  

 ovennævnte afgørelse vedrørende de allerede indrettede 14 parkeringspladser  

 til magistratens fornyede behandling.
 Bygge- og Boligstyrelsen har på denne baggrund d.d. anmodet magistraten om  

 at tage sagen op til fornyet afgørelse.
Såfremt sagen ønskes indbragt for domstolene, skal sagen efter byggelovens  

 § 25 anlægges inden 6 måneder.« Not 2 Man skal bede magistraten om at ændre sin afgørelse efter byggeloven i  

 overensstemmelse med ovennævnte.
Der henvises til j.nr.
NØ 957.
 Pdv.
