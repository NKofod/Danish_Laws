Nr BRB 63 Beretning over Forslag til folketingsbeslutning om inddragelse af  

 alternativer til sydløsningen i Skjern Å-projektet   

 Nr B 63 1995-96, 1. samling Afgivet af Miljø- og Planlægningsudvalget Afgivet: 19960515 Udvalget har behandlet beslutningsforslaget i en række møder og har  

 herunder stillet spørgsmål til miljø- og energiministeren og til  

 statsministeren, som de to ministre har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Andersen, Gunnar, borgmester, Egvad Kommune, Danmarks Fiskeriforening, Dansk Ornitologisk Forening, Fjordens Interessegruppe, Friluftsrådet, Jensen, Harry, Stauning, Lokale Foreninger i Skjernådalen, Lund, Erik, landinspektør, Nielsen, Martin, Tarm, Repræsentanter for erhvervsfirmaer og erhvervsfolk på Skjern-Tarm egnen, Skaven Grundejerforening og Skjern-Tarm Egnens Landboforening.
 Miljø- og energiministeren har den 8. marts 1996 til udvalget fremsendt  

 »Delredegørelse til miljø- og energiministeren fra det Rådgivende Udvalg  

 vedrørende Skjern Å Projektet i projektets delfase 2A«.
Skjern Å Naturprojektet er iværksat på baggrund af Folketingets beslutning  

 fra 1987 om genskabelse af Skjern Å systemets selvrensende effekt.
Alle  

 partier undtagen Fremskridtspartiet stemte for.
 Efter vurderingen af en række skitseprojekter besluttede den daværende  

 miljøminister Lone Dybkjær i 1989 at igangsætte projektet med udgangspunkt i  

 den såkaldte sydløsning.
 1. fase af projektet omfattede i overensstemmelse med den gennemførte  

 planlægning først og fremmest jordopkøb og jordfordeling inden for den  

 vestlige del af projektområdet og blev afsluttet i marts 1994.
 Projektets 2. fase eller anlægsfasen, der er igangsat i 1995, omfatter  

 resterende arealerhvervelser, detailprojekteringen og de egentlige  

 anlægsarbejder.
Det fremgår af delredegørelsen, at en væsentlig del af arealerhvervelserne  

 er gennemført.
Af et samlet projektområde på ca. 2.100 ha er der medio januar  

 1996 erhvervet over 2/3. Arealerhvervelserne har indtil nu især været  

 koncentreret i projektets vestlige del, vest for hovedvej 11, hvor man har  

 erhvervet over 90 pct. af arealerne.
Erhvervelserne er foregået ved  

 frivillige salg og jordfordeling.
For mange landmænd har dette betydet store  

 driftsmæssige fordele, idet man har fået jord i umiddelbar tilknytning til  

 ejendommen som erstatning for fjerntliggende og besværlige engparceller i  

 ådalen.
Udvalget har bemærket, at Finansudvalget i 1990, 1992 og 1994 har  

 tiltrådt og i 1995 taget til efterretning, at der af de på de årlige  

 finanslove opførte bevillinger til naturforvaltning afsættes midler til  

 gennemførelsen af Skjern Å Projektet.
Endvidere har EU-Kommissionen efter  

 ansøgning bevilget 13,8 mio. kr. af LIFE-midlerne til projektet.
I efteråret  

 1995 er der indgået kontrakt om detailprojekteringen, som er startet.
Et flertal (udvalget med undtagelse af Fremskridtspartiets medlem)  

 tilslutter sig Skjern Å Naturprojektet, som udvalget blev underrettet om af  

 miljøministeren med ministerens redegørelse i 1994, og støtter således den  

 hidtil forudsatte sydløsning.
Flertallet hilser derfor med tilfredshed, at  

 projektet nu for alvor er igangsat.
 Flertallet har noteret sig, at der gennem den lokale debat og udvalgets  

 drøftelser er blevet peget på en række mulige problemer ved sydløsningen.  

 Dette drejer sig især om faren for tab af lakseyngel i søer etableret i  

 forbindelse med sydløsningen og som følge af åens forlængelse og dermed  

 lavere strømhastighed i den vestlige del, om faren for frigivelse af fosfor  

 og okker, om faren for oversvømmelser uden for projektområdet samt om faren  

 for en uhensigtsmæssig transport af sedimenter ud i Ringkøbing Fjord og øget  

 tilsanding ved Skaven Strand som følge af projektet.
Flertallet finder, at det er af største betydning, at disse problemer  

 undersøges grundigt.
Disse undersøgelser samt afvejningen og den tekniske  

 optimering af ovenstående elementer sker mest hensigtsmæssigt i forbindelse  

 med den igangsatte detailprojektering.
Flertallet konstaterer samtidig, at en  

 del af disse undersøgelser allerede er igangsat.
Formålet med undersøgelserne  

 er at sikre, at det forud for projektets iværksættelse er godtgjort, at disse  

 problemer kan løses på en tilfredsstillende måde.
Flertallet finder, at naturgenopretningsprojektet skal projekteres med  

 samme krav til sikkerhed, som tilfældet har været for afvandingsprojektet fra  

 1960'erne.
Den endelige udformning af projektet må således ikke øge risikoen  

 for oversvømmelser eller utilsigtede ændringer i grundvandsstanden hverken i  

 de bymæssige bebyggelser eller på de tilgrænsende landbrugsarealer.
I  

 forbindelse med detailprojekteringen bør det vurderes, om man med fordel kan  

 inddrage tilgrænsende lavtliggende landbrugsarealer i projektet frem for at  

 sikre disse mod faren for oversvømmelser.
Flertallet finder, at delområdet øst for hovedvej 11 må tillægges en stor  

 betydning i forhold til det samlede projekt og ikke bør forsinkes, fordi man  

 i dette område i meget vid udstrækning vil have mulighed for at genskabe den  

 gamle ådal med de tidligere slyngninger og den driftsform, som har været  

 karakteristisk for de vestjyske ådalssystemer, og som indeholder store  

 naturværdier og samtidig giver væsentlige miljømæssige fordele.
Flertallet  

 noterer sig, at erhvervelser og jordfordeling øst for hovedvej 11 allerede er  

 påbegyndt, og at jordfordelingen, som skal ske under hensyntagen til  

 harmonireglerne, forventes afsluttet i foråret 1997. Flertallet lægger vægt  

 på, at den politiske følgegruppe (se senere) bliver orienteret om forløbet af  

 jordfordelingen.
Flertallet konstaterer, at der er udbredt enighed om udformningen af  

 projektet i dette område, og finder, at man her skal inddrage tilstrækkeligt  

 store arealer til at kunne sikre en stor tilbageholdelse af næringsstoffer i  

 den øvre del af projektområdet.
Flertallet anbefaler i øvrigt en mere  

 miljøvenlig vandløbsvedligeholdelse i hele Skjern Å systemet for derved at  

 sikre en så stor selvrensning som muligt.
Flertallet finder, at den detaljerede udformning af projektet vest for  

 hovedvej 11 først kan fastlægges i forbindelse med detailprojekteringen.  

 Denne tekniske optimering skal ske under hensyntagen til ønsket om  

 selvrensning, lakseynglens vandring gennem åløbet, åmundingen og søområder om  

 nødvendigt sikret ved en strømrende med passende høj strømhastighed, en  

 kontrolleret sedimenttransport, faren for oversvømmelser, forbedrede  

 betingelser for flora og fauna samt mulighederne for friluftsliv.
Ved  

 detailprojekteringen skal det også fastlægges, hvilken dybde og dermed  

 hvilken størrelse søen ved Hestholm skal have.
Søen vil give mulighed for  

 selvrensning ved sedimentaflejring og omsætning, men det skal også  

 undersøges, hvor stor en del af selvrensningen, der kan foregå på de  

 tilgrænsende engarealer eller på engarealerne i den øvre del af  

 projektområdet.
En tilbageholdelse af næringsstoffer på engene vil sikre, at  

 de aflejrede næringsstoffer kan nyttiggøres gennem afgræsning.
I forbindelse  

 med beslutning om søens størrelse skal det, under hensyntagen til ønsket om  

 at sikre en effektiv selvrensning, tilstræbes, at de våde enge og dermed også  

 græsningsmulighederne får et væsentligt omfang i Hestholm, selv om dette kan  

 betyde en begrænsning af søens størrelse.
Efter afvandingsprojektets gennemførelse er der foregået en deltadannelse  

 ud for Skjern Åens nuværende udløb i fjorden.
Der er tale om en naturlig  

 proces.
En sådan deltadannelse vil også foregå ved åens nye munding, idet nye  

 øer vil opstå, mens andre forsvinder.
Flertallet finder det vigtigt at sikre,  

 at der også i fremtiden vil være et deltaområde med store naturværdier.  

 Samtidig skal det under detailprojekteringen godtgøres, at det lavvandede  

 område ud for Skaven Strand ikke forsvinder som følge af naturgenopretningen.  

 Flertallet finder samtidig, at faren for ekstra frigivelse af sediment og  

 fosfor i forbindelse med anlægsarbejderne skal minimeres, eventuelt ved  

 forgravning af åløbet vest for søen i Hestholm.
 Flertallet har samtidig noteret sig at, Dansk Ornitologisk Forening også  

 finder, at sydløsningen vil forbedre forholdene for fuglelivet omkring selve  

 åmundingen i forbindelse med en ny deltadannelse.
 Da arealerhvervelserne næsten er afsluttet i den vestlige del af  

 projektområdet, finder flertallet det hensigtsmæssigt at lade denne del  

 udgøre en eventuel 1. etape af projektet.
 Flertallet finder endvidere, at man her som i den øvrige del af  

 projektområdet gennem offentlig erhvervelse må sikre, at offentligheden får  

 adgang til og kan anvende arealerne.
Som det fremgår af miljøministerens redegørelse til Folketingets Miljø- og  

 Planlægningsudvalg fra juni 1994, bør der først, når hele anlægsfasen eller  

 når naturrestaureringen etapevis har fundet sted, tages nærmere stilling til  

 delområdernes anvendelse samt til forholdet mellem de enkelte brugergrupper.  

 I det omfang der efter projektets gennemførelse vil blive drevet jagt, finder  

 flertallet, at de lokale interesser skal inddrages i forvaltningen, således  

 at de lokale hensyn varetages bedre.
Tilsvarende hensyn skal tages på  

 fiskeriområdet og i forbindelse med græsning.
Flertallet konstaterer, at der i forbindelse med Skjern Å Naturprojektet  

 er udført modelundersøgelser af Ringkøbing Fjord, der viser, at vandmiljøet i  

 fjorden kan forbedres tilfredsstillende blot ved en ændring af slusepraksis  

 ved den nuværende sluse i Hvide Sande.
Flertallet finder på den baggrund  

 ikke, at der er behov for at foretage yderligere undersøgelser af  

 konsekvenserne af en ny sluse ved Nymindegab.
Flertallet forudsætter, at det  

 rådgivende Skjern Å-udvalg fortsat holdes orienteret om erfaringerne med den  

 nye slusepraksis, og at man i øvrigt følger miljøtilstanden i Ringkøbing  

 Fjord meget nøje.
I forbindelse med den igangsatte monitering af ilt-, salt-  

 og temperaturforhold i fjorden skal effekten af den nye slusepraksis på  

 fjordens vandmiljø løbende vurderes, herunder de påståede virkninger på  

 omfanget af lagdeling og dannelsen af iltfattige saltvandslommer ved bunden.
 Med henblik på at belyse Skjern Å Naturprojektets positive miljøeffekt  

 finder flertallet, at omfanget af udledninger af næringsstoffer fra  

 tilgrænsende landbrugsarealer til fjorden bør undersøges i forbindelse med en  

 samlet vurdering af miljøtilstanden i Ringkøbing Fjord.
 Flertallet opfordrer endvidere til, at der arbejdes videre med at  

 undersøge mulighederne for eventuelt at nyttiggøre projektets arealer i  

 forbindelse med fastlæggelse af lokalområdets samlede  

 braklægningsforpligtigelse.
Miljø- og energiministeren har tilkendegivet, at der vil blive nedsat en  

 politisk følgegruppe med en repræsentant fra hvert af partierne bag  

 flertallet, hvor f.eks. det rådgivende udvalgs endelige redegørelse og  

 resultatet af detailprojekteringen kan drøftes.
Følgegruppen skal løbende  

 holdes orienteret om projektet og har mulighed for at bede om alle  

 oplysninger.
Følgegruppen kan anmode ministeren om eventuel yderligere  

 sagkyndig bistand.
Flertallet opfordrer det rådgivende udvalg til at fortsætte sit arbejde  

 under størst mulig åbenhed.
Flertallet finder det hensigtsmæssigt, at der  

 efter detailprojekteringsfasen, men før iværksættelsen af projektet, afholdes  

 et offentligt møde, hvor der lokalt informeres om projektet.
Et mindretal (Fremskridtspartiets medlem af udvalget) er modstander  

 af, at Skjern Å skal føres tilbage til sit oprindelige løb.
Da man i  

 1960'erne rettede Skjern Å ud, var det ud fra et ønske om at opdyrke mere  

 landbrugsjord for blandt andet at styrke fødevareproduktionen og  

 beskæftigelsen.
En for så vidt sund og fornuftig tanke i en verden, hvor  

 millioner af mennesker lider under sult og nød.
Sult og nød er stadig  

 dagligdag for millioner af mennesker på kloden, og befolkningstilvæksten og  

 den deraf stigende efterspørgsel efter korn nødvendiggør, at stadig mere og  

 mere jord må inddrages i landbrugsproduktionen.
I modsat fald pådrager  

 Danmark sig et medansvar for sult og nød i verden.
Der er efter  

 Fremskridtspartiets opfattelse ingen tvivl om, at en genopretning af Skjern Å  

 og dermed nedlæggelse af betydelige landbrugsarealer får betydning for  

 beskæftigelsen lokalt.
Oprindelig burde man måske i 1960'erne have ladet Skjern Å og de  

 omkringliggende naturarealer ligge i fred.
Men situationen i dag er, at  

 Skjern Å er rettet ud og engarealerne inddraget i landbrugsproduktionen.
I  

 årene efter åens udretning var der en stor okkerudledning fra åen til  

 Ringkøbing Fjord med stor forurening til følge.
Denne okkerforurening er  

 efterhånden helt aftaget, og åen har i dag en god selvrensende effekt.
Man må imidlertid frygte, at man i forbindelse med en genopretning af  

 Skjern Å til sit oprindelige løb igen vil opleve problemer med  

 okkerforurening af Ringkøbing Fjord.
Genopretningen vil kunne blive mere  

 skadelig end gavnlig for miljøet i åen, i hvert fald for en periode på et par  

 årtier.
Der har gennem de seneste 20 år ikke været så mange laks i Skjern Å  

 som i dag, og det beviser, at vandkvaliteten er i orden.
En konsekvens af de  

 omfattende gravearbejder i forbindelse med genopretningen af åen vil  

 uundgåeligt være, at laksen vil forsvinde fra åen.
Det er Fremskridtspartiets generelle opfattelse, at Skjern Å skal forblive  

 i sit nuværende løb.
Beslutningsforslaget anbefaler tre ændringer i den af  

 Folketinget vedtagne sydløsning i Skjern Å Projektet, men det ændrer ikke  

 Fremskridtspartiets opfattelse af, at Skjern Å skal blive liggende uændret  

 med sit nuværende løb.
De foreslåede ændringer er uden betydning for det  

 samlede resultat.
 P.u.v.
Steen Gade formand.
