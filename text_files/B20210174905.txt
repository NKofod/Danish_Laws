Bekendtgørelse om ændring af bekendtgørelse om en aktiv beskæftigelsesindsats § 1 I bekendtgørelse nr. 2006 af 11. december 2020 om en aktiv beskæftigelsesindsats, som ændret ved bekendtgørelse nr. 1531 af 1. juli 2021 og bekendtgørelse nr. 1731 af 26. august 2021, foretages følgende ændring:
 1. Efter § 94 indsættes i kapitel 11:
»Særlig løntilskudsordning for langtidsledige seniorer § 94 a.
I perioden fra og med den 1. september 2021 til og med den 31. december 2022 har personer, der er omfattet af § 1, nr. 1-3, ret til tilbud om ansættelse med løntilskud hos en arbejdsgiver, som de selv har fundet, efter reglerne i lov om en aktiv beskæftigelsesindsats §§ 80 a - 80 c.
 Stk. 2. Følgende bestemmelser i kapitel 11 finder ikke anvendelse for den særlige løntilskudsordning for langtidsledige seniorer:
 1) § 67, stk. 4 og 5, om ansættelse med løntilskud hos seneste arbejdsgiver.
 2) § 68, stk. 3, om deltagelse i vejledning og opkvalificering uden løn.
 3) § 70, stk. 6, §§ 72 og 73 om arbejdstid.
 4) § 84 om ændringer i løntilskuddet.
 5) § 85 om udelukkelse af visse arbejdsgivere.
 6) § 86 og § 87 om støtteintensitet mv.
§ 94 b.
Ved ansættelse efter § 80 a i lov om en aktiv beskæftigelsesindsats udgør løntilskuddet 102,90 kr. pr. time (2021-niveau) til private arbejdsgivere og 140,40 kr. pr. time (2021-niveau) til offentlige arbejdsgivere jf. lov om en aktiv beskæftigelsesindsats § 80 c.
Stk. 2. Løntilskuddet må ikke overstige arbejdsgiverens samlede lønomkostninger inkl. evt. udgifter til overenskomstmæssig pensionsordning.« § 2 Bekendtgørelsen træder i kraft den 1. september 2021.
