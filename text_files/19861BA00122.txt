Nr BSF 122 Forslag til folketingsbeslutning om oprettelse af en omstruktureringsfond Fremsat af Svend Andersen (S) Arne Jensen (S) Erling Jensen (S)  

 Kelm-Hansen (S) Tove Lindbo Larsen (S) Lerke (S) Lissa Mathiasen (S) Bjørn  

 Westh (S) den 30. januar 1987 Folketinget opfordrer regeringen til at fremsæte lovforslag om oprettelse af en omstruktureringsfond efter følgende retningslinjer:
- Omstruktureringsfonden har til opgave at fremme en regional (amtslig) erhvervsudvikling tilpasset den lokale arbejdskrafts fordeling på køn og uddannelsesniveau samt tilpasset de lokale erhvervsmæssige forhold og udviklingsmuligheder.
- Omstruktureringsfonden skal kunne give støtte til etablering af nye virksomheder, til udvikling af eksisterende virksomheder på det teknologiske og markedsmæssige område, til nødvendig uddannelse og omskoling samt til nødvendig offentlig infrastruktur, der kan gavne den erhvervsmæssige og beskæftigelsesmæssige udvikling.
- Omstruktureringsfonden forudsættes at arbejde efter regionale erhvervsmæssige og beskæftigelsesmæssige strategiske programmer udformet af regionens kommuner, arbejdsmarkedsnævnene, de regionale teknologiske informationscentre, de tekniske skoler og regionens pengeinstitutter i samarbejde.
- Støtte til de ovennævnte formål kan kun gives, såfremt der foreligger et sådant strategisk beskæftigelsesmæssigt og erhvervsmæssigt udviklingsprogram.
- Omstruktureringsfonden kan derudover tage selvstændigt initiativ i tilfælde, hvor et lokalt område i en region trues af lukning af en for området dominerende virksomhed.
Hvor det lokale område ligger uden for de af EF godkendte egnsudviklingsområder, skal der søges om godkendelse af områdets midlertidige inddragelse som støtteområde.
- Omstruktureringsfondens administration varetages af Egnsudviklingsdirektoratet.
 - Der afsættes foreløbig 350 mill. kr. til formålet.
BEMÆRKNINGER TIL FORSLAGET Flere områder af landet er karakteriseret ved at være et område med »monostruktur«, dvs. et område, hvor en enkelt virksomhed har afgørende indflydelse på områdets beskæftigelsesmuligheder ved direkte at aftage arbejdskraft og ved at opretholde følgeindustrier.
Det gælder f.eks.
Vestlolland, Nordvestsjælland, Hundested- og Frederiksværkområdet, Nordjylland med Ålborg og Frederikshavnsområdet samt Als m.fl.
Alle disse områder vil komme i en håbløs situation uddannelses- og beskæftigelsesmæssigt, hvis den dominerende virksomhed lukker eller indskrænker, hvis der ikke i forvejen er etableret ordninger, der kan stimulere nye virksomheders etablering, før en egentlig katastrofe er indtrådt.
Lukningen af Nakskov Skibsværft er et tydeligt eksempel på denne situation, og den allerede bebudede nedtrapning af nybygningsafdelingen på Ålborg Værft vil ligeledes få katastrofal betydning for dette område, såfremt en hurtig aktion udebliver.
Den hurtige teknologiske og markedsmæssige udvikling medfører herudover alvorlige forskydninger i erhvervs- og beskæftigelsesgrundlaget i de forskellige regioner, der skaber ændrede behov for erhvervsmæssig udvikling, omskoling, efteruddannelse og offentlig infrastruktur.
Erfaringerne har vist, at det er vanskeligt at fremme en regional strukturforbedring alene ved passiv bevilling af midler.
Forslaget søger derfor at fremme udarbejdelsen af strategiske regionale erhvervs- og beskæftigelsesprogrammer ved at betinge støtten af eksistensen af sådanne programmer.
Hvis et område med »monostruktur« bliver truet, kan omstruktureringsfonden dog tage initiativ til løsning af problemerne, selv om der ikke måtte foreligge et regionalt program.
