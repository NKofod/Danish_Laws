ALMINDELIGE BEMÆRKNINGER OM LOVGRUNDLAGET,  

 MYNDIGHEDERNE OG 1. Ved indenrigsministeriets bekendtgørelse af 16.  

 august 1974 er § 8 i lov nr. 381 af 13. juni 1973 om embedslægeinstitutioner  

 m.v. sat i kraft med virkning fra 1. oktober 1974, og fra samme dato træder  

 den af indenrigsministeriet i medfør af den nævnte bestemmelse udstedte  

 bekendtgørelse om reglement vedrørende sundhedsmæssigt tilsyn med  

 institutioner, klinikker m.v. - sundhedstilsynsreglementet - i kraft.
Disse  

 bestemmelser vedrører forhold, der hidtil har været reguleret gennem de  

 lokale sundhedsvedtægter, og som ikke er omfattet af lov nr. 372 af 13. juni  

 1973 om miljøbeskyttelse og de i medfør af denne lovs §§ 4 og 5 fastsatte  

 landsdækkende regler om forebyggelse af forureningen, jfr. miljøministeriets  

 bekendtgørelse af reglement om miljøbeskyttelse af 29. marts 1974.
Ved miljøbeskyttelseslovens ikrafttrædelse ophæves sundhedsvedtægterne og  

 samtidig nedlægges sundhedskommissionerne.
Som det gælder for de områder, som  

 er reguleret ved miljøbeskyttelsesreglementet, skal de kommunale råd derefter  

 forestå administrationen af bestemmelserne i henhold til  

 embedslægeinstitutionslovens § 8.
2. Det er derfor normalt kommunalbestyrelsen i den  

 kommune, hvor en institution m.v. - det være sig statslige, amtskommunale,  

 eller kommunale - er beliggende, der er kompetent til at udstede påbud og  

 forbud over for institutioner m.v., hvor der optræder sundhedsmæssigt  

 uforsvarlige forhold.
I tilfælde, hvor der er tale om en af den pågældende  

 kommune selv drevet institution beliggende i kommunen, udøves beføjelsen af  

 vedkommende amtsråd, medens indenrigsministeren udøver beføjelsen over for  

 institutioner, der drives af Københavns og Frederiksberg kommunalbestyrelser,  

 og som er beliggende i de to kommuner.
3. Ved administrationen af bestemmelserne i henhold  

 til § 8 bistås kommunalbestyrelserne, amtsrådene og indenrigsministeriet af  

 embedslægerne, d.v.s. embedslægeinstitutionen i de amtsrådskredse, hvor  

 sådanne institutioner er oprettet, og ellers amts- og kredslægerne.
I  

 Københavns kommune bistås kommunalbestyrelsen af stadslægeembedet.
 Der påhviler således embedslægerne en særlig forpligtelse til at føre  

 tilsyn på de kommunale råds vegne med de i sundhedsreglementets kapitel 2  

 nævnte pleje- og behandlingsinstitutioner samt de daginstitutioner, der  

 anvendes af børn under den undervisningspligtige alder, jfr. kap. 3.
 Herudover er embedslægerne imidlertid generelt forpligtet til at yde de  

 kommunale råd bistand ved rådgivning om sundhedsmæssige forhold, f.eks. ved  

 afgivelse af sagkyndig erklæring, deltagelse i møder og udvalgsarbejde hos  

 vedkommende myndigheder, samt pligtige til at deltage i tilsyns- og  

 kontrolarbejde, om nødvendigt efter besigtigelse eller observation af  

 forholdene på stedet.
Det er ikke fundet hensigtsmæssigt i reglementet at give nærmere regler  

 for samarbejdet mellem de kommunale råd og embedslægerne, men det  

 forudsættes, at udstedelse af pålæg eller nedlæggelse af forbud normalt sker  

 på grundlag af en embedslægeindstilling, ligesom der i det hele bør foregå  

 løbende orientering embedslægerne og de kommunale myndigheder imellem om den  

 sundhedsmæssige kontrol med de forskellige institutioner.
Sager om fritagelse  

 for tilsyn i medfør af reglementets § 4 og § 7 bør normalt af  

 kommunalbestyrelsen forelægges embedslægeinstitutionen til udtalelse.
Man har ikke anset det for hensigstmæssigt at foreskrive en generel pligt  

 for de kommunale myndigheder til at inddrage embedslægeinstitutionerne i  

 behandlingen af sager efter bekendtgørelsen.
Man anser det imidlertid for  

 væsentligt, at embedslægeinstitutionernes sagkundskab på bl.a. det  

 sundhedsmæssige og hygiejniske område udnyttes i form af rådgivning ved  

 behandling af sager efter bekendtgørelsen.
Embedslægeinstitutionen bør derfor  

 på et så tidligt stadium af sagsbehandlingen som muligt inddrages i denne,  

 f.eks. ved deltagelse i forberedende møder i den kommunale forvaltning eller  

 eventuelt ved møder i de pågældende kommunale råd eller udvalg eller ved at  

 man beder embedslægeinstitutionen om en udtagelse over sagen.
Man skal i  

 denne forbindelse påpege behovet for, at der i tilsynssager er mulighed for,  

 at embedslægeinstitutionen kan samarbejde med kommunalt og amtskommunalt  

 sygeplejerskeuddannet personale samt særligt for så vidt angår sager om  

 køkkenforhold med de kommunale levnedsmiddelkontrolenheder.
 BEMÆRKNINGER VEDRØRENDE DE ENKELTE  

 BESTEMMELSER.
1. I de i reglementets kapital 2 omtalte pleje- og  

 behandlingsinstitutioner er det et fælles træk, at benytterne i reglen  

 opholder sig på institutionen i længere tid, og at de modtager en vis pleje  

 eller behandling, som rækker ud over kost og logi, således at de typisk står  

 i et betydeligt afhængighedsforhold til institutionens ledelse.
I konsekvens  

 heraf er der gennem bestemmelsen i § 2, stk. 2, foreskrevet, at embedslægerne  

 skal føre tilsyn med de af kapitlet omfattede institutioner.
Den her  

 instituerede kontrol vedrører de hygiejniske, sundhedsmæssige forhold for  

 benytterne, og ikke de egentlige behandlingsmæssige forhold.
 Gruppen af institutioner omfatter principielt så forskellige institutioner  

 som fødselsanstalter, børne- og ungdomshjem, særforsorgsanstalter, fængsler,  

 sygehuse, sanatorier, rekonvalescenthjem, alderdomshjem, plejehjem samt  

 forlægninger for værnepligtige.
 I en række tilfælde vil der til de heromhandlede institutioner være  

 knyttet lægelig sagkundskab i større eller mindre omfang, enten som led i  

 institutionens behandlingsformål eller i form af et vist lægeligt tilsyn.  

 Behovet for et egentligt embedslægetilsyn vil være forskelligt for  

 forskellige institutionstyper og varierende også for de enkelte  

 institutioner.
I medfør af bestemmelsen i reglementets § 4 undtages sygehuse fra  

 embedslægetilsynet, bortset fra køkken- og toiletforhold, centralvaskerier,  

 sterilisations- og desinfiktionsanlæg, indsamling, opbevaring og intern  

 transport af særligt sundhedsfarligt affald samt depoter, herunder forhold  

 vedrørende opbevaring og fordeling af lægemidler.
Endvidere fritages  

 forsvarets og civilforsvarets behandlingsinstitutioner for embedslægetilsyn.
 2. Gruppen af institutioner, der omfattes af  

 reglementets kapitel 3, omfatter så forskellige institutioner som skoler -  

 herunder kostskoler for børn og unge samt ungdomsskoler og folkehøjskoler -  

 vuggestuer, børnehaver, fritidshjem, legestuer, fritidsklubber samt  

 daginstitutioner m.v. for syge, svagelige eller ældre personer.
Der vil ved disse institutioner normalt ikke være behov for et egentligt  

 tilsyn fra sundhedsmyndighederne, ligesom der i en række tilfælde kan være  

 etableret et specielt lægeligt tilsyn.
For skolernes vedkommende gælder  

 således lov nr. 266 af 7. juni 1972 om skolelæger.
Det er derfor fundet  

 tilstrækkeligt at lade det egentlige tilsyn ved embedslægeinstitutionen  

 omfatte daginstitutioner for børn under den undervisningspligtige alder.
3. Kommunalbestyrelsens adgang efter § 8, stk. 1, til  

 at meddele påbud og forbud i tilfælde af uhygiejniske forhold omfatter dels  

 klinikker og saloner, hvor behandlingens hovedformål er at fremme kundens  

 udseende eller almindelige fysiske velbefindende, såsom frisørsaloner,  

 manicure-, skønhedsplejesaloner, og dels klinikker med egentlige diagnostiske  

 og terapeutiske formål, hvor virksomheden udøves af personer, der ikke har  

 offentlig autorisation.
Bestemmelsen omfatter kun erhvervsmæssigt drevne  

 klinikker, hvorved er udskilt den lejlighedsvise behandling, som typisk  

 udføres i den behandlendes hjem.
 Det bemærkes, at læger, tandlæger, fysioterapeuter og fodterapeuter i  

 forvejen, i medfør af de særlige love for dette personel, er undergivet  

 tilsyn fra embedslægerne, ligesom der i medfør af denne lovgivning er  

 reaktionsmuligheder overfor disse grupper, hvis hvervet udøves mangelfuldt.  

 Indenrigsministeriet undtager derfor i medfør af reglementets § 8, stk. 2,  

 klinikker, der drives af dette offentligt autoriserede personel fra reglerne  

 i stk. 1.
 Bestemmelsen i § 8, stk. 1, om klinikker m.v. for diagnosticering og  

 behandling vil herefter typisk omfatte praktiserende tandteknikere,  

 kiropraktorer og ikke-autoriserede fodplejere og massører, samt medicinske  

 laboratorier, hvor der ikke er en ansvarlig læge.
 INDENRIGSMINISTERIET, DEN 23. AUGUST  

 1974.
 Jacob Sørensen.
 /Ebbe Sørensen.
