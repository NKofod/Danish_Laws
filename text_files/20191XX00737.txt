Skriftlig fremsættelse (29. april 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om Seniorpensionsenheden (Lovforslag nr.
L 184) Lovforslaget opretter Seniorpensionsenheden som en selvejende institution, der fra den 1. januar 2021 får til opgave at tilkende seniorpension efter lov om social pension.
Af bemærkningerne til lov nr. 1559 af 27. december 2019 om indførelse af seniorpension fremgår det, at forligskredsen bag Aftale om ret til seniorpension for nedslidte er enige om, at kommunerne midlertidigt har opgaven med at træffe afgørelse om, hvem der skal tilkendes seniorpension, indtil opgaven overgår til en central myndighed.
Af Tillægsaftale: Aftale om ret til seniorpension for nedslidte indgået af forligskredsen december 2019 fremgår det, at den nye offentlige myndighed skal forankres i regi af Arbejdsmarkedets Tillægspension.
Lovforslaget udmønter således det af forligskredsen aftalte og fastlægger den organisatoriske ramme for Seniorpensionsenheden og de overordnede rammer for administrationen.
Dette omfatter bl.a. navn, tilsyn med bestyrelsen og en række andre forhold, der regulerer myndighedens funktion mv.
Med lovforslaget etableres der en selvstændig bestyrelse for Seniorpensionsenheden, som vil bestå af de til enhver tid siddende medlemmer af Arbejdsmarkedets Tillægspensions bestyrelse.
Bestyrelsen for Seniorpensionsenheden skal sikre, at opgaveudførelsen er i overensstemmelse med reglerne og finder sted på forsvarligt grundlag.
Arbejdsmarkedets Tillægspension leverer administrativ og teknisk bistand til Seniorpensionsenheden og får ansvaret for den daglige ledelse og drift.
Det bemærkes, at lovarbejdet om etableringen af Seniorpensionsheden vil ske i to etaper.
Udover nærværende forslag fremsættes et lovforslag i oktober 2020, som bl.a. vil indeholde de nødvendige ændringer i lov om social pension med henblik på at overføre myndighedsansvaret for administration og tilkendelse af seniorpension fra kommunerne til Seniorpensionsenheden fra den 1. januar 2021. Lovforslaget vil også indeholde de nærmere regler om samarbejdet mellem kommunerne og Seniorpensionsenheden om sagsoplysningen.
Herudover forventes lovforslaget at indeholde præciseringer i forhold til nærværende lovforslag.
 Det foreslås, at loven træder i kraft den 15. juni 2020, dog foreslås det, at lovens §§ 3 og 4 om kommunernes vejledningsforpligtelse træder i kraft den 1. januar 2021.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
