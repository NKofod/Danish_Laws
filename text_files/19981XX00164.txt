Skriftlig fremsættelse (9. december  

 1998) Trafikministeren Herved tillader jeg mig for Folketinget at  

 fremsætte:
 Forslag til lov om ændring af lov om offentlige  

 veje, lov om private fællesveje, lov om fremgangsmåden ved  

 ekspropriation vedrørende fast ejendom og lov om Banestyrelsen m.v.  

 (Forbedring af borgernes retsstilling i forbindelse med gennemførelse  

 af større anlægsarbejder, ekspropriation m.v.).
(Lovforslag nr.
L 138).
 Med lovforslaget gennemføres en række af de  

 forslag til regelændringer på Trafikministeriets område,  

 som »Udvalget om forbedret information m.v. af borgere i forbindelse med  

 gennemførelse af større anlægsarbejder«  

 (Hummelmoseudvalget) fremkom med i sin rapport fra april 1998.
 Hovedsigtet med lovforslaget er at forbedre borgernes  

 retsstilling i forbindelse med gennemførelse af offentlige  

 anlægsprojekter, der forudsætter ekspropriation af fast  

 ejendom.
Lovforslaget udvider således grundejernes mulighed  

 for at forlange deres ejendom overtaget af det offentlige, når  

 ejendommen er omfattet af byggelinier til sikring af nye vejanlæg.  

 Grundejernes mulighed for at kræve deres ejendom overtaget har hidtil alene været  

 afhængig af, om byggelinierne forhindrede en økonomisk  

 hensigtsmæssig udnyttelse af ejendommen eller ej.
Med dette lovforslag  

 lægges der nu op til, at der også biver mulighed for at få sin ejendom overtaget, hvis byggelinierne hindrer  

 ejeren i at sælge ejendommen, og der foreligger særlige  

 personlige grunde hos ejeren til at ønske ejendommen afhændet.  

 Det kan  fx være syg-dom, alder, familiemæssige eller andre  

 sociale grunde.
 Desuden gives der i de almindelige bemærkninger til  

 lovforslaget tilsagn om, at der i alle fremtidige projekteringslove  

 vedrørende nye hovedlandeveje vil blive fastsat lignende bestemmelser  

 om forlods overtagelse af ejendomme, der - uden at der er pålagt  

 byggelinier - med stor sandsynlighed vil skulle eksproprieres på et  

 senere tidspunkt som led i gennemførelsen af det  

 pågældende vejanlæg.
Endelig indeholder lovforslaget en række  

 ændringer af de processuelle regler i forbindelse med  

 gennemførelse af ekspropriation. Ændringerne omfatter bl.a. en  

 forlængelse af varslingsfristerne for indkaldelse til besigtigelser og ekspropriation, kommissionernes størrelse og  

 sammensætning, spørgsmålet om fuldtallighed, anke af  

 godtgørelse af udgifter til sagkyndig bistand til ejere og brugere  

 samt landinspektørbistand for kommissionerne.
For så vidt angår udvalgets forslag til  

 ændringer af lov om planlægning kan jeg oplyse, at Miljø-  

 og Energiministeriet har optaget forhandlinger med Kommunernes Landsforening  

 om ændring af planlovens § 48 svarende til den foreslåede ændring af vejlovens § 38  

 (lovforslagets § 1, nr. 4). Under forudsætning af, at der opnås  

 en tilfredsstillende løsning af spørgsmålet om vurdering  

 af de økonomiske konse-kvenser i den forbindelse, vil der blive  

 stillet lovforslag herom.
 Jeg vil fremsende de høringssvar til  

 trafikudvalget, der knytter sig til lovforslaget.
 Idet jeg i øvrigt henviser til bemærkningerne  

 til lovforslaget, skal jeg anbefale det til tingets velvillige  

 behandling.
