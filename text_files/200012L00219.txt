Fremsat den 5. april 2001 af  

 Kim Behnke (UP),  

 Thorkild B.
Fransgaard (UP) og Kirsten&nbsp  

 ;Jacobsen (UP) Forslag til Lov om ændring af retsplejeloven (Ændring af sagsomkostningerne i den borgerlige  

 retspleje) § 1 I lov om rettens pleje, jf. lovbekendtgørelse nr. 857 af 12.  

 september 2000, som ændret ved § 2 i lov nr. 433 af 31. maj 2000 og § 2  

 i lov nr. 106 af 13. februar 2001, foretages følgende  

 ændring:
 1. § 312, stk. 2, affattes således:
»Stk. 2. Udgifter, der ikke har været fornødne for  

 sagens forsvarlige udførelse, erstattes ikke.
Hvilke udgifter der i  

 det givne tilfælde har været fornødne, afgør retten  

 efter sit skøn.
Som udgangspunkt lægges parternes  

 opgørelse over deres respektive udgifter ved sagens førelse til  

 grund.
Retten vurderer, hvem der er nærmest til at bære  

 omkostningerne ved sagens førelse, og der træffes en  

 refusionsafgørelse i overensstemmelse hermed, jf. stk. 1 og 4 og §  

 316. Udgifter til anvendelse af retsstenografer erstattes, når  

 anvendelsen efter rettens skøn i den foreliggende sag har været  

 velbegrundet.
Udgifter til forkyndelse af de afgørelser, der er  

 nævnt i § 219, stk. 4, erstattes ikke, medmindre det må antages,  

 at sagsøgte har forsøgt at unddrage sig forkyndelsen.  

 Refusionsbeløbet ansættes under ét til en rund sum,  

 således at udgifterne så vidt muligt erstattes fuldt ud.« § 2 Justitsministeren fastsætter tidspunktet for lovens  

 ikrafttræden.
Reglerne får virkning for søgsmål  

 anlagt efter den 5. april 2001.
Bemærkninger til lovforslaget 1. Indledning Ved lovforslaget ændres retsplejelovens  

 sagsomkostningsregler fastsat i kapitel 30 således, at det ikke  

 længere vil være op til dommeren at træffe afgørelse  

 om størrelsen af sagsomkostningerne ud fra et skøn, der i dag  

 som udgangspunkt ifølge retspraksis sættes i forhold til  

 størrelsen af sagsgenstanden (jf. § 228). Efter lovforslaget vil  

 dommeren ved sin afgørelse skulle tage udgangspunkt i de konkrete  

 regninger for sagsomkostninger, som vil blive fremlagt under den afsluttende  

 domsforhandling.
Som hidtil vil dommeren i de sager, hvor der bliver givet  

 delvis medhold, hvor sagen hæves eller der indgås forlig, uden  

 stillingtagen til sagsomkostningerne fra parternes side skulle afgøre,  

 hvorvidt omkostningerne skal ophæves (ingen refusion), eller hvorledes  

 sagsomkostningerne rimeligt bør deles imellem parterne.
I de sager,  

 hvor der er en klar afgørelse af, hvem der har vundet sagen, og hvem  

 der har tabt sagen, lægges hovedreglen i retsplejelovens § 312, stk. 1,  

 som udgangspunkt ubetinget til grund, således at den vindende part  

 får sine omkostninger dækket fuldt ud, dog forudsat, at retten  

 ikke skønner, at der foreligger særlige omstændigheder,  

 eller at de dokumenterede sagsomkostninger er urimeligt høje eller  

 ublu.
Er dette tilfældet, må den vindende part selv erlægge  

 de unødvendige meromkostninger.
Parterne vil efter lovforslaget  

 fortsat selv kunne træffe aftale om fordelingen af omkostningerne  

 imellem sig efter retsplejelovens § 312, stk. 1, og nu med fuld dækning  

 aftalemæssigt i modsætning til den nuværende bestemmelse i  

 § 312, stk. 2, in fine.
Som nævnt sker fastsættelsen af  

 sagsomkostninger i gældende ret, fastlagt gennem retspraksis, som  

 udgangspunkt i forhold til størrelsen af sagsgenstanden og ikke  

 på baggrund af de samlede omkostninger, der reelt har været  

 forbundet med en retssags førelse, herunder den konkrete  

 advokatregning.
Problemet er, at sagsgenstandens størrelse ikke kan  

 måles proportionelt med sagsomkostningerne, da en sag med en lille  

 sagsgenstand kan være langt mere omfattende, end en sag med en stor  

 sagsgenstand.
Dette betyder i praksis, at en part, der har vundet en sag, kan  

 komme til at stå tilbage med en stor udækket advokatregning,  

 hvilket ikke forekommer rimeligt, eftersom denne part jo netop har vundet  

 sagen og dermed ikke burde påføres omkostninger for at have  

 fået sin ret fastslået, blot fordi en retssag var eneste mulighed  

 for at komme videre i sagen.
2. Baggrunden for lovforslaget Forslagsstillerne mener ikke, at det danske retssystem i  

 dag tilgodeser hensynet til, at alle skal være lige for loven.
Det er  

 et værdifuldt princip i Danmark, at fattig som rig skal kunne få  

 sin ret prøvet.
I straffesager findes også princippet om  

 forsvarerbeskikkelse, således at alle, uanset økonomi, får  

 en forsvarer som modpol til den offentlige anklager.
Når det  

 gælder civile søgsmål, er der imidlertid ikke samme adgang  

 til at beskytte sagsøgte eller sagsøgere med dårlig  

 økonomi.
Derved mister disse borgere retssikkerhed oven i, at de har  

 en dårlig social status m.v. som følge af dårlig  

 økonomi.
Enhver borger skal have mulighed for, også i civile  

 søgsmål, at få sin ret prøvet.
Hvis borgeren er  

 sagsøger, vil advokaten ofte anmode om at få et forskud på  

 salæret til dækning af omkostningerne.
Jo dårligere  

 økonomi sagsøgeren har, des større krav om sikkerhed for  

 salæret vil advokaten typisk forlange.
Dette uanset om  

 sagsøgeren har en god sag eller ej og uanset, hvor stor sagsgenstanden  

 er.
Advokaten ved nemlig, at selv om sagsøgeren vinder sagen, vil der  

 være en efterregning, som sagsøgeren måske ikke kan  

 betale.
Dette giver forringet retssikkerhed.
En sagsøgt kan blive tvunget til at indgå  

 forlig eller acceptere sagsøgerens påstand i erkendelse af, at  

 selv om sagsøgte vil kunne vinde sagen, vil sagsøgte ikke kunne  

 betale den efterregning, som en vunden sag alligevel efterlader.
Det giver  

 også forringet retssikkerhed.
Dette lovforslag har til formål at løse det  

 problem.
Lovforslaget har til formål at styrke retssikkerheden for de  

 borgere, som kan have svært ved at finde midler til at betale  

 advokathjælpen.
Nok kan mindrebemidlede borgere få hjælp  

 ved de lokale retshjælpsinstitutioner, men disse må ikke  

 føre sag ved domstolene; hertil kræves ordinær advokat.  

 Personer med en middel eller høj indkomst vil langt nemmere kunne  

 betale en advokat i en civil retstvist.
Måske har denne type borger  

 endda mulighed for at tegne en retshjælpsforsikring.
Men disse personer  

 med middel eller god økonomi vil også være omfattet af  

 forslaget.
Det er ikke et socialpolitisk forslag, men et retspolitisk  

 forslag.
I virkelighedens verden er det som nævnt ikke  

 sagsgenstanden, der på nogen måde afgør, hvor omfattende  

 advokatarbejdet er i forbindelse med den enkelte retssag.
Følgende  

 kriterier anvendes til fastsættelse af advokatsalær:  

 Retsforholdets beskaffenhed, sagens betydning for parten, advokatansvaret,  

 tidsforbruget, arbejdets art, omfang og karakter samt resultatet.
Et  

 større salær accepteres, hvor en ekstra indsats har været  

 nødvendig, mens udtræden eller det opnåede resultat kan  

 medføre et lavere salær end normalt.
Der kan indgås  

 bindende prisaftaler mellem klienten og advokaten, men det er ikke kutyme.  

 (Kilde: Artikel i Advokaten 1/2001 om salærfastsættelse).
I dag er det sådan, at advokatkontorerne kan  

 være nødsaget til at afvise en sag, da det på  

 forhånd står klart, at der er tale om en underdækningssag.  

 Det kan således ikke betale sig at få ret.
Er der tale om en  

 klient, som af principielle grunde og med god økonomi vælger  

 alligevel at føre sagen, kan det alligevel lykkes at få ret.
Er  

 der derimod tale om en klient, der ikke er så velstillet, og som  

 måske ligger lige over indtægtsgrænsen for at få  

 bevilget fri proces (210.000 kr. i år 2001), og er der ingen  

 retshjælpsforsikringsdækning, ja, så vil de gældende  

 regler for refusion af sagsomkostninger forhindre, at denne klient kan  

 anlægge sag for at få sin ret gennemtrumfet, da klientens  

 økonomi simpelt hen ikke kan bære det faktum, at klienten kommer  

 til at stå tilbage med en betydelig udækket advokatregning.
Dette  

 hænger dårligt sammen med ideen om, at vi lever i et godt  

 retssamfund, hvor retssikkerheden er i højsædet.
 Til imødekommelse af manglende forståelse for  

 størrelsen af advokatregninger gives her en gennemgang af, hvordan et  

 typisk sagsforløb ser ud:
En klient henvender sig telefonisk til et advokatkontor  

 med sit juridiske problem, og der aftales et møde.
Mødet  

 afholdes, og advokaten giver sit foreløbige bud på sagen.  

 Herefter bruger advokaten tid på at sætte sig ind i sagens  

 dokumenter, så fakta er klarlagt, og finder den relevante jus frem.
Der  

 forsøges gerne en udenretlig løsning.
Evt. afholdes syn og  

 skøn for at få klarlagt, om der er grundlag for at gå  

 videre med sagen.
Der bruges i forbindelse hermed tid på udarbejdelse  

 af et syns- og skønstema enten kun på foranledning af den ene  

 parts advokat eller efter aftale mellem begge parters advokater.
Ved selve  

 afholdelsen af syn og skøn deltager begge parters advokater samt  

 parterne selv.
Under sagsforløbet bruger både advokaten,  

 parterne og advokatens sekretær tid på sagen, og parterne  

 modtager kopier af alle skrivelser, så de er orienteret løbende.  

 Hvis der ikke findes en forligsløsning, søges nu evt. om fri  

 proces eller retshjælpsdækning; i den forbindelse finder der  

 også tit en yderligere brevudveksling sted.
Næste skridt er  

 udtagning af stævning, og retten sørger for forkyndelse for  

 sagsøgte.
Der følger herefter enten en skriftlig forberedelse  

 eller forberedende retsmøder.
Er forberedelsen skriftlig, udarbejdes  

 diverse processkrifter, svarskrift, replik, duplik osv.
Sker forberedelsen  

 for retten, er der forberedelsestid, evt. transport og fremmøde i  

 retten, evt. ved anden advokat pga. afstanden, hvorefter der afregnes med  

 denne for medgået tidsforbrug til korrespondance og fremmøde.  

 Efter skriftlig forberedelse berammes første retsmøde, og der  

 afsættes ½ til 1 hel dag til domsforhandlingen.
Her forelægges  

 sagen fra begge parter, nødvendig dokumentation forelægges, der  

 foretages bevisførelse, evt. forsøger retten at mægle  

 forlig allerede på dette tidspunkt.
Til sidst procederes sagen, der  

 afgives replik og duplik, og der forsøges forlig om ikke før  

 så lige inden afslutning af sagen.
Selve domsafsigelsen finder enten  

 sted i forlængelse af domsforhandlingen eller hurtigst muligt efter, at  

 domsforhandlingen er til ende.
Parterne møder for at høre  

 domsafsigelsen.
De vejledende salærtakster blev ophævet af  

 konkurrenceankenævnet i 1996, hvorfor advokatsalærer nu ikke  

 længere kan sammenlignes, men efter retsplejelovens § 126, stk. 2,  

 må en advokat ikke kræve højere vederlag for sit arbejde,  

 end hvad der kan anses for rimeligt, jf. de tidligere nævnte kriterier  

 for fastsættelse af salær udledt af praksis.
Finder klienten, at  

 advokatsalæret er urimeligt højt i den pågældende  

 sag, kan dette påklages til kredsbestyrelsen for den advokatkreds, hvor  

 advokatkontoret har hjemsted.
Kredsbestyrelsens afgørelse kan  

 påklages til Advokatnævnet inden for 4 uger, jf. retsplejelovens  

 § 146. Salærets størrelse kan ændres, hvis det er sat for  

 højt generelt, hvis advokaten ikke har ydet en tilfredsstillende  

 indsats eller foretaget et urimeligt skøn over sagen.
Det er ikke forslagsstillernes hensigt at tale  

 advokaternes sag med hensyn til dækning af deres regninger i  

 afgørelser om sagsomkostninger.
Det er derimod klientens sag, vi  

 forsøger at varetage, for det er denne, der trods en evt. vundet  

 retssag selv må bære en meget stor del af sin advokatregning for  

 at have opnået medhold ved retten enten som sagsøger eller som  

 sagsøgt.
3. Gældende ret sammenholdt med forslagsstillernes retspolitiske  

 ønsker Reglerne om sagsomkostninger i den borgerlige retspleje  

 fremgår af retsplejelovens tredje bog, kapitel 30. Reglerne  

 gælder som udgangspunkt både for de indispositive og de  

 dispositive civilretlige sager.
Men der er dog i kapitlerne i retsplejeloven,  

 der omhandler de indispositive sager, indsat væsentlige undtagelser til  

 hovedreglen om refusion i retsplejelovens § 312, stk. 1, således at  

 hovedreglen kun anvendes, hvis der er særlig grund dertil.
Det normale  

 er, at hver part bærer sine omkostninger, altså ophævelse  

 af sagsomkostningerne, jf. §§ 451, stk. 3, 456 n, stk. 2, 465, stk. 2, 474,  

 stk. 2, og 475 h, stk. 2.
Dette lovforslag har til formål at ændre  

 retstilstanden vedrørende de dispositive civilretlige retssager, mens  

 praksis i de indispositive retssager tænkes fortsat som hidtil.
Det er  

 sådan, at sagsomkostningerne i de indispositive retssager (f.eks.  

 familieretlige sager) normalt ophæves, idet der ofte er tale om  

 konstitutive søgsmål, altså søgsmål der  

 stifter en ny retsstilling eller opløser en bestående  

 retsstilling mellem parterne.
Hvorimod de dispositive retssager oftest er  

 konstaterende søgsmål, altså søgsmål, der  

 fastslår, hvad der er ret mellem parterne.
Oftest fordi den ene part  

 har behov for en fuldbyrdelsesdom, således at et forfaldent krav kan  

 inddrives, eller fordi parten har behov for en anerkendelsedom  

 (fastsættelsessøgsmål). De indispositive retssager er  

 kendetegnet ved, at forhandlings- og dispositionsmaksimen ikke gælder  

 fuldt ud; det vil sige, at parterne ikke har fuld rådighed over  

 sagsgenstanden i denne type sager, hvorfor der er særlige hensyn at  

 tage i netop disse sager, også i relation til  

 sagsomkostningsspørgsmålet, hvorfor hovedreglen fraviges.
 Hovedreglen om sagsomkostninger er, at hver part selv  

 betaler sine omkostninger jf. retsplejelovens § 311, stk. 1, som er affattet  

 således:
"Enhver part har at betale de omkostninger, som  

 foranlediges ved processuelle skridt, der af ham begæres eller  

 sættes i bevægelse, dog med forbehold af ret til at få dem  

 erstattet af modparten ifølge nedenstående regler." Det fremgår af bestemmelsen, at denne hovedregel  

 straks modificeres af de efterfølgende regler.
Hovedreglen om refusion  

 fremgår af lovens § 312, stk. 1, som er sålydende:
"Den tabende part er pligtig at erstatte modparten de  

 ham ved retssagen påførte udgifter, for så vidt parterne  

 ikke selv har truffet anden overenskomst, eller retten i særlige  

 omstændigheder finder skellig grund til at gøre afvigelse fra  

 denne regel." Denne hovedregel er helt i overensstemmelse med  

 forslagsstillernes ønske, nemlig at den tabende part skal erstatte den  

 vindende parts sagsomkostninger, medmindre parterne selv har truffet anden  

 aftale.
Problemet er efter forslagsstillernes opfattelse, at de  

 retningslinjer vedrørende refusionsafgørelsen, som er indsat i  

 § 312, stk. 2, i væsentlig grad modificerer denne udmærkede  

 hovedregel.
Ligeledes finder forslagsstillerne som tidligere nævnt, at  

 den retspraksis, som er opstået på baggrund af retningslinjerne i  

 § 312, stk. 2, vedrørende udmåling af sagsomkostninger efter  

 størrelsen af sagsgenstanden, er uhensigtsmæssig, ligeledes med  

 den tidligere kommenterede passus i den nugældende § 312, stk. 2, in  

 fine.
 § 312, stk. 2, lyder således:
"Udgifter, der ikke har været fornødne  

 for sagens forsvarlige udførelse, erstattes ikke.
Hvilke udgifter der  

 i det givne tilfælde har været fornødne, afgør  

 retten efter sit skøn.
Udgifter til anvendelse af retsstenografer  

 erstattes, når anvendelsen efter rettens skøn i den foreliggende  

 sag har været velbegrundet.
Udgifter til forkyndelse af de  

 afgørelser, der er nævnt i § 219, stk. 4, erstattes ikke,  

 medmindre det må antages, at sagsøgte har forsøgt at  

 unddrage sig forkyndelsen.
Beløbet ansættes under ét til  

 en rund sum, således at udgift til advokatsalær erstattes med et  

 passende beløb og øvrige udgifter så vidt muligt  

 erstattes fuldt ud.
Tilkendelse af sagens omkostninger skadesløst  

 eller efter regning eller overhovedet på anden måde end med et  

 bestemt, i dommen fastsat beløb kan således ikke finde sted,  

 selv om der foreligger overenskomst mellem parterne." § 312, stk. 2, 2. pkt., tillægger retten et frit  

 skøn over, hvilke sagsomkostninger den tabende part skal refundere den  

 vindende part.
Af 5. punktum fremgår det, at refusionsbeløbet  

 ansættes under ét til en rund sum, således at udgifter til  

 advokatsalær erstattes med et passende beløb og øvrige  

 udgifter erstattes fuldt ud så vidt muligt.
Af 6. punktum fremgår  

 det, at tilkendelse af sagens omkostninger skadesløst eller efter  

 regning ikke kan finde sted, uanset parternes eventuelle aftale herom.
Kun  

 ved et i dommen fastsat bestemt beløb kan sagsomkostninger tilkendes.  

 Dommeren skønner således også over parternes aftale om  

 sagsomkostninger, jf. § 312, stk. 1. (Når der indgås forlig og  

 retssagen ikke sluttes med domsafsigelse, kan parterne enten selv  

 træffe aftale om sagsomkostningsfordelingen, eller lade dette  

 være op til retten.
Det erindres, at der ikke kan ankes, når  

 sagen ikke sluttes med domsafsigelse.
Hvis der indgås retsforlig, skal  

 det udtrykkeligt fremgå af dette, at  

 sagsomkostningsspørgsmålet kan ankes, før dette er  

 muligt).
Hidtil har retten altså haft et fuldstændigt  

 frit skøn over, hvor stor en del af advokatsalæret der blev  

 dækket ind ved sagsomkostningsafgørelsen.
I praksis har dette  

 udviklet sig til, at retten i dag som udgangspunkt træffer bestemmelse  

 om sagsomkostningsrefusion efter, hvor stor sagsgenstanden i den enkelte  

 retssag har været, og præsidenterne for Vestre og Østre  

 Landsret har udgivet nogle vejledende takster for tilkendelse af  

 sagsomkostninger i inkasso- og proceduresager.
Det fremgår heraf, at sagsgenstanden skal op  

 på over 200.000 kr., før der indrømmes bare 10.000 kr. i  

 sagsomkostninger med retsafgift og moms i inkassosagerne.
Tilsvarende skal  

 sagsgenstanden op på ca. 28.000 kr. i proceduresagerne, før der  

 indrømmes 10.000 kr. i sagsomkostninger, og helt op på over  

 220.000 kr. i sagsgenstand i proceduresagerne, før der  

 indrømmes 30.000 kr. i sagsomkostninger.
Det er sådan, at proceduresagerne generelt er mere  

 omfangsrige end inkassosagerne, så denne forskel er forståelig  

 nok.
Og det er forståeligt nok, at domstolene ønsker, at  

 parterne anlægger en vis procesøkonomisk betragtning af,  

 hvorvidt sagsgenstanden nu også kan bære de med retssagen  

 forbundne omkostninger.
Af samme årsag har man blandt andet også  

 tidligere hævet retsafgiften for at undgå små inkassosager.  

 Ligeledes er det ønskeligt, at den, der taber sagen, principielt ikke  

 skal erlægge sagsomkostninger langt ud over sagsgenstanden.
Men nu er  

 det sådan, at en retssag stort set altid først anlægges,  

 efter at en udenretlig løsning har været forsøgt, og det  

 skal jo heller ikke være således, at den, der har ret, ikke kan  

 få ret eller må lide et meget stort tab ved at få sin ret  

 gennemtrumfet.
Det, at den part, der taber, nu risikerer at skulle  

 dække et langt større omkostningsbeløb, må alt  

 andet lige tilskynde til, at flere sager finder en udenretlig  

 løsning.
Når der ikke hidtil er ydet fuld  

 omkostningsdækning for den enkelte sags advokatregning, skyldes dette  

 også faren for alt for høje regninger, dersom den tabende part  

 blot skulle erstatte modpartens advokatomkostninger fuldt ud.
Ved et vist  

 selvrisikomoment formodes det, at regningen holdes på et mere rimeligt  

 niveau.
Nu er det imidlertidigt ikke parten selv, der afgør, hvor stor  

 advokatregningen bliver.
Og forslagsstillerne mener ikke, at folk render  

 rundt og anlægger retssager for sjov, da det jo er meget dyrt at  

 føre proces, hvilket må antages at virke præventivt i sig  

 selv.
Chikanesager er det op til domstolene at afvise, selv om dette ikke  

 altid sker.
4. Lovforslagets konkrete indhold Forslaget indebærer to ændringer af  

 retsplejelovens § 312, stk. 2. Følgende ord foreslås indsat:
». . . som udgangspunkt lægges parternes  

 opgørelse over deres respektive udgifter ved sagens førelse til  

 grund.
Retten vurderer, hvem der er nærmest til at bære  

 omkostningerne ved sagens førelse, og der træffes en  

 refusionsafgørelse i overensstemmelse hermed, jf. stk. 1 og 4 og §  

 316.« Dette for at understrege, at rettens  

 skøn ikke kan udøves som hidtil med tilkendelse af  

 sagsomkostninger efter størrelsen af sagsgenstanden som udgangspunkt.  

 Det nye udgangspunkt bliver derimod parternes konkrete regninger, og dette  

 udgangspunkt fraviges kun, hvis retten skønner, at der foreligger  

 særlige omstændigheder, eller at der er tale om urimeligt  

 høje regninger grænsende til det ublu sammenholdt med sagens  

 omfang.
Fortolkningen af udtrykket Den øvrige ændring vedrører de to  

 sidste punktummer i § 312, stk. 2, som lyder således nu:
» Denne passus erstattes med  

 følgende:
» Afrundingen til en rund sum bibeholdes.  

 Passusen vedrørende passende advokatsalær udgår, da der  

 på dette punkt fremover skal ses på den konkrete regning og ikke  

 længere skønnes i forhold til sagsgenstandens størrelse.  

 Sidste punktum udgår også helt, da der netop tilsigtes en langt  

 større grad af skadesløsholdelse og efter regning, samt at  

 parternes aftalefrihed ikke ønskes begrænset.
Disse ændringer af § 312, stk. 2, får  

 størst mærkbar virkning, hvor der er en vindende og en tabende  

 part, da der i de tilfælde fremover vil blive ydet fuld dækning  

 for sagsomkostningerne, forudsat der ikke foreligger særlige  

 omstændigheder, og at regningerne er inden for rimelighedens  

 grænser, som er de skøn, dommeren lades tilbage med efter  

 ændringen af reglerne.
For at give dommeren et grundlag for tilkendelse  

 af sagsomkostningsrefusion må begge parterne i slutningen af  

 domsforhandlingen (retsplejelovens § 365, stk. 1 og 2) aflevere en  

 opgørelse over deres omkostninger forbundet med at føre sagen.  

 (Der kan nedlægges påstand om sagsomkostninger i sagen, men det  

 er ikke nødvendigt, da retten tager dette spørgsmål op af  

 egen drift uanset en evt. nedlagt påstand herom, jf. § 328). Finder  

 dommeren, at regningen er for stor, må han tilkende det lavere, men  

 rimelige beløb i sagsomkostningsrefusion, ikke efter hidtil praksis,  

 men efter en vurdering af regningen og sagen i sit hele.
I de sager, der  

 hæves eller forliges eller i sager med delvist medhold, vil dommeren  

 fortsat skulle bedømme, om sagsomkostningerne skal ophæves,  

 eller om der skal ske en deling af de reelle omkostninger, efter hvem der er  

 nærmest til at bære omkostningerne forbundet med sagen, jf.  

 retsplejelovens §§ 312, stk. 4, og 316. Hvis sagsøger hæver  

 sagen, anses denne for at have tabt sagen, medmindre ophævelsen  

 skyldes, at proceskravet er imødekommet, eller at denne har besluttet  

 sig for at tage imod et forligstilbud fra sagsøgtes side.
De fleste  

 dispositive civile retssager sluttes ved forlig eller udeblivelsesdom.
Retten lades altså tilbage med tre skøn. 1)  

 Om der foreligger særlige omstændigheder i sagen. 2) Om  

 omkostningerne er urimeligt høje i forhold til sagens omfang.
Og som  

 hidtil 3) et skøn over fordelingen af omkostningerne mellem parterne i  

 de sager, hvor der ikke gives fuldt ud medhold til en af parterne.  

 Ændringen i skøn nr. 2 er markant, da retten hidtil har  

 skønnet over, hvad der ansås for passende.
Efter forslaget er  

 der ikke længere tale om en positiv vurdering.
Fremover foretages en  

 negativ vurdering af, om regningerne findes urimeligt høje i det  

 konkrete tilfælde, ikke om de er generelt rimelige.
Og som nævnt  

 tidligere tiltænkes en skærpet praksis mht. udtrykket Denne stopklods eller anfægtelsesret over for  

 omkostningsregningerne fra rettens side er indsat for netop at undgå  

 uhørt høje advokatregninger, men det forudsættes, at der  

 skal relativt meget til, før de konkrete udgifter, der har været  

 forbundet med sagens førelse, underkendes, idet forslagsstillerne ikke  

 ønsker en praksis som hidtil med en rimelighedsvurdering (passende)  

 fra rettens side sat over for de konkrete regninger, som parterne reelt  

 står med i situationen.
Forslagsstillerne vurderer, at det er praktisk muligt for  

 advokaterne at lave en opgørelse over sagens samlede omkostninger,  

 når sagen er nær sin ende (domsforhandlingen). Det erindres, at  

 advokaterne ikke er bundet af rettens omkostningsafgørelse  

 (beløbsmæssigt) ved udfærdigelsen af deres honorarregning  

 (medmindre der er tale om fri proces), så skulle der forekomme en lille  

 uforudset stigning i regningen, må parten selv erlægge denne  

 uforudsete del.
Er det sådan, at parten på forhånd ved, at  

 sagsomkostningsregningen af forklarlig grund er større, end man kunne  

 forvente, må dette kunne kommenteres og forklares under den mundtlige  

 afsluttende procedure under domsforhandlingen, hvor der i øvrigt  

 redegøres for sagens retlige og faktiske spørgsmål,  

 således at dommeren kan tage dette i betragtning ved sin  

 sagsomkostningsrefusionsafgørelse.
 Forslaget medfører ingen ændring i sager, der  

 afvises, jf. retsplejelovens § 313 (når en sag afvises, betragtes den  

 som tabt af sagsøgeren). Reglerne om forsømmelse i  

 retsplejelovens §§ 319, 321 og 322 og appelreglerne bevares ligeledes  

 uændret, jf. følgende regler.
Efter retsplejelovens § 319, skal en part, som ved  

 tilregnelig fejl eller forsømmelse har foranlediget spildte udgifter,  

 erstatte disse, uanset om denne i øvrigt måtte vinde sagen.
Har  

 en parts advokat eller en underdommer ved pligtstridig opførsel  

 forårsaget unødige sagsomkostninger, kan de under sagen  

 dømmes til selv at bære disse, jf. §§ 321 og 322.
 Den part, der anker/appellerer en retssag og ikke  

 opnår nogen forandring ved dette, betragtes som den tabende part og  

 må erstatte udgifterne til anke-/appelsagen, jf. § 317. Opnås der  

 forandring af dommens resultat ved anken, anvendes de normale regler.
De sagsomkostninger og herunder den del af modpartens  

 advokatregning, som retten pålægger den tabende part at betale,  

 kan ankes til højere instans alene eller sammen med sagen i  

 øvrigt, så længe der er tale om en byretsafgørelse,  

 og omkostningerne udgør over 10.000 kr.
Hvis omkostningerne er mindre,  

 kræves Procesbevillingsnævnets tilladelse til anke af kun dette  

 spørgsmål, jf. §§ 369, stk. 2, og 391, stk. 1 og 2. Er der tale  

 om en landsrets- eller Sø- og Handelsretsafgørelse, kan  

 sagsomkostningsspørgsmålet kun ankes, dersom sagen i  

 øvrigt ankes eller med Procesbevillingsnævnets tilladelse.
Denne  

 gives kun, såfremt der er tale om et principielt  

 sagsomkostningsspørgsmål, jf. § 368, stk. 5. Når  

 sagsomkostningerne ophæves, kræves der ikke som ellers  

 Procesbevillingsnævnets tilladelse til at kære.
 I øvrigt kan der pålægges  

rettergangsbøder i forbindelse med afsigelse af dom, hvor en  

 part uden nogen rimelig grund har anlagt sag, anket en sag eller tvunget sin  

 modpart til at anlægge sag, jf. § 324.
Skriftlig fremsættelse Kim Behnke (UP):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af retsplejeloven.  

 (Ændring af sagsomkostningerne i den borgerlige retspleje).
(Lovforslag nr.
L 219).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
Bilag 1 Lovforslaget sammenholdt med gældende lov Gældende formulering Lovforslaget § 312 Stk. 2. Udgifter, der ikke har været  

 fornødne for sagens forsvarlige udførelse, erstattes ikke.  

 Hvilke udgifter der i det givne tilfælde har været  

 fornødne, afgør retten efter sit skøn.
Udgifter til  

 anvendelse af retsstenografer erstattes, når anvendelsen efter rettens  

 skøn i den foreliggende sag har været velbegrundet.
Udgifter til  

 forkyndelse af de afgørelser, der er nævnt i § 219, stk. 4,  

 erstattes ikke, medmindre det må antages, at sagsøgte har  

 forsøgt at unddrage sig forkyndelsen.
Beløbet ansættes  

 under ét til en rund sum, således at udgift til  

 advokatsalær erstattes med et passende beløb og øvrige  

 udgifter så vidt muligt erstattes fuldt ud.
Tilkendelse af sagens  

 omkostninger skadesløst eller efter regning eller overhovedet på  

 anden måde end med et bestemt, i dommen fastsat beløb kan  

 således ikke finde sted, selv om der foreligger overenskomst mellem  

 parterne.
§ 312 Stk. 2. Udgifter, der ikke har været  

 fornødne for sagens forsvarlige udførelse, erstattes ikke.  

 Hvilke udgifter der i det givne tilfælde har været  

 fornødne, afgør retten efter sit skøn.
Som udgangspunkt  

 lægges parternes opgørelse over deres respektive udgifter ved  

 sagens førelse til grund.
Retten vurderer, hvem der er nærmest  

 til at bære omkostningerne ved sagens førelse, og der  

 træffes en refusionsafgørelse i overensstemmelse hermed, jf.  

 stk. 1 og 4 og § 316. Udgifter til anvendelse af retsstenografer erstattes,  

 når anvendelsen efter rettens skøn i den foreliggende sag har  

 været velbegrundet.
Udgifter til forkyndelse af de afgørelser,  

 der er nævnt i § 219, stk. 4, erstattes ikke, medmindre det må  

 antages, at sagsøgte har forsøgt at unddrage sig forkyndelsen.  

 Refusionsbeløbet ansættes under ét til en rund sum,  

 således at udgifterne så vidt muligt erstattes fuldt ud.
Bilag 2 »Domstolenes fornemmelse for omkostninger« i »Advokaten«  

 7/2000 Af advokat Michael Dreyer, Køge Domstolene ønsker at stramme op på den  

 samlede gennemløbstid for retssager, hvilket er prisværdigt.
I  

 forbindelse med forsøgene på en stramning har man nu startet et  

 forsøgsprojekt ved forskellige udvalgte embeder.
Et centralt element i  

 bestræbelserne er en udstrakt brug af reglen i Rpl. § 355. Reglen  

 har ved en lang række embeder i snart lang tid været anvendt  

 på en måde, der synes at dokumentere, at domstolene ikke har  

 megen forståelse for det gamle ordsprog om, at tid er penge.
 I større indviklede sager samt i sager, hvor  

 parterne ikke kan enes om udmeldelse af syn og skøn eller lignende, er  

 brugen af § 355 særdeles gavnlig, navnlig i disse tider, hvor vi  

 ved de fleste retter ikke længere har mulighed for en (kortere)  

 drøftelse af problemerne ved »ordinær ret«.
I navnlig inkassosager er brugen af § 355 imidlertid  

 generelt yderst uheldig.
Som det skal påvises nedenfor er det urimeligt  

 at »straffe« sagsøger økonomisk, blot fordi sagsøgte  

 (debitor) er selvmøder.
Ved mange retter benyttes den trafik, at straks det viser  

 sig, at sagsøgte er selvmøder, berammes et  

 § 355-møde.
Det er fra retternes side bestemt ikke velset, hvis  

 det ikke er den advokat, der eventuelt senere skal domsforhandle sagen, der  

 møder.
Der kan således som udgangspunkt ikke mødes ved  

 lokal advokat.
Nogle dommere forlanger oven i købet, at også  

 sagsøger selv skal møde »med henblik på eventuelt at  

 opnå forlig med det samme.« Nu har vi så fået det nye pilotprojekt, hvori  

 det anføres, at alle sager går til skriftlig forberedelse, og  

 som hovedregel skal der afholdes § 355-møde 6-8 uger efter sagens  

 modtagelse.
Dette ville man kunne leve med, såfremt der blot kunne  

 gives møde ved en lokal advokat.
Er der imidlertid advokat på  

 begge sider, burde sagsforberedelsen   køreplanen   som altovervejende  

 hovedregel kunne tilrettelægges skriftligt eller eventuelt pr. telefon.  

 Denne mulighed nævnes i projektet kun som en undtagelse fra  

 hovedreglen.
Mange inkassosager (men også ganske mange andre  

 sager) drejer sig om beløb, der ikke er voldsomt store.
Disse mindre  

 retssager tåler ikke § 355-møder, medmindre retterne  

 får en bedre forståelse for omkostninger.
Lad mig illustrere  

 dette:
Tager vi en tvist om 5.000 kr., følger det af  

 oversigten fra Østre- og Vestre Landsret fra februar 2000, at  

 omkostningerne, hvis sagen afsluttes ved udeblivelse eller i første  

 retsmøde, andrager 1.100 kr. ekskl. moms og retsafgift.
Vi  

 tænker os nu, at jeg, der har kontor i Køge, får en  

 inkassosag ved retten i Frederikssund (undskyld Frederikssund). Ved sagens  

 modtagelse er der et kort møde med kreditor.
Sekretæren skal  

 herefter indtaste sagen i sit anlæg.
Der skal udskrives rykker og  

 anerkendelsesskrivelse.
Senere skal udfærdiges en stævning, der  

 med følgebrev skal sendes til retten.
Sagsøgte er  

 selvmøder og skriver, at han intet skylder.
Han begrunder eventuelt  

 også dette synspunkt.
Dette svarskrift medfører efter hidtidig  

 praksis en replik, ofte efter at sagsøger har været konsulteret  

 først.
På nuværende tidspunkt er der brugt mindst en  

 halv sekretærtime og en halv til en hel advokattime.
Afhængigt  

 af, hvor i landet vi befinder os, betyder dette en omkostning på  

 omkring 1.000 kr.
Nu indkalder retten til § 355 møde, hvor det  

 forventes, at advokaten skal møde.
Da jeg som anført bor i  

 Køge, betyder det en køretur på 2 x 50 km = 240 kr. i  

 kørepenge.
Turen varer 2½ time frem og tilbage.
Inden vi kommer ind og  

 retsmødet er færdigt, er der gået yderligere en halv time  

   i alt 30 timer = omkring 4.500 kr.
Da parterne ikke kunne enes, skal sagen domsforhandles.  

 Domsforhandlingen skal forberedes.
Det tager måske 1 time, og den varer  

 lavt sat 1½ time, hvortil kommer transport med igen 2½ time samt  

 kørepenge som ovenfor = rundt regnet 7.000 kr.
Jeg har herved ikke  

 engang medregnet den sekretærtid, der yderligere er medgået.
Det samlede regnestykke bliver omkostninger for  

 sagsøger på cirka 12.500 kr.
Efter landsretternes tabel  

 får sagsøger i proceduresalær tilkendt 5.000 kr., samt  

 måske lidt for § 355 mødet.
Jeg røber næppe nogen hemmelighed ved at  

 sige, at det er ganske vanskeligt at forklare sagsøger, at han ganske  

 vist vandt helt og holdent, men at han må nøjes med ærens  

 palmer og den tvivlsomme glæde at skulle betale sin advokat de 7.000  

 kr., der kommer til at mangle, når de tilkendte omkostninger  

 trækkes fra advokatens regning.
Var sagen blevet afsluttet i  

 § 355-mødet, var det gået sagsøger næsten lige  

 så galt.
Han ville da være blevet tilkendt omkring 1.100 kr.,  

 medens hans omkostninger havde været på cirka 5.500 kr.
Man vil måske hævde, at køretiden  

 på 5 timer i eksemplet ikke skal koste alverden i advokathonorar, eller  

 at sagen fra starten kunne være sendt til en lokal kollega.
Hvad  

 angår køretiden skal jeg bemærke, at i den tid, der  

 går på landevejen, kan advokaten ikke lave noget andet, og da  

 døgnet stadig kun har 24 timer, er tiden endegyldigt mistet, og tid er  

 penge.
Det andet synspunkt har en vis vægt, der tager til i styrke jo  

 længere væk sagen skal foregå.
Det bør dog  

 imidlertid være således at en sagsøger som udgangspunkt  

 kan få sin egen advokat til at møde, og i langt de fleste  

 tilfælde vil klientens sager da også foregå inden for en  

 rimelig afstand.
Jeg føler, at 50 km klart må ligge inden for  

 den afstand til en domstol, hvor sagsøger med rette må have ret  

 til at benytte den advokat, han kender og normalt benytter. 50 km kan endog  

 blive inden for egen retskreds, hvis man, som det har været  

 nævnt, i en ikke fjern fremtid eksempelvis lægger retten i Store  

 Heddinge ind under retten i Roskilde.
 Som det ses af eksemplet, er det ikke mindst § 355  

 mødet, der ødelægger økonomien.
 For at løse problemerne skal der efter min  

 opfattelse ske følgende:
1)	Inkasso- og proceduretaksterne skal i alle sager under nogle  

 hundrede tusinde ændres radikalt opad.
De tal, vi ser i domstolenes  

 tabeller, er, så længe jeg kan huske, kun ændret  

 hårfint.
I udgangspunktet har procedure altid været usselt  

 betalt, og salærernes stigningstakt har end ikke fulgt pristallet.
Er  

 sagsgenstanden under nogle hundrede tusinde, er der ikke økonomisk  

 baggrund for at give sagen den behandling, den mange gange skal have.
 2)	Retterne bør kun rent undtagelsesvis forlange § 355  

 møde, hvis sagsøgte er repræsenteret af advokat.
3)	Er sagsøgte selvmøder, bør udgangspunktet  

 være det samme.
Fornemmer retten, at sagen ikke bliver rigtigt  

 behandlet på denne måde, bør retten i stedet for et  

 § 355 møde beskikke advokat for sagsøgte.
Et sådant  

 ønske er rimeligt, idet den omstændighed, at sagsøgte  

 vælger at møde selv, under ingen omstændighed bør  

 koste sagsøger penge.
Skulle man af fiskale grunde ikke mene at kunne  

 beskikke advokat, mener jeg, at konsekvensen bør være, at sagen  

 blot gennemføres med den mangelfulde sagsbehandling fra  

 sagsøgtes side, idet sagsøgte så selv må bære  

 risikoen for, at han har valgt at møde uden advokat.
4)	Fristen for afgivelse af svarskrift bør være  

 således, at svarskriftet skal være indleveret til retten senest 4  

 uger fra sagens modtagelse i retten.
Retten bør forpligtes til senest  

 en uge efter sidste rettidige dato for afgivelse af svarskrift at afsige  

 udeblivelsesdom, hvis svarskriftet ikke er kommet.
Jeg har jævnligt  

 oplevet, at der på dette stade af sagen går ganske lang tid,  

 inden stemplet med U-dom benyttes.
 Mit sidste forslag til at fremme sagshastigheden er  

 nærmest ment som en provokation, hvis hensigt er at få dommerne  

 til at anskue problemerne fra en måske noget uvant synsvinkel: Mit  

 forslag går ud på, at retterne også bør have en  

 ubetinget frist på 3 uger til at komme med deres skriftlige  

 indlæg (læs: dommen). Manglende overholdelse bør  

 medføre en art udeblivelsesvirkning, der kunne bestå i, at  

 retten betalte »udeblivelsesomkostninger« med eksempelvis 1% af  

 sagsgenstanden pr. dag udeblivelsen varer, idet disse omkostninger udbetales  

 af statskassen (eller af dommeren personligt!???) til parterne med halvdelen  

 til hver.
Springer en frist for en advokat, medfører det  

 udeblivelsesvirkning.
Det vil i praksis sige, at advokaten over for sin  

 klient er ansvarlig for de (mer)omkostninger, der er konsekvensen af en  

 udeblivelse/afvisning.
Advokaten får imidlertid straks sagen  

 genoptaget, så i relation til selve sagen og klienten får  

 udeblivelsen i bedste fald ingen konsekvens.
I værste fald betyder  

 udeblivelsesvirkningen, at sagen blot kommer til at leve længere tid i  

 systemet (derved at den bliver anlagt på ny eller genoptaget), hvilket  

 er stik imod hensigten.
Konklusionen er således, at udeblivelse i  

 realiteten blot er en »bøde« til advokaten.
Det er i orden at give advokaten en bøde for at  

 oversidde en frist, men retterne burde også selv prøve, at det  

 kan have konsekvenser at oversidde en frist.
Jeg har oplevet overskridelse af  

 6 ugers fristen, uden at det har de ringeste konsekvenser for dommeren   og  

 hvorfor skal retterne have dobbelt så lang tid som advokaterne? Er det,  

 fordi de (kun) arbejder halvt så hurtigt? Da udeblivelse under skriftvekslingen i de sager, der  

 behandles af advokat alene har pønal betydning, burde man for ikke at  

 sinke sagerne i stedet for udeblivelse/afvisning have hjemmel til at  

 pålægge advokaten en bøde med et fast beløb pr.  

 dag, forsinkelsen varer.
Varetager en part derimod selv sin sags  

 førelse, benyttes de almindelige regler om udeblivelse/afvisning.
 Den samlede konklusion er således, at brugen af  

 § 355 skal indskrænkes i stedet for at udvides, man bør  

 ændre retsplejelovens regler om udeblivelse og i stedet give advokater  

 og dommere en dagbøde for forsinkelse, og endelig bør  

 domstolenes salærtakster for retssagsbehandling ændres betydeligt  

 i opadgående retning.
