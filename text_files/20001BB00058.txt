Fremsat den 30. november 2000 af  

 Henriette Kjær (KF),  

 Pia Christmas-Møller (KF), Gitte Seeberg (KF),  

 Ester Larsen (V), Tove Fergo (V), Gyda Kongsted (V), Preben  

 Rudiengaard (V), Jørgen Winther (V), Birthe Skaarup (DF),  

 Aase D.
Madsen (DF),  

 Yvonne Herløv Andersen (CD),  

 Annie Lunde Hansen (CD),  

 Tove Videbæk (KRF) og Tom Behnke (FRI) Forslag til folketingsbeslutning om at udvide antallet af hospicer, som er omfattet af lov  

 om sygehusvæsenet Folketinget opfordrer regeringen til snarest muligt og  

 inden udgangen af indeværende folketingsår at fremsætte  

 lovforslag, der ændrer den nuværende lov om sygehusvæsenet  

 således, at loven kommer til at omfatte andre hospicer end de tre, der  

 er nævnt i loven.
Bemærkninger til forslaget At lide af en uhelbredelig sygdom  

 lægger et ofte umenneskeligt pres på såvel den syge som  

 på de mennesker, der befinder sig i den pågældendes  

 nærhed.
 I en sådan situation er det efter forslagsstillernes  

 mening afgørende, at man får mulighed for at dø på  

 en værdig måde og under ordentlige forhold.
 En af de måder, hvorpå  man som samfund kan  

 tilbyde uhelbredeligt syge at tilbringe en sidste tid, der er præget af  

 værdighed og ordentlige forhold, er på hospicer, hvor den syge  

 får en lindrende pleje givet af et veluddannet personale, hvis eneste  

 opgave er at søge at lette den sidste svære og ofte pinefulde  

 tid.
Folketinget vedtog den 26. maj 2000 at lade tre hospicer,  

 Sankt Lukas Hospice, Diakonissestiftelsens Hospice og Sct.
Maria Hospice,  

 omfatte af lov om sygehusvæsenet (Hospicer og frit sygehusvalg), jf.  

 lov nr. 470 af 31. maj 2000.
 I praksis betyder dette, at man som uhelbredeligt syg  

 vederlagsfrit kan lade sig indlægge på et af disse tre  

 hospicer.
Med nærværende beslutningsforslag  

 ønsker forslagsstillerne at udvide denne ordning, således at  

 flere hospicer bliver omfattet af loven.
Dette skal ske under samme  

 forudsætninger, som gælder for indlæggelse på de  

 hospicer, der allerede er nævnt i loven.
Skriftlig fremsættelse Henriette Kjær (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om at udvide antallet  

 af hospicer, som er omfattet af lov om sygehusvæsenet .
(Beslutningsforslag nr.
B 58).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
