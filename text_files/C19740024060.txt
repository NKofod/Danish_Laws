 Indledning.
 1. Ved en mellem Danmark og Zambia den 10. oktober  

 1973 afsluttet overenskomst med tilhørende protokol til undgåelse af  

 dobbeltbeskatning m.m., er der fastsat en række bestemmelser, der medfører  

 afvigelser fra skattelovgivningens almindelige regler i tilfælde, hvor en  

 skatteyder ellers ville blive udsat for dobbeltbeskatning på grund af  

 sammenstødende skattekrav fra Danmark og Zambia.
 Overenskomsten følger i store træk den af OECD i 1963 udarbejdede  

 modelkonvention, som også er lagt til grund i de nyere aftaler, som Danmark  

 har indgået med andre lande, og afvigelserne fra denne skyldes hovedsageligt  

 de særlige forhold, der gør sig gældende i Zambia som et udviklingsland.
 I det følgende vil kun blive gjort bemærkninger til de artikler, der har  

 særlig betydning, eller som afviger fra modelkonventionen.
 Ikrafttræden.
(Artikel 29) 2. Overenskomsten trådte i kraft den 18. oktober 1974  

 og finder herefter for Danmarks vedkommende anvendelse, for så vidt angår  

 skatter af indkomst, der er oppebåret fra og med den 1. januar 1972, og for Zambias vedkommende, for  

 så vidt angår skatter af indkomst, der er oppebåret fra og med den 1. april  

 1972. Samtidig ophører dobbeltbeskatningsoverenskomsten mellem England  

 (Storbritannien og Nordirland) og Danmark af 27. marts 1950, som med visse  

 ændringer ifølge notevekslinger af 17. januar 1959 og 21. januar 1964 har  

 fundet anvendelse på Zambia, at være gældende mellem Zambia og Danmark.
 Skatter.
(Artikel 2) 3. De skatter, der omfattes af overenskomsten, er i  

 Zambia indkomstskatten, mineralskatten og personskatten, og i Danmark  

 indkomstskatterne til staten og de kommunale indkomstskatter.
 Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
 Som danske skatter af nyere dato, der er omfattet af overenskomsten, kan  

 anføres det særlige folkepensionsbidrag, bidraget til dagpengefonden og den  

 amtskommunale indkomstskat.
 Overenskomsten finder derimod ikke anvendelse på formueskatter, idet der  

 ikke opkræves formueskatter i Zambia.
 Gensidig bistand.
4. I artikel 26 findes en bestemmelse om udveksling af  

 oplysninger.
Henvendelse til Zambia om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand med hensyn til  

 opkrævning af skatter.
 Definitioner.
(Artikel 3-5) 5. Almindelige definitioner findes i artikel 3.  

 Udtrykket "hjemmehørende" er defineret i artikel 4 og begrebet  

 "fast driftssted" i artikel 5. Det bemærkes, at overenskomsten for  

 Danmarks vedkommende omfatter kontinentalsoklen, medens den ikke gælder for  

 Færøerne og Grønland, jfr. artikel 3, stk. 1b). Overenskomsten kan dog ifølge  

 artikel 28 udvides til at omfatte disse dele af riget.
 I forhold til modelkonventionen er begrebet "fast driftssted"  

 udvidet i artikel 5, stk. 2f), til også at omfatte oliekilder, og i stk. 4  

 til et foretagendes virksomhed som tilsynsførende i forbindelse med et  

 bygnings-, installations- eller monteringsanlæg i mere end 6 måneder.  

 Beskatningen af den enkelte rådgiver vil derimod ske efter reglerne for  

 personlige tjenesteydelser, se nedenfor pkt. 12 om artikel 15.
 Endvidere vil stedet for et bygnings-, anlægs- eller monteringsarbejde med  

 en varighed af mere end 6 måneder udgøre et fast driftssted, jfr. stk. 2g),  

 medens der efter modelkonventionen kræves 12 måneder.
 Fordeling af beskatningsretten mellem kildestat og bopælsstat.
(Artikel 6-22) 6. Som en tilføjelse til modelkonventionens regler om  

 beskatning af fortjeneste ved forretningsvirksomhed bestemmes i artikel 7,  

 stk. 3, 2. pkt., at overenskomsten ikke skal kunne forhindre den enkelte stat  

 i at anvende eventuelle interne regler om skønsmæssig ansættelse i tilfælde  

 af utilstrækkelige oplysninger om den enkelte virksomheds fortjeneste ved  

 forretningsvirksomhed.
7. Et foretagendes fortjeneste ved skibs- eller  

 luftfartsvirksomhed i international trafik beskattes ifølge artikel 8 i den stat, hvori ledelsen har sit sæde.
Ved  

 "international trafik" forstås enhver rejse foretaget af et skib  

 eller luftfartøj, der drives af et foretagende i Danmark eller Zambia,  

 undtagen hvor rejsen er begrænset udelukkende til steder i den anden stat,  

 jfr. definitionen i artikel 3, stk. 1, g).
 8. Beskatningen af aktieudbytter (artikel 10) sker i  

 princippet i overensstemmelse med modelkonventionen, således at kildestaten  

 skal begrænse sin udbytteskat til 15 pct. (af bruttoudbyttet). Denne sats  

 gælder også i forholdet mellem moder- og datterselskaber.
9. Renter kan ifølge artikel 11 beskattes med 10 pct.  

 i kildestaten.
Danmark er for tiden ikke i stand til at udnytte denne  

 beskatningsret, medens Zambia opkræver en kildeskat på 10 pct. af renter, der  

 tilflyder personer bosat udenfor Zambia.
Det er i artikel 11, stk. 3,  

 bestemt, at renter, der af en låntager i en af staterne betales til  

 regeringen m.v. i den anden stat, er fritaget for beskatning i låntagerens  

 stat.
Det er i Protokollen til overenskomsten præciseret, at stk. 3 finder  

 anvendelse på Industrialiseringsfonden for Udviklingslandene, der finansieres  

 af den danske regering.
10. Medens royalties ifølge modelkonventionen alene  

 kan beskattes i modtagerens bopælsstat, har kildestaten ifølge artikel 12 ret  

 til at beskatte royalties med 15 pct.
Heller ikke denne beskatningsret er  

 Danmark for tiden i stand til at udnytte, medens Zambia beskatter royalties,  

 der betales til personer bosat udenfor Zambia med en kildeskat på 10 pct.
Der  

 er i artikel 12, stk. 5 - svarende til artikel 11, stk. 6, vedrørende renter  

 - fastsat regler om, hvorfra royalties skal anses at hidrøre.
11. Beskatningsretten til fortjeneste ved afståelse af  

 formuegenstande tilkommer ifølge artikel 13, i overensstemmelse med  

 modelkonventionens regler, den stat, hvori aktivet befinder sig.
I stk. 3  

 gøres der undtagelse for så vidt angår fortjeneste ved afståelse af skibe og  

 luftfartøjer i international trafik, der alene beskattes i den stat, hvori  

 foretagendets virkelige ledelse er hjemmehørende.
 12. Artikel 15 om beskatning af personlige  

 tjenesteydelser svarer til modelkonventionens art. 15, således at hovedreglen  

 er, at beskatningsretten tilkommer den stat, hvori arbejdet er udført.
I artikel 15, stk. 2, findes den såkaldte "183-dages regel",  

 hvorefter vederlag, som en person, der er hjemmehørende i den ene  

 kontraherende stat, oppebærer for tjenesteydelser udført i den anden  

 kontraherende stat, beskattes i bopælsstaten, når modtageren opholder sig i  

 den anden kontraherende stat i en eller flere perioder, der tilsammen ikke  

 overstiger 183 dage inden for vedkommende indkomstår (eller skatteår), og  

 vederlaget betales for en arbejdsgiver, der ikke er hjemmehørende i den anden  

 kontraherende stat, og vederlaget ikke udredes af et fast driftssted eller et  

 fast sted, som arbejdsgiveren har i den anden kontraherende stat.
Når  

 tilflyttere i de første 183 dage alene bliver begrænset skattepligtige,  

 regnes en derefter indtrædende fuld skattepligt tilbage til  

 tilflytningsdagen.
Dette er udtrykkeligt udtalt i Protokollen til  

 overenskomsten, hvor det også er anført, at i Danmark hjemmehørende personer,  

 ansatte ved SAS, alene beskattes i Danmark af vederlag for arbejde udført om  

 bord på luftfartøjer i international trafik.
Beskatningsretten til vederlag og pensioner til offentlig ansatte, artikel  

 19, stk. 1, tilkommer alene den udbetalende stat.
Artiklen adskiller sig fra  

 OECD-konventionens tilsvarende bestemmelse og fra overenskomstens øvrige  

 artikler ved at udelukke bopælsstaten fra at medtage vederlaget eller  

 pensionen i beskatningsgrundlaget, ligesom ydelserne ej heller kan medtages  

 ved fastsættelsen af skattesatsen for anden indtægt.
 Ifølge artikel 18 er beskatningsretten til private pensioner tillagt  

 bopælsstaten.
 13. Artikel 20 omhandler skattefrihed for forskere og  

 studerende.
 Stk. 1  vedrører personer, der gør studier eller udøver  

 forskning på højt niveau og svarer til den såkaldte  

 "professorregel", som er optaget i flere af de af Danmark indgåede  

 aftaler med andre lande.
Ifølge stk. 2 og 3 er uddannelsessøgende fritaget for beskatning i  

 studielandet af stipendier m.v. hidrørende fra et andet land og er ligeledes  

 i et vist omfang fritaget for beskatning af lønindtægter.
 14. Indkomst, der ikke udtrykkeligt er omtalt i andre  

 artikler, beskattes ifølge artikel 21 i den stat, hvori den skatteyder, der  

 oppebærer indkomsten, har bopæl.
 Metode til ophævelse af dobbeltbeskatning.
(Artikel 23) 15. Begge lande benytter den såkaldte  

 "credit-metode" til ophævelse af dobbeltbeskatning.
Reglen svarer  

 ganske til ligningslovens § 33.
Creditnedslag (i aktionærens bopælsstat) for skat af udbytter hidrørende  

 fra den anden stat skal ifølge art. 23, stk. 1b) og stk. 2b), beregnes på  

 grundlag af dels den erlagte udbytteskat og dels den del af den af selskabet  

 erlagte selskabsskat, som falder på udbyttet.
Der skal således tillige gives  

 creditnedslag for den "underliggende selskabsskat".
 Da Zambia for tiden ikke opkræver udbytteskat, får bestemmelserne den  

 betydning for danske aktionærer i zambianske selskaber, at der ved  

 skatteberegningen her i landet alene gives creditnedslag for den  

 underliggende zambianske selskabsskat.
 Stk. 3  indeholder en bestemmelse om såkaldt  

 "matching-credit", hvorved Danmark forpligter sig til også at give  

 creditnedslag for zambiansk skat, som er frafaldet i henhold til særlige love  

 til fremme af kapitalinvestering i visse industrier m.v. (The Pioneer  

 Industries (relief from income tax) Act, 1965), eller enhver anden zambiansk  

 lov med lignende formål og virkning.
 Som omtalt ovenfor under pkt. 12 er beskatningsretten til vederlag og  

 pensioner, udbetalt for varetagelse af offentlige hverv i den ene stats  

 tjeneste, jfr. artikel 19, stk. 1, tillagt denne stat med den virkning, at  

 den anden stat - bopælsstaten - helt skal holde lønnen og pensionen ude fra  

 opgørelsen af den pågældendes skattepligtige indkomst og ej heller er  

 berettiget til at medtage indkomsten ved fastsættelsen af skattesatsen for  

 anden indkomst (ingen "progressionsberegning").
 Ikke-diskrimination.
(Artikel 22 og 24) 16. Bestemmelsen i artikel 24 er udformet i  

 overensstemmelse med modelkonventionen.
Stk. 5 in fine indeholder dog den  

 særlige regel, at Zambia ikke er forpligtet til at yde ikke-statsborgere de  

 lempelser, der efter Section 42 C i The Zambian Income tax Act, 1966, kan  

 indrømmes zambianske statsborgere.
Alene zambianske statsborgere kan herefter  

 få fradrag i Zambia for prioritetsrenter for lån, der er optaget til private  

 formål.
Det er i artikel 22 særligt fastslået, at fysiske personer, som er  

 hjemmehørende i Danmark eller Zambia, i de respektive stater kan gøre krav på  

 de samme personlige begunstigelser, lempelser og nedsættelser, som  

 henholdsvis danske og zambianske statsborgere, der ikke er hjemmehørende i de  

 pågældende stater, kan opnå.
 Beskatning ved til- og fraflytning.
 17. Der er ikke i overenskomsten givet særlige regler  

 til løsning af de beskatningsproblemer, der kan opstå i forbindelse med  

 flytning mellem de to stater, hvorfor de interne regler om indtræden og ophør  

 af skattepligt finder anvendelse i disse tilfælde.
 Overenskomstens praktisering.
18. Overenskomstens bestemmelser skal praktiseres ved  

 selve skatteligningen.
For så vidt angår indkomstårene 1972 og 1973, vil der, såfremt skatteansættelser og  

 skatteberegninger er foretaget i strid med overenskomstens bestemmelser,  

 blive tale om genoptagelse af de pågældende ansættelser eller beregninger.  

 For så vidt begæring om regulering af skatteansættelser eller  

 skatteberegninger for de nævnte indkomstår i overensstemmelse med  

 overenskomstens bestemmelser allerede er fremsat eller fremsættes inden  

 udgangen af 1974, bemyndiges skatterådene herved til at genoptage vedkommende  

 ansættelser eller beregninger til fornyet behandling uden forud indhentet  

 bemyndigelse fra statens ligningsdirektorat.
Fremkommer begæringen først  

 efter nævnte tidspunkt, må bemyndigelse til genoptagelse indhentes på  

 sædvanlig måde.
 På tilsvarende måde vil forskudsregistreringer for indkomstårene 1974 og  

 1975 på begæring kunne ændres, jfr. kildeskattelovens § 53, såfremt de er  

 foretaget i strid med overenskomsten.
 19. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 19. november  

 1974.
Hans P.
Gøtrik.
 /Erik Møller.
