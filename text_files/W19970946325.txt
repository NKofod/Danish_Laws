Ankestyrelsens principafgørelse O-46-97 om handicappet barn - astma - allergi - madrasbetræk - merudgifter ved forsørgelsen Resume:
 Astmamadrasbetræk kunne anses for en merudgift ved forsørgelsen af et barn, der led af støvmideallergi.
 Ankestyrelsen fandt udfra en lægelig vurdering, at barnet med et madrasbetræk ville blive udsat for en mindre mængde støvmider end uden et madrasbetræk, og at generne som følge af allergien ville blive reduceret.
 Kassation:
Principafgørelsen er afløst af en nyere afgørelse Kassationsdato:
02-12-2008 Love:
Lov om social bistand - lovbekendtgørelse nr. 110 af 26. februar 1996 - § 48, stk. 1 Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 23 Sagsfremstilling:
 En far til en 7-årig pige ansøgte om hjælp til et astmamadrasbetræk til behandling af barnets støvmideallergi.
 Kommunen gav afslag, idet kommunen ikke fandt, at der var fornøden lægelig dokumentation for effekten af betrækket, og at det ville være tilstrækkeligt at gøre grundigt rent og lufte ofte ud i barnets værelse.
 Ankenævnet fandt, at udgiften skulle dækkes som en merudgift ved forsørgelsen.
 Kommunen ankede sagen.
 Sagen blev behandlet i principielt møde med henblik på afklaring, af hvorvidt der kunne ydes hjælp til astmamadrasbetræk som en merudgift ved forsørgelsen, herunder om der er lægelig dokumentation for effekten af madrasbetrækket.
 Afgørelse:
 Ankestyrelsen fandt, at der kunne ydes hjælp til astmamadrasbetrækket som en merudgift ved forsørgelsen af barnet.
Ankestyrelsen lagde til grund, at barnet led af støvmideallergi, der krævede vedvarende medicinsk behandling samt saneringstiltag i det hjemlige miljø. Ankestyrelsen lagde særlig vægt på, at Sundhedsstyrelsens Interventionsplan for forebyggelse af allergenspecifikke symptomer hos husstøvmideallergikere anbefaler anvendelse af madrasbetræk.
Ankestyrelsen fandt således udfra en lægelig vurdering, at barnet med et madrasbetræk ville blive udsat for en mindre mængde støvmider end uden et madrasbetræk, og at generne som følge af allergien ville blive reduceret.
 Ved afgørelsen blev der endvidere lagt vægt på, at der udfra en vurdering af litteratur og teori om spørgsmålet om madrasbetræk til husstøvmideallergikere må antages at være dokumenteret gode resultater med madrasbetræk i kombination med rengøring og god hygiejne.
 Ankestyrelsen tiltrådte således ankenævnets afgørelse.
