Nr BTL 50 Betænkning over Forslag til lov om ændring af lov om offentlige  

 myndigheders registre (Fritagelse af visse registertyper for forskriftskravet  

 m.v.)   

 Nr L 50 1990-91, 2. samling Afgivet af Retsudvalget Afgivet: 19910516 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Et af udvalgets spørgsmål og et uddrag af ministerens besvarelse heraf er optrykt som bilag til betænkningen.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Endvidere har udvalget modtaget skriftlige henvendelser fra:
Amtsrådsforeningen i Danmark, Carpark, Dansk Socialrådgiverforening, Funktionærernes og Tjenestemændenes Fællesråd og Prosa.
Udvalget har drøftet, om der bør fastsættes et generelt forbud mod  

 samkøring af registre.
Det gælder navnlig med hensyn til registre, der  

 indeholder oplysninger om de registreredes rent private forhold, jf. lovens §  

 9, stk. 2.
Samkøring af registre forudsætter efter den gældende lov, at der  

 udfærdiges forskrifter for de registre, som dannes ved samkøring af registre  

 oprettet med henblik på varetagelse af forskellige opgaver.
Det gælder dog  

 ikke samkøring, der udelukkende foretages i videnskabeligt eller statistisk  

 øjemed.
Oprettelsen af det nye register ved samkøring af allerede eksisterende  

 registre i andet end videnskabeligt og statistisk øjemed skal som oprettelsen  

 af andre registre godkendes af den politisk ansvarlige minister eller  

 kommunalbestyrelse.
Forud herfor skal spørgsmålet om oprettelse af registret  

 og et udkast til forskrifter forelægges Registertilsynet til udtalelse.
 Justitsministeriet har oplyst, at Registertilsynet ved vurderingen af, om  

 en samkøring af registre oprettet til varetagelse af forskellige opgaver bør  

 finde sted, nøje overvejer formålet med samkøringen, oplysningernes følsomhed  

 og lovgrundlaget for videregivelsen af oplysninger i tilfælde, hvor  

 registrene føres af forskellige myndigheder.
I forbindelse med Justitsministeriets lovtekniske gennemgang af andre  

 ministeriers lovforslag henstilles det, at der tilvejebringes udtrykkelig  

 lovhjemmel til videregivelse af følsomme personoplysninger, hvis loven  

 forudsætter samkøring af forskellige myndigheders registre.
Det anbefales  

 endvidere, at myndigheden i bemærkningerne til det pågældende lovforslag  

 udtrykkeligt omtaler, at der vil ske elektronisk behandling af  

 personoplysningerne, og at samkøring påtænkes.
Folketinget sikres herved  

 underretning om og indflydelse på tilrettelæggelsen af den fremtidige  

 administration for så vidt angår registeranvendelsen.
 Registertilsynets praksis er nærmere beskrevet i årsberetningerne 1979,  

 1980, 1983 og 1988 samt i besvarelsen af et af udvalgets spørgsmål.
Efter et flertals opfattelse (udvalget med undtagelse af Socialistisk  

 Folkepartis medlemmer) bør offentlige myndigheder ikke iværksætte samkøring  

 af registre, som indeholder oplysninger om enkeltpersoners rent private  

 forhold, jf. lovens § 9, stk. 2, når registrene er oparbejdet med henblik på  

 at varetage forskellige opgaver.
Samkøring af sådanne registre kan dog komme  

 på tale, hvis der udfærdiges forskrifter for registret, som følger  

 Registertilsynets udtalelser, og samkøringen må antages at være nødvendig for  

 at varetage væsentlige hensyn til offentlige eller private interesser for at  

 sikre de personer, som optages i registret, en forsvarlig behandling eller  

 for at sikre ansøgere en smidig sagsbehandling.
 Samkøring, der udelukkende foretages med henblik på uddrag i statistisk  

 eller videnskabeligt øjemed, kan fortsat finde sted uden forskrift.
Registre, som indeholder andre fortrolige oplysninger end oplysninger om  

 rent private forhold, bør kun samkøres, når det er af væsentlig betydning for  

 myndighedernes virksomhed, at samkøringen iværksættes.
Der skal også i disse  

 tilfælde udfærdiges forskrifter, der skal forelægges Registertilsynet.  

 Samkøring, der udelukkende foretages med henblik på uddrag i statistisk eller  

 videnskabeligt øjemed, kan fortsat ske uden forskrift.
Flertallet forudsætter, at myndighederne i forbindelse med samkøring i  

 kontroløjemed har et klart og utvetydigt retsgrundlag at arbejde på, og at  

 myndighederne kun lader kontrolordningen tage sigte på fremtidige forhold,  

 medmindre særlige forhold gør sig gældende.
Flertallet lægger vægt på, at de  

 borgere, som berøres af en kontrolordning, i almindelighed gøres opmærksom på  

 myndighedernes adgang til at foretage samkøring i kontroløjemed, inden  

 kontrollen iværksættes, og at samkøringen så vidt muligt kun finder sted,  

 hvis de personer, der omfattes af kontrollen, har fået meddelelse om  

 kontrolordningen, inden de afgiver oplysninger til myndigheden.
 Forudgående kontrol, det vil sige den kontrol, som myndighederne  

 iværksætter, forud for at der træffes afgørelse i en sag, bør efter  

 flertallets opfattelse så vidt muligt anvendes frem for kontrol, der først  

 iværksættes, efter at afgørelsen er truffet.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af justitsministeren stillede ændringsforslag.
Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med de af justitsministeren  

 stillede ændringsforslag.
Mindretallet vil hverken stemme for eller imod de  

 under nr. 5 og 8 stillede ændringsforslag.
 Et tredje mindretal (Socialistisk Folkepartis medlemmer af  

 udvalget) kan tilslutte sig flertallets betænkningsbidrag på nær de  

 bemærkninger om samkøring af registre, som indeholder oplysninger om  

 enkeltpersoners rent private forhold, jf. lovens § 9, stk. 2.
I disse meget følsomme sager finder mindretallet, at hensynet til  

 offentlige eller private interesser og smidig sagsbehandling bør vige til  

 fordel for hensynet til den registrerede.
Mindretallet har derfor stillet  

 ændringsforslag nr. 5.
Mindretallet har endvidere stillet ændringsforslag om, at registerlovens  

 bestemmelser også kommer til at gælde for forsvarets og politiets  

 efterretningstjenester.
Herefter indstiller mindretallet lovforslaget til  

vedtagelse med de af justitsministeren og de af mindretallet stillede  

 ændringsforslag.
 Et fjerde mindretal (Det Radikale Venstres medlem af udvalget)  

 indstiller lovforslaget til vedtagelse med de af justitsministeren  

 stillede ændringsforslag, idet mindretallet vil redegøre for sin stilling til  

 de under nr. 5 og 8 stillede ændringsforslag.
Ændringsforslag Til § 1 Af justitsministeren, tiltrådt af udvalget:
 1) Nr. 2 affattes således:
 »2. § 8, stk. 3 og 4, ophæves, og i stedet  

 indsættes efter kapitel 2 som nyt kapitel 2 a:
»Kapitel 2 a Undtagelse af visse registertyper fra forskriftskravet m.v.
§ 8 a.
Registre, der føres for en statslig myndighed, og som ikke  

 indeholder oplysninger af fortrolig karakter, er undtaget fra bestemmelserne  

 i § 4, stk. 2 og 3, jf. § 5.
 Stk. 2. I de i stk. 1 nævnte registre kan der uden fastsættelse af  

 forskrifter endvidere registreres identifikationsoplysninger, herunder  

 personnummer, og oplysninger om betaling til og fra en offentlig myndighed.
 Stk. 3. En statslig myndighed, der opretter et register uden  

 registerforskrifter, jf. stk. 1, skal inden 4 uger efter oprettelsen anmelde  

 registret til Registertilsynet med angivelse af registrets formål,  

 personkreds, dataindhold og størrelse.
 Stk. 4. Registertilsynet kan bestemme, at der under hensyn til  

 registrets formål, personkreds, dataindhold, størrelse og anvendelsesområde  

 skal fastsættes forskrift for registret.
§ 8 b.
Registre, der føres for en kommunal myndighed, og som ikke  

 indeholder oplysninger af fortrolig karakter, er undtaget fra bestemmelserne  

 i § 6, stk. 2-4, og § 7, stk. 1-3.
 Stk. 2. I de i stk. 1 nævnte registre kan der uden fastsættelse af  

 forskrifter endvidere registreres identifikationsoplysninger, herunder  

 personnummer, og oplysninger om betaling til og fra en offentlig myndighed.
 Stk. 3. Vedkommende kommunalbestyrelse kan uanset bestemmelsen i §  

 6, stk. 1, bestemme, at de i stk. 1, jf. stk. 2, nævnte registre kan oprettes  

 efter beslutning i kommunale udvalg eller i den kommunale forvaltning.
 Stk. 4. Forinden et enkeltkommunalt register, som er omfattet af  

 stk. 1, jf. stk. 2, tages i brug, skal den, der opretter registret, udarbejde  

 en beskrivelse af registrets formål, personkreds, dataindhold og størrelse,  

 der kan danne grundlag for udarbejdelsen af den i stk. 5 nævnte oversigt.
Stk. 5. Kommunalbestyrelsen skal hvert kvartal udarbejde en  

 oversigt over de nye registre, der er oprettet i kommunen uden forskrifter.  

 Oversigten skal indeholde en beskrivelse af det enkelte registers formål,  

 personkreds, dataindhold og størrelse.
Oversigten indberettes inden 4 uger  

 efter kvartalets udløb til Registertilsynet.
 Stk. 6. Finansministeren skal godkende oprettelsen af et  

 fælleskommunalt register, som er omfattet af stk. 1, jf. stk. 2, og skal  

 inden 4 uger efter godkendelsen anmelde registret til Registertilsynet med  

 angivelse af registrets formål, personkreds, dataindhold og størrelse.
 Stk. 7. Registertilsynet kan bestemme, at der under hensyn til et  

 registers formål, personkreds, dataindhold, størrelse og anvendelsesområde  

 skal udfærdiges forskrifter for registret.
§ 8 c.
Registertilsynet kan bestemme, at anmeldelser og  

 indberetninger efter § 8 a, stk. 3, og § 8 b, stk. 5-6, skal ske på nærmere  

 angiven måde, herunder ved anvendelse af blanketter, som udfærdiges af  

 Registertilsynet.
§ 8 d.
Samkøring af registre, der indeholder fortrolige  

 oplysninger, jf. § 8 a, stk. 2, og § 8 b, stk. 2, må ikke finde sted uden  

 forskrifter.
Det gælder dog ikke samkøring, som udelukkende foretages med  

 henblik på uddrag i statistisk eller videnskabeligt øjemed eller med henblik  

 på opdatering af identifikationsoplysninger og betalingsoplysninger.
§ 8 e.
Justitsministeren kan efter indhentet udtalelse fra  

 Registertilsynet fastsætte regler om, at bestemte typer af registre undtages  

 fra bestemmelserne i § 4, stk. 2 og 3, jf. § 5, § 6 samt § 7, stk. 1-3. Det  

 gælder dog ikke registre, der indeholder oplysninger om rent private forhold,  

 jf. § 9, stk. 2.«» 2) Efter nr. 2 indsættes som nyt nummer:
 »01. I § 10 ophæves 2. pkt., og som stk.  

 2 og 3 indsættes:
 »Stk. 2. Justitsministeren kan med hensyn til registre, som  

 indeholder oplysninger som nævnt i § 9, stk. 2, efter indhentet udtalelse fra  

 Registertilsynet fastsætte regler om, at den registeransvarlige myndighed  

 inden 4 uger efter registreringen skal give meddelelse til den, der første  

 gang optages i registret.
Stk. 3. Meddelelser efter stk. 1 og 2 skal indeholde oplysning om  

 den registreredes adgang til at få oplysninger fra registret efter  

 bestemmelserne i §§ 13-15.«» 3) Efter nr. 3 indsættes som nyt nummer:
»02. I § 13, stk. 7, der bliver stk. 6, ændres  

 »12 måneder« til: »6 måneder«.' 4) Efter nr. 5 indsættes som nye numre:
 »03. I § 16 ophæves stk. 5 og 6.
 Stk. 7 bliver herefter stk. 5.
 04. Efter § 16 indsættes:
»§ 16 a.
Med mundtligt eller skriftligt samtykke fra  

 patienten kan der fra sygehusregistre og andre patient- eller sygdomsregistre  

 videregives oplysninger om patienten til den alment praktiserende læge, som  

 patienten har valgt, eller til en læge, der har den pågældende i behandling.
Stk. 2. Fra de i stk. 1 nævnte registre kan der også videregives  

 identifikationsoplysninger og oplysninger om diagnoser m.v. til læger til  

 brug ved konkrete forskningsprojekter.
Der må kun ske efterfølgende  

 henvendelse til de registrerede i det omfang, de læger, der har behandlet de  

 pågældende, giver tilladelse hertil.
 Stk. 3. Herudover kan der fra registre som nævnt i stk. 1 med  

 Sundhedsstyrelsens godkendelse og på nærmere angivne vilkår videregives  

 oplysninger til brug ved forskning eller planlægning.
Stk. 4. Oplysninger, der er videregivet til brug i statistisk  

 eller forskningsmæssigt øjemed, må ikke yderligere videregives.«» Af et mindretal (SF):
 5) Efter nr. 5 indsættes som nyt nummer:
 »05. I kapitel 6 indsættes efter § 21 som ny paragraf:
»§ 21 a.
Registre med oplysning om enkeltpersoners rent  

 private forhold, jf. § 9, stk. 2, må kun samkøres med henblik på statistiske  

 eller videnskabelige formål eller med henblik på opdatering af  

 identifikationsoplysninger og betalingsoplysninger.«» Af justitsministeren, tiltrådt af udvalget:
 6) Nr. 6 affattes således:
»6. I § 28, stk. 2, ændres »§ 8, stk. 3,»  

 til: »§ 8 a, stk. 4, § 8 b, stk. 7, § 8 e«.' 7) Efter nr. 6 indsættes som nye numre:
 »06. § 29, stk. 1, nr. 2, affattes således:
 »2) overtræder § 16, stk. 5, § 16 a, stk. 2, 2. pkt., og § 16 a, stk.  

 4, eller«.
07. I § 29, stk. 1, nr. 3, ændres »§ 16, stk. 6,»  

 til: »§ 16 a, stk. 3,».« Af et mindretal (SF):
 8) Efter nr. 6 indsættes som nyt nummer:
»08. § 31 ophæves.« Af justitsministeren, tiltrådt af udvalget:
Til § 2 9) Paragraffen affattes således:
»§ 2 Loven træder i kraft den 1. september 1991.« Bemærkninger Til nr. 1 Under udvalgets drøftelser har der fra flere sider været fremsat ønske om,  

 at det udkast til bekendtgørelse i medfør af forslaget til ny § 8, stk. 3,  

 som udvalget har fået tilstillet, indarbejdes i loven.
På den baggrund  

 foreslås der i loven indsat et nyt kapitel 2 a.
For så vidt angår de  

 registre, som er omfattet af forslaget til § 8 a, kan Finansministeriet ved  

 cirkulære til de statslige myndigheder bestemme, at individuel forhandling af  

 spørgsmålet om oprettelsen af et register ikke skal finde sted, når visse  

 nærmere fastsatte retningslinier til sikkerhedskrav, økonomi m.v. er opfyldt.  

 Registre, der efter § 8 e i ændringsforslaget kan oprettes uden forskrift med  

 et registerindhold, som for så vidt angår fortrolige oplysninger nærmere  

 fastlægges i en bekendtgørelse, kan indeholde oplysninger om sygefravær.
Den  

 nærmere begrundelse for sygefraværet, herunder en eventuel diagnose, må dog  

 som andre oplysninger om rent private forhold, jf. § 8 e, sidste pkt., ikke  

 registreres uden forskrift.
Til nr. 2 Efter den gældende lovs § 9, stk. 2, må oplysninger om enkeltpersoners  

 rent private forhold ikke registreres, medmindre det er nødvendigt for  

 varetagelse af registrets opgaver.
I det omfang myndighederne ikke selv i  

 medfør af den gældende bestemmelse i § 10, stk. 1, i forskrifterne for  

 registret har fastsat regler om underretning ved optagelse i registret,  

 foreslås det at give justitsministeren adgang til at fastsætte regler om, at  

 sådan meddelelse skal gives.
Reglerne fastsættes efter forhandling med de  

 kommunale organisationer.
Bemyndigelsen tænkes navnlig anvendt i tilfælde,  

 hvor den, oplysningerne angår, ikke kan antages at være bekendt med, at  

 oplysningerne registreres i myndighedens edb-registre.
Bestemmelsen tager  

 ikke sigte på tilfælde, hvor registerindsigt ville kunne nægtes efter de  

 allerede gældende regler i lovens §§ 13-15, f.eks. hvor underretning om  

 optagelsen vil være uforenelig med formålet med registreringen eller  

 væsentlige hensyn til offentlige eller private interesser i øvrigt i særlige  

 tilfælde taler imod, at underretning gives.
Til nr. 3 Efter den gældende bestemmelse i lovens § 13, stk. 7, har en person ikke  

 krav på registerindsigt, før der er gået 1 år efter sidste meddelelse.
Denne  

 frist ændres til 6 måneder.
Det forudsættes, at en begæring om  

 registerindsigt imødekommes, selv om den fremsættes tidligere end 6 måneder  

 efter sidste meddelelse, hvis der er særlig grund til at antage, at der er  

 sket væsentlige ændringer i registreringen siden sidste meddelelse.
Til nr. 4, 6 og 7 Et tæt samarbejde mellem de praktiserende læger og sygehusvæsenet er en  

 væsentlig forudsætning for sikring af sammenhæng og kontinuitet i  

 sundhedsvæsenets behandlingstilbud.
I de senere år har amtskommunerne gjort  

 meget for at udbygge samarbejdet mellem sundhedsvæsenets forskellige  

 sektorer, ligesom Sundhedsministeriet og Sundhedsstyrelsen har understreget  

 behovet for en bedre samordning.
Endvidere er der et ønske om, at  

 behandlinger, der kan gives uden for sygehusvæsenet, i videst muligt omfang  

 udlægges til de praktiserende læger og speciallæger.
 Sundhedsministeriet vil på et senere tidspunkt fremsætte lovforslag om  

 fælles regler for videregivelse af helbredsoplysninger fra journaler,  

 manuelle registre samt edb-registre.
 Den foreslåede ændring af lov om offentlige myndigheders registre skal,  

 indtil der foreligger et samlet regelsæt for videregivelse af  

 helbredsoplysninger, medvirke til at forenkle arbejdet med administrationen  

 af videregivelsesbestemmelserne og vil på denne måde kunne medvirke til at  

 fremme en ønskelig udvikling i sundhedsvæsenet.
Det understreges, at der alene er tale om videregivelse til en læge, der  

 enten er patientens valgte alment praktiserende læge, jf. reglerne om valg af  

 læge i henhold til lov om offentlig sygesikring, eller som har patienten i  

 behandling.
Det er en forudsætning, at der foreligger samtykke fra patienten,  

 men der stilles ikke de samme formkrav som nævnt i den gældende lovs § 16,  

 stk. 3. Hensigten med forslaget er således at muliggøre, at videregivelse af  

 oplysninger også kan ske med patientens mundtlige samtykke.
 Videregivelse af oplysninger fra et sygehusregister til den praktiserende  

 læge i de tilfælde, hvor patienten er ude af stand til at varetage sine  

 interesser og dermed ikke er i stand til at give et samtykke, f.eks. på grund  

 af senilitet, svækkelse eller mere alvorlige psykiske forstyrrelser, vil  

 kunne ske i medfør af bestemmelsen i lovens § 16, stk. 2, nr. 3. Sygehuset  

 vil i disse tilfælde være berettiget til uden samtykke at videregive  

 oplysninger om den pågældendes helbredsforhold, som den praktiserende læge  

 behøver for at kunne give patienten en forsvarlig behandling.
 Videregivelse af oplysninger mellem offentlige sygehuse er reguleret i  

 lovens § 21. Videregivelse af oplysninger mellem sygehuse kan finde sted uden  

 samtykke, når det er nødvendigt af hensyn til den samlede behandling,  

 herunder for- og efterbehandling af den enkelte patient.
 Det forudsættes, at der i registerforskrifterne for de omhandlede registre  

 fastsættes bestemmelser om, at der i registrene sker en markering af, at  

 patienten har givet samtykke til videregivelse af de registrerede  

 oplysninger.
Til nr. 5 Lovens § 9, stk. 2, beskriver ret nøjagtigt, hvad der forstås ved rent  

 private forhold: race, religion, hudfarve, foreningsmæssige, seksuelle og  

 strafbare forhold samt oplysninger om helbredsforhold, væsentlige sociale  

 problemer og misbrug af nydelsesmidler og lignende samt endelig politiske  

 forhold, som ikke er offentligt tilgængelige.
Til nr. 8 Politiets og forsvarets efterretningstjenester skal ikke længere være  

 generelt undtaget fra loven.
Hermed kommer Danmark på linje med de øvrige  

 skandinaviske lande.
Loven om offentlige myndigheders registre skal finde anvendelse i disse  

 tjenester ligesom offentlighedsloven og forvaltningsloven.
Det betyder bl.a.,  

 at anmodninger om registerindsigt skal imødekommes, medmindre der efter en  

 konkret vurdering i henhold til § 13 er grundlag for afslag, f.eks. under  

 henvisning til afgørende offentlige interesser (eventuelt sikkerhedsmæssige  

 hensyn).
Dorte Bennedsen (S) Erling Christensen (S) Lise Hækkerup (S) Frank  

 Jensen (S) Ove Fich (S) Karen Jespersen (S) Ebba Strange (SF) nfmd.  

Gert Petersen (SF) Svend Aage Jensen (CD) Grove (KF) fmd.
Helge  

 Adam Møller (KF) Inge Dahl-Sørensen (V) Birthe Rønn Hornbech (V) Svend Aage  

 Jensby (V) Tom Behnke (FP) Niels Helveg Petersen (RV) Inger Stilling Pedersen  

 (KRF) Bilag Et af udvalgets spørgsmål til justitsministeren og dennes uddrag af svar  

 herpå Spørgsmål nr. 7:
»Udvalget anmoder om ministerens kommentar til henvendelsen fra  

 Prosa, jf. bilag 7.« Svar:
 . . . . . . .
2. Prosa finder det for så vidt velbegrundet, at der sker en  

 opdeling af registre med personoplysninger på baggrund af de registrerede  

 datas følsomhed.
Prosa er dog betænkelig ved udtrykket »oplysning om  

 betaling fra og til offentlige myndigheder« i L 50. Prosa foreslår, at  

 det præciseres, at betalingsoplysningerne ikke må være knyttet til andre  

 fortrolige oplysninger og navnlig ikke til oplysninger om rent private  

 forhold.
Justitsministeriet er enig i, at der ikke i de registre, som undtages fra  

 forskriftskravet, skal kunne registreres oplysninger om rent private forhold  

 i tilknytning til betalingsoplysningerne, ligesom betalingsoplysningerne  

 heller ikke i sig selv direkte må afsløre oplysninger om rent private  

 forhold.
Det er nævnt i de almindelige bemærkninger til lovforslaget, hvor  

 det bl.a. anføres i pkt. 5:
»I tilfælde, hvor registeret fremtræder i en sådan sammenhæng, at der  

 derigennem gives oplysninger om de registrerede, som må siges at vedrøre  

 deres rent private forhold, må registeret efter omstændighederne anses for  

 registerfølsomt.
Registre inden for social- og sundhedsområdet, som f.eks.  

 gennem fastlæggelsen af personkredsen direkte eller indirekte kan vise noget  

 om væsentlige sociale problemer eller helbredsforhold, vil derfor ikke blive  

 undtaget, men skal dækkes af en forskrift.
Registre over personer med  

 vidtgående fysiske eller psykiske handicap, registre, som føres af  

 skolepsykologer eller lignende, vil således fortsat kun kunne oprettes med  

 forskrift.« Justitsministeriet finder, at der i disse bemærkninger er sket den  

 præcisering, som Prosa efterlyser.
For at sikre, at disse forudsætninger også  

 slår igennem i praksis, påtænkes der i den bekendtgørelse, som skal udstedes  

 efter forslagets § 8, stk. 3, indsat en udtrykkelig bestemmelse om, at  

 Registertilsynet skal underrettes om registre, der kan oprettes uden  

 forskrift, og at Registertilsynet under hensyn til de indberettede registres  

 formål, personkreds, dataindhold, størrelse og anvendelsesområde kan  

 bestemme, at der skal udfærdiges forskrift for registeret, jf. de almindelige  

 bemærkninger pkt. 5.
 3. Prosa efterlyser en nærmere definition af, hvilke oplysninger  

 der er fortrolige.
Justitsministeriet har overvejet, om det er nødvendigt at gentage den  

 definition af begrebet en fortrolig oplysning, som findes i  

 forvaltningslovens § 27. Justitsministeriet har dog ikke fundet grundlag  

 herfor, idet begrebet fortrolig oplysning nu må antages at være indarbejdet i  

 hele den offentlige forvaltning.
Begrebet er grundlaget for den  

 tavshedspligt, som alle i den offentlige forvaltning har efter  

 forvaltningslovens § 27 og straffelovens § 152.
 . . . . . . .
