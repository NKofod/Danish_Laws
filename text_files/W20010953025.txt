Salg af museumsgenstande, avance A klager for indkomståret 1998 over, at de stedlige  

 skattemyndigheder har forhøjet hans indkomst med 634.192 kr.
Det fremgår af sagens oplysninger, at klageren og hans  

 ægtefælle igennem ca. 30 år har ejet og drevet et privat  

 museum.
Museets samling bestod af redskaber fra landbrug og  

 håndværk samt husgeråd, hestevogne, møbler, fajance,  

 og tøj, herunder et apotek med inventar, købmandsforretning  

 m.v.
Museumsgenstandene er i vid udstrækning blevet foræret til  

 museet.
Der er i museets regnskaber indtægtsført entreindtægter  

 og udgiftsført bl.a. store udgifter til vedligeholdelse af  

 museumsbygningerne, vedligeholdelse af samlinger og småanskaffelser.  

 Alt i alt har resultaterne for museet stort set udvist betydelige underskud  

 gennem mange år.
De stedlige skattemyndigheder har godkendt de  

 selvangivne underskud, da museet har været anset for  

 erhvervsmæssigt drevet.
Ifølge de foreliggende regnskaber har  

 der ikke været nogen saldo på museets samlinger.
 Klageren og dennes ægtefælle valgte i indkomståret 1998  

 at lukke museet og arrangerede i den forbindelse i samarbejde med et  

 auktionsfirma en auktion, der blev afholdt i september 1998. Ifølge  

 afregningslister fra auktionsfirmaet indbragte auktionen 704.658 kr. netto.
 Klageren har ikke i indkomståret medtaget avancen i sin  

 skattepligtige indkomst.
 De stedlige skattemyndigheder har ved den påklagede ansættelse  

 forhøjet klagerens skattepligtige indkomst med 634.192 kr.
Myndighederne har herved henset til, at de afståede genstande har  

 været omfattet af den daværende afskrivningslovs afsnit 1, og at  

 afhændelsen derfor skal behandles efter reglerne i afskrivningsloven.  

 De stedlige skattemyndigheder har lagt vægt på, at klageren  

 igennem mange år erhvervsmæssigt har drevet museumsvirksomhed,  

 hvor resultatet er selvangivet som selvstændig virksomhed.
Der er  

 således i virksomhedsregnskabet fratrukket udgifter til vedligeholdelse  

 m.m. på museumsgenstande.
 Klagerens advokat har principalt overfor Landsskatteretten nedlagt  

 påstand om, at klagerens personlige indkomst nedsættes med  

 634.192 kr., idet aktiverne er omfattet af statsskattelovens § 5.
 Til støtte for den principale påstand har advokaten  

 anført, at aktiverne ikke er omfattet af afskrivningsloven, da der  

 ikke er tale om maskiner, inventar og lignende driftsmidler, der udelukkende  

 benyttes erhvervsmæssigt.
 Subsidiært har advokaten nedlagt påstand om, at mere end  

 675.000 kr. af det samlede provenu stammer dels fra gaver fra før  

 museet begyndte, dels stammede fra private aktiver samt gaver fra familie, og  

 at disse anskaffelsessummer skal fratrækkes afståelsessummen.  

 Udover de 675.000 kr. har advokaten nedlagt påstand om, at diverse  

 udgifter til afholdelse af auktionen fragår som driftsudgifter i alt  

 76.500 kr. eller samlet 751.500 kr.
 Landsskatteretten skal udtale:
 Retten finder, at det er en forudsætning for beskatning af avance  

 ved salg af driftsmidler efter dagældende afskrivningslovs § 6, jfr.  

 ligningslovens § 7 P, at det pågældende aktiv  efter sin art har  

 kunnet gøres til genstand for afskrivning efter afskrivningslovens  

 afsnit I.
 Retten bemærker herved, at det er en forudsætning for  

 afskrivning på et driftsmiddel, at driftsmidlet undergår en  

 fysisk forringelse som følge af brugen.
 Da de i sagen omhandlede museumsgenstande ikke undergår en  

 sådan fysisk forringelse, som forudsættes for afskrivning efter  

 afskrivningslovens regler, findes avancen herefter ikke at kunne  

 henføres til beskatning efter afskrivningslovens § 6, jf.  

 ligningslovens § 7 P.
 Da salget af museumsgenstande endvidere ikke kan henføres til  

 klagerens næringsvej, ligesom klageren ikke  kan anses at have  

 anskaffet museumsgenstandene i spekulationsøjemed, skal avancen ved  

 salget heraf ikke henregnes til indkomst for klageren, jfr. statsskattelovens  

 § 5, litra a.
 Den påklagede ansættelse nedsættes således i  

 overensstemmelse med klagers principale påstand.
