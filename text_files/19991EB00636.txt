Beretning afgivet af Miljø- og  

 Planlægningsudvalget den 16. juni 2000 Beretning over Forslag til folketingsbeslutning om  

 indførelse af tilbagetagningsordninger for brugt emballage for  

 producenter, forhandlere og importører [af Ole M.
Nielsen (KRF) m.fl.] Udvalget har behandlet beslutningsforslaget i nogle møder og har  

 herunder stillet spørgsmål til miljø- og  

 energiministeren, som denne har besvaret skriftligt.
 Under udvalgets behandling af beslutningsforslaget har miljø- og  

 energiministeren oplyst følgende:
» Emballageafgifter Folketinget vedtog i 1998 en vægtbaseret afgift på emballager  

 til visse varer blandt andet sæbe, maling, spiseolie og parfumevarer  

 som supplement til den eksisterende volumenbaserede afgift på  

 emballager til visse drikkevarer.
 Formålet med den vægtbaserede afgift er at give et incitament  

 til at reducere emballagens vægt uden at skævvride konkurrencen  

 mellem de enkelte materialer.
 På daværende tidspunkt vurderedes det, at der ikke  

 forelå et forsvarligt miljøfagligt grundlag for at skelne mellem  

 materialerne, således at afgiften kunne afspejle de forskellige  

 materialers miljøbelastning.
Det lovede regeringen at arbejde videre med.
Samtidig lovede  

 skatteministeren, at afgiften ville blive revideret i 2000.  

 Miljøstyrelsen og Skatteministeriet er i gang med at lave et  

 oplæg til en revideret emballageafgift, herunder et forslag til,  

 hvordan afgiftssatserne kan suppleres med miljøvurderinger af en  

 række emballagematerialers miljøbelastning, således at  

 emballagematerialerne vægtes miljømæssigt i forhold til  

 hinanden.
Hensigten er, at en kommende afgift stadig skal være  

 vægtbaseret, således at den giver et dobbelt  

 miljømæssigt incitament   dels til nedbringelsen af  

 emballageaffaldsmængderne og dels til anvendelsen af mindre  

 miljøbelastende materialer.
 Den eksisterende afgift dækker kun udvalgte produktgrupper.  

 Spørgsmålet om, hvorvidt den kommende afgift skal udvides til at  

 omfatte flere eller andre produktgrupper end de allerede omfattede,  

 indgår i diskussionerne om revisionen af afgiften.
 Et oplæg til en revision af emballageafgifter vil blive sendt i  

 høring i løbet af sommeren 2000. På baggrund af  

 oplægget og de indkomne kommentarer forventer regeringen at kunne  

 fremsætte et forslag til ændring af den eksisterende lov om  

 emballageafgifter i efteråret 2000.
Brancheindsats for emballageindustrien Som et led i tilbageførslen af CO2-midler til  

 erhvervslivet er der som et delområde under Program for Renere  

 Produkter i 2000 iværksat en brancheindsats for udvalgte industrier.  

 Indsatsen skal helt overvejende målrettes mod  

 fremstillingsvirksomheder.
Emballagebranchen er en af de 8 foreslåede  

 brancher.
 Brancheindsatsens endelige udformning ligger endnu ikke fast, men  

 Miljøstyrelsen har peget på, at en væsentlig indsats over  

 for emballager bør have følgende formål:
 -	Forebyggelse af emballageaffald ved optimering af forbruget af  

 materialer.
 -	Fremme af brugen af genbrugsemballagesystemer i virksomheder,  

 transport og handel, herunder refill-systemer.
 I løbet af efteråret 2000 forventes der iværksat et  

 forprojekt med det formål at få udpeget nogle konkrete  

 udviklingsprojekter, der kan gennemføres i et tæt samarbejde med  

 enkelte virksomheder.
Opfyldelse af emballagedirektivets mål Danmark har generelt gode udsigter til at opfylde emballagedirektivets  

 mål for genanvendelse og energiudnyttelse af emballageaffald i 2001.  

 Det er dog uvist, om delmålet om 15 pct. materialegenanvendelse af  

 emballageaffaldet af plast nås.
 Kommunerne har fra den 1. juli 1998 været forpligtede til at anvise  

 plastaffald fra transportemballager af plast fra erhvervsvirksomheder til  

 genanvendelse.
 Miljø- og energiministeren vil til efteråret 2000 orientere  

 udvalget om de seneste tal for den faktiske genanvendelse af plastemballager.  

 På den baggrund kan der tages stilling til, om der er behov for  

 yderligere initiativer til at fremme genanvendelsen af plast.
Miljøstyrelsen har endvidere under Programmet for Renere Produkter  

 givet tilskud til et projekt, som skal belyse mulighederne for at indsamle  

 plastflasker og -dunke fra husholdninger.
Projektet forventes afsluttet i  

 foråret 2001.
Revision af emballagedirektivet Emballagedirektivet indeholder en bestemmelse om, at målene for  

 materialegenvinding og energiudnyttelse skal revideres inden årsskiftet  

 2000/2001. Kommissionen er forpligtet til at fremsætte et forslag, som  

 indebærer, at målene sættes op.
Kommissionen har imidlertid  

 endnu ikke fremsat et forslag.
Danmark ønsker en grundlæggende revision af direktivet og  

 ikke bare en justering af målsætningerne.
Det er politisk  

 vedtaget både i Danmark og på EU-niveau, at man skal give  

 prioritet til forebyggelse af affald og genbrug, herefter til  

 materialegenvinding, energiudnyttelse og til sidst deponering af affald.  

 Dette princip så miljø- og energiministeren gerne tydeligere  

 udmøntet i emballagedirektivet, således at der kommer mere fokus  

 på forebyggelse og genbrug i forhold til i dag, hvor medlemslandene  

 reelt kun bliver målt på, hvor langt de er nået med hensyn  

 til genanvendelse og energiudnyttelse.
Papir og pap Det er målsætningen i Affald 21 at øge genanvendelsen  

 af papir og pap fra husholdninger fra 32 pct. til 60 pct. og genanvendelsen  

 af papir og pap fra virksomheder fra 60 pct. til 75 pct. fra 2004. Den  

 overvejende del af pappet er emballage, og derfor bliver indsamling og  

 genanvendelse af emballagepap udbygget yderligere ved disse tiltag.
 Den øgede genanvendelse fra husholdninger skal ske ved forbedring  

 af indsamlingssystemerne efter de nye regler i den kommende  

 affaldsbekendtgørelse.
 En vejledning til kommunerne om indsamling af papir og pap til  

 genanvendelse fra virksomheder og institutioner er under udarbejdelse.
 Endvidere er der planlagt informationskampagner om indsamling af papir og  

 pap samt glas for at støtte tiltagene.
Dansk strategi for affaldsforebyggelse Regeringen har taget initiativ til, at der udarbejdes en dansk strategi  

 for forebyggelse af affald.
Miljøstyrelsen arbejder derfor i  

 øjeblikket med en konference for affaldsforebyggelse.
En række  

 workshops er afviklet i maj 2000 med deltagelse af en bred kreds af  

 aktører: Fremstillingsindustri, handel, bygge- og  

 anlægsbranchen, forbrugerorganisationer med flere.
Hen over sommeren  

 bearbejdes de bidrag, der er fremkommet i forbindelse med disse workshops.  

 Strategien forventes drøftet til november 2000, hvor udvalget  

 naturligvis vil få mulighed for at deltage.
Der vil som et naturligt led i arbejdet med strategien også blive  

 sat fokus på forebyggelse af emballageaffald.« Herefter udtaler et mindretal (Socialdemokratiets, Socialistisk  

 Folkepartis, Centrum-Demokraternes og Det Radikale Venstres medlemmer af  

 udvalget), at man ønsker en styrket indsats for at minimere  

 mængden af emballageaffald både i Danmark og i EU.  

 Emballageafgiften er i den forbindelse indført for at give et  

 incitament til at reducere mængden af emballageaffald.
Endvidere er det  

 vigtigt, at det som led i Programmet for Renere Produkter kan lykkes at  

 iværksætte en brancheindsats for emballageindustrien med henblik  

 på at forebygge emballageaffald ved optimering af forbruget af  

 materialer og nedbrydning af barrierer for brugen af  

 genbrugsemballagesystemer i virksomheder, transport og handel.
 Ministeren opfordres til i forbindelse med revisionen af målene i EU  

 s emballagedirektiv at arbejde for, at der sættes mere fokus på  

 forebyggelse og genbrug i forhold til i dag, hvor medlemslandene reelt kun  

 bliver målt på, hvor langt de er nået med hensyn til  

 genanvendelse og energiudnyttelse.
Det må konstateres, at med hensyn til genanvendes af  

 plastemballager, er der grund til at følge udviklingen ganske  

 nøje, hvis EU s mål om 15 pct. genanvendelse i 2001 skal  

 nås, idet genanvendelsen i 1998 var 7 pct.
Kommunerne har siden den 1.  

 juli 1998 været forpligtet til at anvise plastaffald fra  

 transportemballager fra erhvervsvirksomheder til genanvendelse.
Miljø-  

 og energiministeren har oplyst, at han i efteråret 2000 vil give en  

 redegørelse på baggrund af 1999-tallene.
Denne  

 redegørelse skal efter mindretallets opfattelse danne grundlag for  

 eventuelle nye initiativer for at fremme genanvendelsen af plastaffald.
Det er vigtigt, at alle relevante aktører bidrager til at  

 øge indsamlingen af plastemballageaffald især af  

 transportemballage.
Det gælder ikke blot med henblik på i 2001 at  

 opfylde EU s minimumsmål for genanvendelse af plastemballageaffald, men  

 også for at sikre, at nye potentielle indsamlingsmuligheder bliver  

 udnyttet.
Det gælder således især muligheden for indsamling  

 af plastflasker og -dunke, som beskrevet i Affald 21. Når de  

 iværksatte pilotforsøg med indsamling af plastflasker og -dunke  

 er afsluttet i 2001, er det vigtigt, at der hurtigt tages stilling til,  

 hvorledes indsamlingen skal tilrettelægges.
I den forbindelse  

 understreger mindretallet, at det er vigtigt, at der med en flersidet  

 information og kampagne rettet mod forbrugerne   ikke mindst i forhold til  

 børn, unge og familier   skabes gode forudsætninger for at sikre  

 aflevering af plastflasker og -dunke samt plastaffald til genanvendelse.
Et andet mindretal (Venstres, Det Konservative Folkepartis, Dansk  

 Folkepartis og Kristeligt Folkepartis medlemmer af udvalget) finder, at den  

 danske affaldsordning ikke giver effektive løsninger på, hvordan  

 man sikrer en stabil og tilstrækkelig indsamling og genanvendelse af  

 emballageaffald, for så vidt angår de fraktioner af affaldet, der  

 ikke er et privatøkonomisk grundlag for at genanvende.
Det  

 gælder eksempelvis transportemballager af plast.
I de øvrige  

 europæiske lande har man oprettet duale systemer, der sikrer stabil  

 indsamling og genanvendelse af alle typer af emballageaffald.
Sådanne systemer giver samtidig en økonomisk tilskyndelse til  

 at minimere forbruget af materiale, der anvendes til emballering af en vare.  

 Den effekt søges opnået herhjemme ved hjælp af  

 emballageafgiften, hvor provenuet imidlertid udelukkende anvendes til fiskalt  

 formål.
Derfor råder Danmark ikke over en finansieringskilde, der  

 kan sikre stabile genanvendelseskredsløb.
 Erfaringen fra de øvrige europæiske lande viser, at der er  

 behov for en sådan finansiering, når der er tale om genanvendelse  

 af brugt plastemballage, og der ydes derfor i vore nabolande subsidier til  

 genanvendelse af plastemballager.
Den førte politik har som konsekvens, at vi i Danmark ikke gennem  

 indsamling af transportemballage af plast vil nå op på den  

 genanvendelsesprocent på 15, der er kravet i emballagedirektivet, og at  

 vi ikke vil råde over kapacitet og knowhow inden for genanvendelse af  

 plastemballage.
De danske genanvendelsesvirksomheder vil nemlig ikke kunne  

 overleve konkurrencen fra virksomheder i nabolande, der subsidieres.
 Hertil kommer, at afviklingen af dansk genanvendelseskapacitet for tiden  

 fremskyndes på grund af eksport af transportemballage af plast i stor  

 skala via Hamburg til Kina, hvor plasten sorteres, vaskes og bearbejdes ved  

 håndkraft under arbejdsmiljøforhold, der vil blive anset for  

 helt uacceptable i Europa eller i al fald i Danmark.
 Miljø- og energiministeren opfordres derfor til ved hjælp af  

 provenuet fra emballageafgiften at sikre finansieringen af en effektiv og  

 stabil genanvendelse af emballager af plast med hovedvægt på  

 genanvendelse af transportemballager, således at Danmark kan leve op  

 til emballagedirektivets krav ved bl.a. at fastholde en indenlandsk  

 genanvendelsesektor.
Det nævnes i Affald 21, at det »i  

 1999-2000 skal undersøges, om der er udviklet sorteringskriterier,  

 indsamlingsmateriel og især behandlingsmetoder, som kan sikre  

 afsætningsmuligheder for og en miljømæssig  

 hensigtsmæssig genanvendelse af plastflasker og -dunke.« Videre anføres:  

 »På baggrund af disse undersøgelser vil det blive  

 pålagt kommunerne fra år 2002, at give borgerne mulighed for at  

 sortere de relevante emballager ud og aflevere dem til genanvendelse.« Miljø- og energiministeren opfordres til at sikre  

 gennemførelse af en ordning med genanvendelse af plastflasker og  

 -dunke, som beskrevet i Affald 21, og   såfremt det er  

 nødvendigt for ordningens gennemførelse uden yderligere  

 kommunale affaldsgebyrer   at finansiere en del af ordningen med provenuet  

 fra emballageafgiften.
 Miljø- og energiministeren opfordres endelig til at redegøre  

 for, hvilke yderligere samspilsproblemer EU s strategi med et producentansvar  

 vil give for den danske affaldsordning, hvor ansvaret for affaldsopgavernes  

 løsning er placeret hos kommunerne.
Et tredje mindretal (Enhedslistens medlem af udvalget) kan fuldt ud  

 støtte beslutningsforslaget.
Dansk affaldspolitik er ikke  

 tilfredsstillende, bl.a. fordi den indebærer en stadig udbygning med  

 affaldsforbrændingsanlæg, hvorfra der pisker dioxin ud af  

 skorstenene, og fordi plastmængden ikke reduceres.
Kristeligt  

 Folkepartis beslutningsforslag er godt, fordi det sikrer en obligatorisk  

 tilbagetagningsforpligtelse og dermed styrker presset for at minimere  

 emballagen og samtidig giver mulighed for aktiv deltagelse i genanvendelse af  

 emballage.
Enhedslisten er endvidere indstillet på at overveje et  

 bortfald af en afgift, hvis forslaget virkelig skulle vise sig at fungere  

 effektivt.
Afgifter er ikke et mål i sig selv, men er alene et redskab  

 til en bedre miljøpolitik.
På to punkter har Enhedslisten dog et forbehold over for  

 beslutningsforslaget.
Vi kan ikke tilslutte os, at mælkekartoner  

 afgiftsbelægges, og vi finder, at håndteringen af erhvervslivets  

 emballage med fordel kan foretages af et offentligt selskab underlagt fuldt  

 demokrati.
Enhedslisten står ikke bag regeringens affaldsplan og heller ikke  

 den nuværende emballageafgift, fordi den ikke har en  

 tilstrækkelig miljøprofil.
Afgiften burde sammensættes,  

 så den medvirker til udfasning af en række uønskede  

 materialer som pvc og tungmetaller samt udfasning af uønskede  

 kemikalier.
 Det fremgår af denne beretning, at regeringen også er  

 utilfreds med emballageafgiften, og Enhedslisten ser frem til en revision,  

 som i langt højere grad har et miljømæssigt sigte.  

 Herunder vil Enhedslisten lægge særlig vægt på, at  

 emballagepolitikken skal sigte på at fjerne emballagen fra  

 forbrændingsanlæggene, og en ny emballageafgift skal derfor have  

 indbygget en samlet dynamik, som dels sigter på minimering af  

 emballagen, dels sigter på at fremme anvendelsen af emballage, som  

 genbruges eller kan komposteres, dvs. kan indgå i det økologiske  

 kredsløb sammen med husholdningernes organiske affald.
Enhedslisten mener endvidere, at en væsentlig del af provenuet af  

 afgiften skal afsættes til at fremme tiltag, der kan minimere  

 emballagemængden samt sikre udvikling af komposterbar emballage.
Som  

 led heri kan tilbagetagningsordninger indgå.
