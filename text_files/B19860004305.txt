 I medfør af §§ 3, 4 og 15 i lov nr. 372 af 23. december 1964 om  

 valutaforhold m.v., som ændret senest ved lov nr. 285 af 6. juni 1984,  

 bestemmes herved følgende:
 § 1.  Indførsel af jern- og stålvarer, anført i  

 bilaget, med oprindelse i lande, der ikke er tilsluttet De Europæiske  

 Fællesskaber, kan alene finde sted mod fremlæggelse af et  

 indførselscertifikat for toldvæsenet.
 Stk. 2.  Indførselscertifikat udstedes af  

 Industriministeriets Licenskontor efter indsendt ansøgning bilagt kopi af  

 købekontrakt og ordrebekræftelse.
 Stk. 3.  Udstedelse af indførselscertifikat kan betinges  

 af fremlæggelse af et eksportdokument udstedt af en af eksportørlandet  

 udpeget myndighed.
 § 2.  Industriministeriets Licenskontor fastsætter  

 nærmere bestemmelser om benyttelse, form og indhold af de i § 1 omhandlede  

 indførselscertifikater.
 Stk. 2.  Industriministeriets Licenskontor kan kræve  

 sådanne oplysninger, som findes fornødne i forbindelse med administrationen  

 af denne bekendtgørelse.
 § 3.  Ansvaret for, at en vareindførsel finder sted i  

 overensstemmelse med reglerne i denne bekendtgørelse og de bestemmelser, der  

 er fastsat i medfør heraf, påhviler såvel den person eller virksomhed, for  

 hvis regning indførslen sker, som den, der forestår fortoldningen.
 § 4.  Overtrædelse af § 1 straffes med bøde.
 § 5.  Bekendtgørelsen træder i kraft den 15. februar  

 1986.
 Stk. 2.  Samtidig ophæves bekendtgørelse nr. 402 af 6.  

 september 1985 om indførselscertifikater på visse jern- og stålvarer med  

 oprindelse i lande, der ikke er tilsluttet De Europæiske Fællesskaber.
