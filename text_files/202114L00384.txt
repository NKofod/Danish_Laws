Betænkning afgivet af Miljø- og Fødevareudvalget den 14. december 2021 Betænkning over Forslag til lov om ændring af lov om aflivning af og midlertidigt forbud mod hold af mink (Forlængelse af det midlertidige forbud mod hold af mink) [af ministeren for fødevarer, landbrug og fiskeri (Rasmus Prehn)]:
1. Ændringsforslag Enhedslistens medlemmer af udvalget har stillet 3 ændringsforslag til lovforslaget.
2. Indstillinger Et mindretal i udvalget (V, DF, KF, NB og LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Et andet mindretal i udvalget (S og RV) indstiller lovforslaget til vedtagelse uændret.
 Et tredje mindretal i udvalget (SF, EL og FG) indstiller lovforslaget til vedtagelse med de stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Dansk Folkeparti, Det Konservative Folkeparti, Nye Borgerlige og Liberal Alliance Venstres, Dansk Folkepartis, Det Konservative Folkepartis, Nye Borgerliges og Liberal Alliances medlemmer af udvalget stemmer imod regeringens forslag om at forlænge det midlertidige forbud mod hold af mink yderligere 1 år.
Det skyldes, at partierne ikke mener, at regeringen i tilstrækkelig grad har forsøgt at finde en løsning, for at minkerhvervet kunne genetableres efter nytår i 2022.
Tværtimod har regeringen med sine handlinger udvist en klar modvilje mod, at minkerhvervet skulle have en mulighed for at blive reetableret i 2022. Havde regeringen haft et oprigtigt ønske om, at minkerhvervet i Danmark kunne blive reetableret, og at minkavlere i dvaleordningen kunne igangsætte deres produktion igen, havde regeringen ikke afbestilt den veterinære vurdering af, under hvilke vilkår minkerhvervet kunne genetableres i Danmark.
I stedet har regeringen valgt at stoppe vurderingen hos Dansk Veterinær Konsortium (DK-VET) og alene vurdere situationen med udgangspunkt i en human risikovurdering fra Statens Serum Institut (SSI).
Med den tilgang har regeringen klart tilkendegivet, at den ikke ønsker en fremtid for minkerhvervet i Danmark.
Udvalgets arbejde med lovforslaget, herunder ekspertmødet med DK-VET, har på alle måder afsløret, at regeringen ikke har været indstillet på at finde løsninger for genetablering af minkerhvervet i Danmark.
 På baggrund af det uacceptable beslutningsgrundlag stemmer Venstre, Dansk Folkeparti, Det Konservative Folkeparti, Liberal Alliance og Nye Borgerlige derfor imod regeringens forslag om at forlænge forbuddet mod hold af mink i Danmark i yderligere 1 år.
Dansk Folkepartis medlemmer af udvalget præciserer herudover, at partiet lægger afgørende vægt på snarest at få skabt det bedst mulige grundlag for at beslutte, hvordan man kan reducere risikoen ved minkproduktion i Danmark efter dvaleperiodens ophør.
Dansk Veterinær Konsortiums risikovurdering foretages ud fra et helhedssyn på sundhed for dyr og mennesker.
Da ministeren ved besvarelse af MOF alm. del  samrådsspørgsmål D den 14. december 2021 tilkendegav, at ministeren ikke vil tage initiativ til at få DK-VET til snarest at igangsætte en undersøgelse af, hvordan man kan reducere risikoen ved minkproduktion i Danmark efter dvaleperiodens ophør, vil DF stemme imod lovforslaget.
Enhedslisten og Frie Grønne Enhedslistens og Frie Grønnes medlemmer af udvalget mener, at der ud fra Statens Serum Instituts (SSI's) udtalelse den 14. juni 2021 om hold af mink efter 2021 er tilstrækkelig grundlag til at konkludere, at Folketinget bør beslutte et permanent forbud mod hold af mink ud fra sundhedsmæssige hensyn.
Derfor har Enhedslisten stillet ændringsforslag til lovforslaget om at vedtage det permanente forbud nu.
 »Sundhedsfaglig vurdering af risiko for den humane sundhed ved en evt. genoptagelse af minkhold efter 2021« fra SSI den 14 juni 2021 har en overordnet vurdering, hvor der fremhæves tre punkter: om erhvervsrisiko i minkerhvervet, om smittereservoir, der kan give yderligere samfundssmitte, og om, at der kan opstå flere varianter af Sars-CoV-2, som kan påvirke muligheden for at forebygge med eksisterende humane vacciner.
Blandt andet ud fra dette konkluderes det, »at hold af mink i Danmark efter 2021 kan medføre en sundhedsrisiko for mennesker af ukendt størrelse.« Enhedslisten og Frie Grønne noterer, at SSI har lavet den sundhedsfaglige vurdering, inden deltavarianten af corona bredte sig hurtigt, og længe inden at omikron blev udbredt.
Regeringen har lovet, at der efter vinteren vil blive bestilt en ny sundhedsfaglig vurdering, så det på den baggrund kan drøftes, om det midlertidige forbud mod hold af mink i Danmark igen skal forlænges eller gøres permanent.
 Enhedslisten og Frie Grønne vil stemme for lovforslaget om at forlænge minkforbuddet, så hold af mink er ulovligt i 2022.
 Enhedslisten og Frie Grønne er også for forbud mod at holde mink ud fra dyreetiske holdninger, og mindretallet noterer, at der er nye anbefalinger fra Det Dyreetiske Råd, som regeringen tidligere har lovet at forholde sig til.
 Selv om rådet vurderer, »at minkenes velfærd på nogle områder, f.eks. sundhedsmæssigt, kan være acceptabel, mener Rådet derfor samlet set, at hold af mink i de (til 2020) eksisterende bure med så begrænset bevægelsesfrihed og få muligheder for indretning med tilstrækkelig berigelse ikke er acceptabel« (»Udtalelse om minkproduktion«, Det Dyreetiske Råd, den 1. november 2021, side 15).
 Enhedslisten og Frie Grønne mener, at minkavl ikke er acceptabelt, og mener, at også Danmark skal træffe beslutning om et permanent forbud mod hold af mink, som en lang række lande i EU allerede har gjort.
4. Ændringsforslag med bemærkninger Ændringsforslag Til titlen Af et mindretal (EL), tiltrådt af et mindretal (FG):
 1) Undertitlen affattes således:
 »(Forbud mod hold af mink)«.
[Konsekvens af indførelse af permanent forbud mod hold af mink] Til § 1 2) Før nr. 1 indsættes som nyt nummer:
 »01. Lovens titel affattes således:
 »Lov om aflivning af og forbud mod hold af mink««.
[Konsekvens af indførelse af permanent forbud mod hold af mink] 3) Nr. 1 affattes således:
»1. § 1, stk. 1, affattes således: »Hold af mink er forbudt.«« [Indførelse af permanent forbud mod hold af mink] Bemærkninger Til nr. 1 Lovforslagets undertitel tilpasses som konsekvens af indførelse af et permanent forbud.
Til nr. 2 Lovens titel tilpasses som konsekvens af indførelse af et permanent forbud.
Til nr. 3 Med den foreslåede ændring indføres et permanent forbud mod hold af mink.
Forbuddet mod hold af mink og ind- og udførsel m.v. af mink omfatter som udgangspunkt ikke hold af mink i zoologiske haver, dyreparker og lign., hold af mink i cirkus, forlystelsesparker og lignende virksomheder og privates hold af domesticerede former af mink, dog maksimalt fem mink.
Herudover kan ministeren for fødevarer, landbrug og fiskeri efter ansøgning give tilladelse til hold af mink med henblik på tekniske videnskabelige undersøgelser, der kan udføres under tilsyn af Dyreforsøgstilsynet.
Der kan fastsættes vilkår for sådanne hold af mink.
Forslaget om indførelse af et permanent forbud mod hold af mink skal notificeres for Europa-Kommissionen i overensstemmelse med informationsproceduredirektivet, og notifikationsperioden være udløbet, før det permanente forbud mod hold af mink kan sættes i kraft.
Notifikationsperioden er som udgangspunkt 3 måneder, men kan under visse omstændigheder forlænges.
5. Udvalgsarbejdet Lovforslaget blev fremsat den 11. november 2021 og var til 1. behandling den 18. november 2021. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 6 møder.
Høringssvar Et udkast til lovforslaget har inden fremsættelsen været sendt i høring, og ministeren for fødevarer, landbrug og fiskeri sendte den 4. oktober 2021 dette udkast til udvalget, jf.
MOF alm. del  bilag 825 (folketingsåret 2020-21). Den 11. november 2021 sendte ministeren for fødevarer, landbrug og fiskeri høringssvarene og et høringsnotat til udvalget.
Ekspertmøde Udvalget afholdt den 2. december 2021 et ekspertmøde om mulige scenarier for fremtidig minkavl i Danmark og om risikovurdering i forbindelse hermed.
Bilag Under udvalgsarbejdet er der omdelt 11 bilag på lovforslaget.
Samråd Udvalget har stillet 3 spørgsmål til ministeren for fødevarer, landbrug og fiskeri til mundtlig besvarelse, som denne har besvaret i åbne samråd med udvalget henholdsvis den 18. november 2021, den 10. december 2021 og den 14. december 2021.
 Ministeren for fødevarer, landbrug og fiskeri har efterfølgende sendt udvalget de talepapirer, der dannede grundlag for ministerens besvarelse af spørgsmålene.
Spørgsmål Udvalget har under udvalgsarbejdet stillet 13 spørgsmål til henholdsvis ministeren for fødevarer, landbrug og fiskeri og sundhedsministeren til skriftlig besvarelse, som ministrene har besvaret.
Anders Kronborg (S) Anne Paulin (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Brian Bressendorff (S) Troels Ravn (S) Carl Valentin (SF) Rasmus Nordqvist (SF) Karsten Filsø (SF) Zenia Stampe (RV) Kathrine Olldag (RV) Søren Egge Rasmussen (EL) Peder Hvelplund (EL) Susanne Zimmer (FG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
