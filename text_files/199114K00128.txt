Nr BTL 128 Betænkning over Forslag til lov om ændring af lægeloven (Bestemmelser om  

 information og samtykke)   

 Nr L 128 1991-92, 1. samling Afgivet af Sundhedsudvalget Afgivet: 19920429 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget en skriftlig og en mundtlig henvendelse  

 fra Landsforeningen Mit Livstestamente.
 Der er af sundhedsministeren og af et flertal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis og Det Radikale Venstres  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet opfordrer sundhedsministeren til at udforme formularen for et  

 livstestamente således, at testator får mulighed for også at tilkendegive et  

 ønske om, at livsforlængende behandling ikke ønskes i tilfælde af, at sygdom,  

 fremskreden alderdomssvækkelse, ulykke, hjertestop eller lignende har medført  

 en så svær invaliditet, at testator varigt vil være ude af stand til at tage  

 vare på sig selv såvel fysisk som mentalt.
 Et mindretal inden for flertallet (Venstres og Det Konservative  

 Folkepartis medlemmer af udvalget) har lagt vægt på, at der ved  

 ændringsforslagene alene sker en lovfæstelse af gældende praksis i  

 patientbehandlingen, nemlig patientens ret til at bestemme ophør af  

 udsigtsløs, livsforlængende behandling og lægens adgang til at give  

 smertestillende medicin, selv om dette kan fremme dødstidspunktet.  

 Mindretallet har endvidere lagt vægt på, at livstestamentesystemet alene  

 gøres retligt bindende for patientens ønsker om ophør med udsigtsløs,  

 livsforlængende behandling.
 Et mindretal (Fremskridtspartiets medlem af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
 Mindretallet bemærker, at Fremskridtspartiets folketingsmedlemmer vil  

 blive stillet frit ved afstemningen om lovforslaget, da det drejer sig om et  

 etisk spørgsmål.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Et tredje mindretal (Kristeligt Folkepartis medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Mindretallet bemærker følgende:
 Kristeligt Folkeparti finder de stillede ændringsforslag for upræcise på  

 flere områder.
Kristeligt Folkeparti finder ikke, at afgrænsningen af de tilfælde, hvor  

 livstestamenter efter de stillede ændringsforslag får juridisk gyldighed, er  

 tilstrækkelig præcis.
For at kunne støtte, at livstestamenter bliver juridisk  

 bindende, kræver mindretallet i det mindste sikkerhed for, at et  

 livstestamente kommer til at bære en påtegning om, at en læge har gennemgået  

 dets konsekvenser med patienten, at livstestamenter ikke giver problemer i  

 forhold til strafbar »aktiv dødshjælp«, jf. straffelovens §§  

 237-241, og at den ansvarlige læge i den aktuelle sygdomssituation skal sikre  

 sig, at patentien er klar over livstestamentets konsekvenser.
 Kristeligt Folkeparti modsætter sig enhver »åbning af en bagdør«  

 for godkendelse af en praksis, der kan udvikle sig til aktiv dødshjælp.
 Mindretallet ønsker at præcisere vigtigheden af, at læger uddannes til at  

 give informationen om patienternes tilstand på den mest skånsomme måde, så  

 håbet ikke tages fra patienterne, men livsgnisten bevares.
 ÆndringsforslagTil § 1 Af et flertal (S, SF og RV), tiltrådt af et  

mindretal (V og KF):
 1) I nr. 1 ændres »nyt stk. 2 og 3  

 » til: » nye stykker«, det foreslåede stk. 3 udgår, og  

 i stedet indsættes:
»Stk. 3. Lægen må ikke indlede eller fortsætte en behandling  

 mod patientens vilje, medmindre andet er særligt hjemlet.
Dette gælder også,  

 hvor patienten ved et livstestamente har udtrykt ønske om fritagelse for  

 livsforlængende behandling i en situation, hvor testator er uafvendeligt  

 døende.
 Stk. 4. Ved livsforlængende behandling forstås behandling, hvor  

 der ikke er udsigt til helbredelse, bedring eller lindring, men alene til en  

 vis livsforlængelse.
Stk. 5. I en situation, hvor patienten er uafvendeligt døende, men  

 hvor livstestamente ikke foreligger, kan lægen undlade at påbegynde eller  

 fortsætte foranstaltninger, som kun kan udskyde tidspunktet for dødens  

 indtræden.
Lægen kan under samme omstændigheder indgive de smertestillende,  

 beroligende eller lignende midler, som er nødvendige for at lindre patientens  

 tilstand, selv om dette kan medføre fremskyndelse af dødstidspunktet.« 2) Efter nr. 1 indsættes som nyt nummer:
 »01. Efter § 6 indsættes som ny paragraf:
»§ 6 a.
Enhver, der er myndig, kan oprette et livstestamente.  

 Heri udtrykkes testators ønske om behandlingen, når testator måtte komme i en  

 tilstand, hvor selvbestemmelsesretten ikke længere kan udøves på anden måde.
Stk. 2. Sundhedsministeren udfærdiger de nærmere regler om  

 livstestamenters oprettelse, udformning, registrering, tilbagekaldelse  

 m.v.«» Af sundhedsministeren , tiltrådt af et flertal (S, V, KF, SF  

 og RV):
Underændringsforslag til ændringsforslag nr. 2 3) I den ved ændringsforslag nr. 2  

 foreslåede § 6 a indsættes efter stk. 2 som nyt stykke:
»Stk. 3. Sundhedsministeren fastsætter bestemmelser om  

 gebyrer for registrering af livstestamenter.« Af et flertal (S, SF og RV), tiltrådt af et mindretal (V og  

 KF):
 Til § 2 4) Datoen »den 1. juli 1992« ændres til:  

 »den 1. oktober 1992«.
Bemærkninger Til nr. 1 Den hermed foreslåede affattelse af stk. 3, hvis 1. pkt. er  

 identisk med ministerens forslag, tilsigter at fastslå det gældende princip  

 om patientens selvbestemmelsesret over sin person, således at lægebehandling  

 ikke kan finde sted i strid med patientens vilje.
 Bestemmelsen må ses i sammenhæng med bestemmelsen i det af ministeren  

 foreslåede nye stk. 2 i lægelovens § 6 om lægens informationspligt.
 Såfremt patienten aktuelt er kommet i en tilstand, hvor han ikke kan  

 udtrykke sin vilje, men hvor han, umiddelbart forinden han kom i denne  

 tilstand, har tilkendegivet sin vilje, må lægen naturligvis stadig respektere  

 denne.
 Såfremt patienten er kommet i en tilstand, hvor selvbestemmelsesretten  

 ikke længere kan udøves, hvor han befinder sig i en situation som beskrevet i  

 det foreslåede § 6, stk. 3, 2. pkt., og hvor han på et tidligere tidspunkt  

 har taget stilling til denne situation gennem oprettelse af et  

 livstestamente, må lægen respektere patientens i livstestamentet  

 tilkendegivne vilje.
 Det påhviler den behandlende læge at foretage den grundige og lægefagligt  

 korrekte undersøgelse og bedømmelse, der vil være påkrævet for at kunne  

 afgøre, om patienten befinder sig i en tilstand som beskrevet i patientens  

 livstestamente.
 Det er alene den nævnte bedømmelse af patientens tilstand, der kan  

 tillægges betydning, hvorimod andre hensyn så som lægens personlige holdning,  

 pårørendes ønsker, forskningsinteresser eller økonomiske hensyn ikke må  

 spille ind.
 I den foreslåede affattelse af lægelovens § 6, stk. 4, gives en definition  

 af begrebet »livsforlængende behandling«.
 Affattelsen af § 6, stk. 5, er udtryk for den retstilstand, som har  

 udviklet sig i de seneste årtier, og som støttes navnlig på udtalelser fra  

 sundhedsmyndighederne, anklagemyndighedens tiltalepraksis samt den juridiske  

 og lægelige faglitteratur.
 Da det imidlertid må anses for uklart, i hvilket omfang det nævnte  

 grundlag for retsopfattelsen er af juridisk bindende karakter, findes det  

 hensigtsmæssigt, at den nævnte retstilstand udtrykkeligt fastslås som  

 foreslået i en ny bestemmelse i lægelovens § 6, stk. 5. Det er også af  

 betydning, at denne grundlæggende bestemmelse af hensyn til lægers kendskab  

 hertil finder direkte udtryk i lovteksten.
Til nr. 2 Legaliseringen af livstestamentet må ses i forbindelse med den  

 udvikling, som har fundet sted siden stiftelsen i 1976 af Landsforeningen Mit  

 Livstestamente.
Siden da har foreningens ca. 25.000 medlemmer oprettet  

 livstestamente på den formular, som er udarbejdet af foreningen, og hvorefter  

 opretteren har tilkendegivet sit ønske om at undgå livsforlængende behandling  

 i en situation, hvor testator er uafvendeligt døende, samt i tilfælde, hvor  

 sygdom, fremskreden alderdomssvækkelse, ulykke, hjertestop eller lignende har  

 medført en så svær invaliditet, at testator varigt vil være ude af stand til  

 at tage vare på sig selv fysisk og mentalt.
 Yderligere indeholder livstestamentet testators ønske om under de nævnte  

 omstændigheder at blive holdt fri for smerter med smertestillende midler,  

 selv om dette skulle medvirke til afkortning af testators sidste levetid.
 Det har været tvivlsomt, hvilken retlig betydning der kunne tillægges et  

 sådant livstestamente, men i de forløbne år er det i praksis blevet  

 anerkendt, at tilstedeværelsen af et livstestamente har afgørende betydning  

 for lægens beslutning med hensyn til iværksættelse eller fortsættelse af  

 livsforlængende behandling i de nævnte situationer, ligesom  

 sundhedsmyndighederne har tilkendegivet, at tilstedeværelsen af et  

 livstestamente må tilægges betydning ved den behandlende læges beslutning om  

 behandling af patienten.
Der har dog været stor usikkerhed blandt læger om, hvilken betydning der  

 måtte tillægges det af patienten i et livstestamente udtrykte ønske.
Det er  

 det almindelige indtryk, at mange læger har taget hensyn til patientens  

 ønske, medens andre har fulgt den tidligere gældende opfattelse, hvorefter  

 lægen var forpligtet til at søge livet opretholdt til det yderste.
 Det er med det under nr. 1 stillede ændringsforslag nu i lægelovens § 6,  

 stk. 3, fastslået, at patientens vilje, hvor den er udtrykt i et  

 livstestamente, skal respekteres af lægen i den nævnte situation, ligesom det  

 i lægelovens § 6, stk. 5, er fastslået, at lægen under disse omstændigheder  

 kan indgive de smertestillende, beroligende eller lignende midler, der er  

 nødvendige for at lindre patientens tilstand, selv om dette kan medføre  

 fremskyndelse af dødstidspunktet.
 Som konsekvens heraf bestemmer den foreslåede § 6 a i lægeloven, at  

 enhver, der er myndig, kan oprette et livstestamente.
 Der er ikke i loven optaget detaljerede regler om livstestamenters  

 oprettelse, udformning, registrering og tilbagekaldelse m.v., idet  

 udfærdigelsen af disse regler er overladt til sundhedsministeren.
 Ved fastsættelsen af disse regler må det iagttages, at livstestamentets  

 indhold bliver i overensstemmelse med lægelovens § 6, stk. 3 og 5.  

 Livstestamentets udformning bør ske i overensstemmelse med den formular til  

 livstestamente, som er benyttet af de ca. 25.000 medlemmer af Landsforeningen  

 Mit Livstestamente siden foreningens oprettelse i 1976, idet bemærkes, at den  

 oprindelige udformning er blevet ændret i 1989. Der må ved udformningen tages  

 hensyn til, at den foreslåede bestemmelse i lægelovens § 6, stk. 3, ikke  

 omfatter den situation, hvor testator ikke ønsker livsforlængende behandling  

 i tilfælde af, at sygdom, fremskreden alderdomssvækkelse, ulykke, hjertestop  

 eller lignende har medført en så svær invaliditet, at den pågældende varigt  

 vil være ude af stand til at tage vare på sig selv såvel fysisk som mentalt.
 Det bemærkes, at Landsforeningens formular i punkt 5 indeholder en  

 udtrykkelig bestemmelse om opretterens eventuelle ønske om at slette en eller  

 flere af bestemmelserne i punkt 1-3.
 Endvidere indeholder formularen i punkt 4 og 6 bestemmelser, der ikke er  

 retligt bindende, men som kan være af faktisk betydning for det behandlende  

 personale og for patientens pårørende.
 Der må fastsættes regler for livstestamenters registrering i et offentligt  

 register samt regler om, hvorledes et livstestamente formelt kan annulleres.  

 Der erindres herved om, at opretteren til enhver tid kan tilbagekalde  

 livstestamentet formløst, f.eks. ved mundtlig tilkendegivelse over for den  

 behandlende læge.
 I forbindelse med livstestamenters registrering i et offentligt register  

 må der pålægges den behandlende læge forpligtelse til at gøre anvendelse af  

 registret, når der foreligger en situation, hvor et livstestamente kan være  

 aktuelt.
 Eventuelt kan der i selve testamentsformularen indføjes en bestemmelse om,  

 at det anbefales opretteren at deponere en kopi af livstestamentet hos  

 opretterens læge og eventuelt hos en af hans nærmeste pårørende.
Til nr. 3 Da oprettelse og drift af registersystemet vil betyde offentlige  

 merudgifter, findes det relevant, at der gives det offentlige mulighed for at  

 opkræve gebyr for administrationsudgifter ved en serviceopgave som den  

 foreliggende.
Registreringsgebyret forudsættes af størrelsesordenen 50 kr.
 Til nr. 4 På grund af det fremskredne tidspunkt foreslås  

 ikrafttrædelsestidspunktet ændret til den 1. oktober 1992. Der gives herved  

 også sundhedsministeren den nødvendige tid til at udfærdige de nærmere regler  

 om livstestamenters oprettelse m.v.
