Konkurrenceankenævnet har stadfæstet Konkurrencerådets pålæg efter  

 konkurrencelovens § 12, stk. 1, til Den Danske Landinspektørforening om at  

 ophæve de af foreningen fastsatte vejledende honorarregler og andre  

 konkurrencebegrænsende bestemmelser i foreningens kollegiale regler.
Det  

 drejer sig om forbudet mod, at medlemmerne annoncerer med priser og deltager  

 i licitation, tager ansættelse hos eller indgår kontor- eller  

 forretningsfællesskab med en landinspektør, der ikke er medlem af foreningen,  

 eller påtager sig et arbejde, som er påbegyndt af en kollega.
Endelig  

 stadfæster kendelsen pålægget om ophævelse af en bestemmelse, som begrænser  

 medlemmernes adgang til at reklamere for virksomheden ved skiltning.
 Ankenævnet fastslår i sin kendelse, at liberale erhverv ikke indtager  

 nogen særstilling ifølge konkurrenceloven.
År 1995, den 9. maj afsagde Konkurrenceankenævnet i sagen j.nr. 94-32.122  

 Den danske Landinspektørforening ctr.
Konkurrencerådet sålydende:
K E N D E L S E 1. Ved skrivelse af 20. maj 1994 har advokat Niels Fisch-Thomsen på vegne  

 Den danske Landinspektørforening (og dennes fraktion Praktiserende  

 Landinspektørers Forening) klaget over en af Konkurrencerådet den 2. maj 1994  

 meddelt afgørelse, hvorved rådet i medfør af Konkurrencelovens § 12, stk. 1,  

 pålagde Den danske Landinspektørforening at ophæve nogle bestemmelser i  

 foreningens vedtægter m.v. om licitation, vejledende honorarregler,  

 prisangivelser, ansættelse af og kontor- eller forretningsfællesskab med  

 ikke-medlemmer, skiltning samt rådgiverskift.
 Klageren har påstået afgørelsen helt eller delvist ophævet.
 Konkurrencerådet har påstået afgørelsen stadfæstet.
 Ankenævnet har den 22. juni 1994 afslået at tillægge klagen opsættende  

 virkning.
 Såvel Kort- og Matrikelstyrelsen som Jordbrugsdirektoratet har afgivet  

 skriftlige indlæg i ankesagen til støtte for henholdsvis klagerens og rådets  

 påstand.
 Sagen har været mundtligt forhandlet.
 2.a Konkurrencerådets skrivelse af 2. maj 1994 er for så vidt angår det  

 påklagede pålæg sålydende:
 »Konkurrencerådet har på mødet den 27. april 1994 foretaget en samlet  

 vurdering af Den Danske Landinspektørforenings kollegialt fastsatte regelsæt,  

 herunder de vejledende honorarregler.
 Der har været afholdt en række § 11-forhandlinger, . . . og  

 foreningen har liberaliseret § 4 i Regler for henvendelse til offentligheden.
 Rådet har fundet, at liberaliseringen har bragt de skadelige virkninger af  

 bestemmelsen til ophør, bortset fra punkt 4 vedrørende skiltning, jf.  

 nedenfor.
 De øvrige bestemmelser har foreningen ikke ønsket at liberalisere, og det  

 er således ikke lykkedes at ophæve de i konkurrencelovens § 11 nævnte  

 skadelige virkninger heraf ved forhandling.
 På denne baggrund har rådet i medfør af konkurrencelovens § 12, stk. 1,  

 besluttet at pålægge Den Danske Landinspektørforening inden udgangen af maj  

 måned at ophæve:
de vejledende honorarregler § 4, punkt 4, om skiltning og § 5, punkt 3, om prisangivelser i Regler for  

 henvendelse til offentligheden § 2 om ansættelse, kontor- eller forretningsfællesskab med ikke-medlemmer  

 og § 6 om licitation i den kollegiale vedtægt § 4, stk. 4, om rådgiverskift i vedtægt for landinspektørvirksomhed  .  

 . .
. . . Det bemærkes, at rådet endnu engang har afvist den af Den  

 Danske Landinspektørforening anførte begrundelse for de vedtagelser, der  

 fastlægger medlemmernes honorarberegning, og dermed forhindrer  

 priskonkurrence: at priskonkurrence medfører kvalitetsforringelse.
Rådet  

 finder, at de påberåbte synspunkter er tilstrækkeligt varetaget i  

 lovgivningen vedrørende beskikkelseskrævende arbejde.  . . . ».
 2.b De af Konkurrencerådets påbud omfattede bestemmelser er følgende:
a.
Licitation § 6 i »Den danske Landinspektørforenings kollegiale vedtægt« er  

 sålydende:
»Medlemmerne må ikke deltage i licitation eller lignende  

 honorarkonkurrence om udførelse af arbejder, der kræver beskikkelse som  

 landinspektør.
Et medlem af Praktiserende Landinspektørers Forening, der får  

 kendskab til sådanne udbud, skal snarest indberette dette til bestyrelsen for  

 sin forening.
Stk. 2. Foranstående forbud mod at deltage i licitation eller lignende  

 honorarkonkurrence om udførelse af arbejder, der kræver beskikkelse som  

 landinspektør, finder ikke anvendelse med hensyn til større  

 vejudskillelsesarbejder vedrørende bestående veje og andre større sager af  

 ganske tilsvarende karakter, for hvilke der ikke foreligger faste takster, på  

 betingelse af at der foreligger et kvalificeret og fyldestgørende udbudsmateriale, der  

 tager hensyn til de krav, der fra Kort- og Matrikelstyrelsens side stilles  

 til matrikulære arbejders udførelse, og at der i udbudet direkte anføres, at de givne tilbud kun dækker selve det  

 beskrevne arbejde, således at behandlingen af juridisk-matrikulære opgaver,  

 herunder skelproblemer, der opstår under arbejdets udførelse, uden at  

 forbehold fra den tilbudsgivende landinspektørs side er nødvendigt,  

 vederlægges særskilt efter landinspektørernes almindelige honorarregler.  

 » b.
Honorarer »Vejledende Honorarregler«, fastsat af Praktiserende  

 Landinspektørers Forenings Takstudvalg i april 1993, fastslår i punkt 1.1, at  

 taksterne er vejledende, således at de af landinspektøren i særlige tilfælde  

 kan fraviges i op- eller nedadgående retning, hvor forholdene giver rimeligt  

 grundlag herfor, under udvisning af god landinspektørskik og kollegialitet,  

 og under hensyntagen til arbejdets kvalitet og med ansvar over for  

 myndighederne.
 I reglerne er fastsat vejledende honorarer for arbejder med udstykning,  

 matrikulering og arealoverførsel (punkt 4), sammenlægning (punkt 5), andre  

 matrikulære arbejder (punkt 7), bygningsafsætning (punkt 8), servitutattester  

 m.v. (punkt 9), ejerlejligheder (punkt 10) og »huslejearealer«  

 (punkt 11) samt for timebetalingsarbejder (punkt 12).
Prisangivelser § 5, nr. 3, i »Regler for praktiserende landinspektørers henvendelse  

 til offentligheden« foreskriver, at henvendelser til offentligheden ikke  

 må »indeholde prisangivelser«.
c.
Ansættelse og kontorfællesskab § 2 i »Den danske Landinspektørforenings kollegiale vedtægt«  

 foreskriver, at »Intet medlem af Den danske Landinspektørforening må  

 beskæftige landinspektører eller bachelorer B.S, der ikke er medlem af denne,  

 og intet medlem må tage arbejde hos landinspektører, der ikke er medlem af  

 foreningen.
Intet medlem må indgå i kontor- eller forretningsfællesskab med  

 en landinspektør, der ikke er medlem af foreningen.
Bestyrelsen kan i særlige  

 tilfælde dispensere fra bestemmelserne . . . ».
d.
Skiltning § 4, nr. 4, i »Regler for praktiserende landinspektørers henvendelse  

 til offentligheden« foreskriver bl.a., at henvendelse til offentligheden  

 alene må ske »ved skiltning i tilknytning til landinspektørfirmaets  

 kontorsted, på firmaets biler samt på bygge- arbejdspladser, hvor firmaet  

 medvirker.« e.
Rådgiverskift § 4, stk. 4, i »Den danske Landinspektørforenings vedtægt for  

 landinspektørvirksomhed« er sålydende:
»Hvis en landinspektør ved overdragelsen af en opgave er vidende om  

 eller har grund til at tro, at samme opgave har været overdraget en kollega,  

 må han ikke overtage eller fortsætte med opgaven uden kollegaens samtykke,  

 medmindre han har sikret sig, at det økonomiske forhold mellem kollegaen og  

 vedkommende klient er afviklet, eller at dette er indgivet til retslig  

 bedømmelse.
Den danske Landinspektørforenings bestyrelse kan i særlige  

 tilfælde dispensere fra denne bestemmelse.« 3. Klagerens argumentation 3.a Klageren har anført, at i hvert fald for så vidt angår  

 licitationsforbudet i den kollegiale vedtægts § 6 er sagen i realiteten en  

 materiel konflikt mellem Jordbrugsdirektoratet og Kort- og Matrikelstyrelsen,  

 der forfølger modsatrettede formål.
 Jordbrugsdirektoratet er en af landets største, permanente indkøbere af  

 matrikulære opgaver og tilsigter at opnå en billiggørelse af de med  

 jordfordelingsopgaver forbundne udgifter til matrikulære berigtigelser.
 Kort- og Matrikelstyrelsen har det overordnede statslige ansvar for  

 kvaliteten af de praktiserende landinspektørers arbejde og dermed af  

 ejendomsregistreringens kvalitet.
 I denne interessekonflikt har Konkurrencerådet med urette ladet  

 Jordbrugsdirektoratets (og Konkurrencerådets egne) ønsker ganske ensidigt  

 nyde fremme under total tilsidesættelse af de af Kort- og Matrikelstyrelsen  

 (og klageren) fremførte hensyn til matrikelvæsenets kvalitet og sikkerhed.
Konkurrencelovgivningen bygger ikke på det princip, at  

 konkurrencebegrænsninger generelt skal betragtes som skadelige.
Aftaler og  

 vedtagelser om konkurrencebegrænsning er ikke forbudt: men det er pålagt  

 Konkurrencerådet at vurdere fra tilfælde til tilfælde, om aftalte eller  

 vedtagne konkurrencebegrænsninger er samfundsmæssigt skadelige.
De hensyn,  

 som taler til støtte for opretholdelse af en konkurrencebegrænsning, må  

 vurderes, i særdeleshed når der som her er tale om væsentlige offentlige  

 hensyn.
Hensynet til en tilsigtet øget konkurrence skal afvejes over for hensynet  

 til at bevare og sikre kvaliteten af de matrikulære ydelser.
Rådet har  

 svigtet denne opgave, enten ved slet ikke reelt at have foretaget en sådan  

 afvejning eller ved helt ensidigt at have ladet hensynet til at fremme  

 konkurrencen dominere.
Bestemmelserne om licitation, vejledende honorarer, prisangivelser,  

 ansættelse og kontorfællesskab må med hensyn til deres begrundelse og  

 berettigelse ses som en helhed.
De har som et samlet regelsæt til formål at  

 forhindre en kvalitetsforringelse af landinspektørernes matrikulære arbejder  

 - og dermed en forringelse af den offentlige ejendomsregistrering i Danmark  

 (matriklen) - gennem priskonkurrence for matrikulære arbejder de  

 praktiserende landinspektører imellem.
Klageren har påberåbt sig Monopolankenævnets kendelse af 25. april 1984 i  

 sagen j.nr. 20/83, Den danske Landinspektørforening ctr.
Monopoltilsynet.
På  

 grundlag af en indhentet udtalelse af 24. juni 1982 fra Matrikeldirektoratet  

 (nu Kort- og Matrikelstyrelsen) godkendte Monopolankenævnet dengang  

 licitationsreglen i Den danske Landinspektørforenings kollegiale vedtægts § 6  

 med bestemmelsens nuværende udformning.
Monopolankenævnet lagde i sine  

 præmisser under henvisning til Matrikeldirektoratets udtalelse til grund,  

 »at anvendelse af licitation som hovedregel må anses for uhensigtsmæssig  

 med hensyn til matrikulære arbejder . . . ».
Konkurrencerådet  

 påbud om ophævelse af den kollegiale vedtægts § 6 er således i direkte strid  

 med Monopolankenævnets kendelse af 25. april 1984.
Der er ikke i det siden Monopolankenævnets kendelse forløbne tiår  

 indtruffet nogen som helst ændring i det faktiske eller retlige grundlag for  

 denne kendelse.
Landinspektørernes privatretlige og offentligretlige,  

 selvstændige ansvar for de matrikulære arbejders rigtighed er tværtimod  

 blevet udvidet.
Monopolankenævnets kendelse må derfor tillægges retskraft.  

 Der er tale om en afgørelse fra en overordnet forvaltningsmyndighed, som er  

 ankeinstans, og som har afgjort en tvist mellem to parter.
Skal en sådan  

 afgørelse ændres, må der foreligge væsentlige nye faktiske og retlige  

 forhold, hvilket ikke er tilfældet i denne sag.
Under alle omstændigheder må  

 der tillægges en sådan kendelse betydelig præjudikatsvirkning.
Der var intet i den dagældende monopollov, som - i forhold til den  

 nugældende konkurrencelov - gav Monopoltilsynet og Monopolankenævnet mere  

 begrænsede muligheder for indgrebsbeføjelser end dem, som står til rådighed  

 for Konkurrencerådet og Konkurrenceankenævnet i dag.
Disse har altså ikke  

 større indgrebsbeføjelser, end Monopoltilsynet og Monopolankenævnet havde i  

 1984, og Konkurrencerådets påklagede afgørelse, der er en tilsidesættelse af  

 Monopolankenævnet kendelse af 25. april 1984, kan derfor ikke forklares med  

 en kompetenceudvidelse for Konkurrencerådet.
Der kan heller ikke trækkes nogen parallel til nærværende sag fra  

 Konkurrenceankenævnets kendelser vedrørende henholdsvis revisorer og læger.
I  

 ingen af disse sager forelå nogen udtalelse fra offentlig myndighed med det  

 indhold, at det af Konkurrencerådet indtagne standpunkt måtte anses for  

 uforsvarligt i forhold til offentlige interesser.
 Landinspektørernes matrikulære arbejder udviser det særkende - til forskel  

 fra andre liberale tjenesteydelser - at den egentlige og væsentlige modtager  

 af ydelsen ikke er den umiddelbare kunde, som skal betale, men det offentlige  

 ved Kort- og Matrikelstyrelsen.
Landinspektørerne optræder i realiteten som Kort- og Matrikeldirektoratets  

 forlængede arm, når der er tale om matrikulære opgaver.
I udlandet varetages  

 matrikulære opgaver da også ofte af offentlige myndigheder, herunder  

 judicielle myndigheder.
Ejendomsregistreringens nøjagtighed - vedligeholdelsen af matriklens  

 troværdighed som offentlig registrering - er den egentlige interessebærer for  

 kvaliteten i landinspektørernes matrikulære arbejder.
Kort- og  

 Matrikelstyrelsen har vendt sig mod licitationsformen af en velbegrundet  

 frygt for uoprettelig forringelse af matriklens nøjagtighed og kvalitet, og  

 klageren kan i et og alt tilslutte sig styrelsens indlæg af 19. august 1994  

 til ankenævnet.
Styrelsen har heri anført:
»Indledningsvis bemærkes, at ifølge § 4, stk. 1, i bekendtgørelse nr.  

 925 af 18. november 1992 af lov om landinspektørvirksomhed har praktiserende  

 landinspektører med beskikkelse eneret til at udføre matrikulære arbejder.  

 Ved matrikulære arbejder forstås afsætning og opmåling af skel samt  

 udarbejdelse af de dokumenter, der kræves til registreringen af matrikulære  

 forandringer i matriklen.
De praktiserende landinspektører foretager således  

 afmærkning og opmåling ejendomsgrænser og udarbejder grundlaget for Kort- og  

 Matrikelstyrelsens registrering af grænserne i matriklen.
Matriklens  

 registrering af faste ejendomme danner blandt andet grundlag for  

 tinglysningsvæsenets registrering af rettigheder over fast ejendom og for  

 registreringen af faste ejendommes ejendomsværdi.
De opgaver, som  

 praktiserende landinspektører varetager som matrikulære arbejder, udføres i  

 de fleste andre lande, som har matrikulær registrering af faste ejendomme, af  

 det offentlige.
Også i dele af Danmark, nemlig i Sønderjylland samt i  

 Københavns og Frederiksberg kommuner, udføres de matrikulære arbejder, som de  

 praktiserende landinspektører udfører i resten af landet, udelukkende af det  

 offentlige, jf. herved §§ 10 og 13 i lov nr. 137 af 7. marts 1990 udstykning  

 og anden registrering i matriklen og § 4 i lov om landinspektørvirksomhed.
I skrivelse af 24. juni 1982 meddelte det daværende Matrikeldirektorat  

 Monopoltilsynet, at matrikulære arbejder efter direktoratets opfattelse i  

 almindelighed ikke er egnede til at blive udbudt i licitation.
Direktoratet  

 fandt dog, at visse veldefinerede arbejder, som for eksempel udskillelse af  

 offentlige veje kan udbydes i licitation.
Kort- og Matrikelstyrelsen finder fortsat, at matrikulære arbejder i  

 almindelighed ikke er egnede til at blive udbudt i licitation.
Begrundelsen  

 herfor er, at det nærmere omfang af matrikulære arbejder ikke kan bedømmes  

 med sikkerhed, før arbejdet udføres.
Før nye ejendomsgrænser kan afsættes og  

 opmåles, må landinspektørerne fastslå eksisterende ejendomsgrænser i det  

 pågældende område, og tage stilling til, om grænserne er i overensstemmelse  

 med de i matriklen registrerede.
Viser der sig at være uoverensstemmelser,  

 skal landinspektørerne foretage ejendomsberigtigelser eller om fornødent  

 afholde skelforretninger efter reglerne i udstykningslovens §§ 36 og 37.  

 Omfanget af arbejdet med at fastslå eksisterende ejendomsgrænser varierer  

 meget afhængig af kvaliteten af matrikelkortet over det pågældende område  

 samt af, om der tidligere er foretaget matrikulære opmålinger i området, og i  

 givet fald hvornår målingerne blev foretaget, da matrikulære opmålinger  

 tidligere ofte blev foretaget med mindre nøjagtighed.
Endvidere er arbejdets  

 omfang afhængig af, om ejendomsgrænserne er forskudt ved hævdserhvervelser  

 eller som følge af naturens påvirkninger af kyster, søbredder og vandløb.
Ved udskillelse af offentlige veje i matriklen er skellene mellem vejene  

 og de tilstødende ejendomme ofte fastlagt ved ekspropriationsforretninger  

 eller fastlægges som den grænse, som vejen har henligget med gennem en  

 længere årrække.
Der forekommer således normalt ikke betydelig tvivl af den  

 nævnte art, hvilket er baggrunden for, at Matrikeldirektoratet tidligere  

 fandt og styrelsen fortsat finder, at sådanne arbejder kan udbydes i  

 licitation.
Sagen for Konkurrenceankenævnet omfatter den af Jordbrugsdirektoratet  

 iværksatte klage over, at matrikulære berigtigelser af jordfordelinger hidtil  

 ikke har kunnet udbydes i licitation.
Hertil bemærkes, at Kort- og  

 Matrikelstyrelsen finder, at matrikulære berigtigelser af jordfordelinger må  

 sidestilles med andre matrikulære berigtigelser af overdragelser af dele af  

 fast ejendom, hvor de ovennævnte forhold gør det vanskeligt at bedømme  

 omfanget af arbejdet, før det udføres.
Styrelsen finder således ikke, at  

 matrikulære berigtigelser af jordfordelinger kan sidestilles med  

 vejudskillelsessager.
Kort- og Matrikelstyrelsen finder, at det fremførte argument, at  

 matrikulære ydelsers kvalitet må sikres ved foranstaltninger, som ikke kun  

 omfatter landinspektørforeningens medlemmer, ikke bør tillægges afgørende  

 vægt.
Det er helt almindeligt, at faglig etik ikke alene varetages med  

 offentligretlige midler, men tillige af faglige sammenslutninger gennem deres  

 vedtægter, selvom den pågældende sammenslutning ikke omfatter alle erhvervets  

 udøvere.
Efter Kort- og Matrikelstyrelsens mening sikrer landinspektørlovens regler  

 om landinspektørers pligter og ansvar ikke fuldt ud, at matrikulære arbejder  

 altid udføres på betryggende måde, da styrelsen kun foretager en vis kontrol  

 af landinspektørernes arbejder, før matrikulære forandringer registreres i  

 matriklen.
Styrelsen har ingen realistisk mulighed for at foretage en så  

 omfattende kontrol, som ville være nødvendig for at sikre, at matrikulære  

 arbejder i alle henseender er udført på betryggende måde.
En sådan kontrol  

 måtte omfatte kontrolforanstaltninger, som udføres i marken.
I øvrigt  

 bemærkes, at bestemmelsen om, at kun praktiserende landinspektører med  

 beskikkelse er berettiget til at udføre matrikulære arbejder, forudsætter, at  

 landinspektører i almindelighed er kvalificerede til at udføre sådanne  

 arbejder uden opsyn og kontrol fra offentlige myndigheders side.
En anden omstændighed, som begrænser mulighederne for at gøre  

 landinspektører ansvarlige for fejl, som de har begået, er, at fejl i  

 matrikulære registreringer ofte først viser sig meget lang tid efter, at  

 fejlen blev begået og registreringen fandt sted.
Fejlene vil nemlig ofte  

 først vise sig, når der senere skal foretages andre matrikulære forandringer  

 eller der for eksempel skal opføres bygninger på de ejendomme, som fejlene  

 vedrører.
Fejlene kan blive opdaget så længe efter, at de blev begået, at den  

 landinspektør, der begik fejlen, ikke længere er i live og derfor ikke kan  

 gøres ansvarlig for fejlen.
Ulemperne, som fejlen medfører, og omkostningerne  

 til at berigtige fejlen vil i så fald alene berøre dem, der ejer de  

 ejendomme, som fejlen vedrører, på det tidspunkt hvor fejlen opdages.
Kort- og Matrikelstyrelsen finder således fortsat, at matrikulære arbejder  

 ikke bør kunne udbydes i licitation i videre omfang end tidligere, og  

 styrelsen henstiller derfor, at Konkurrenceankenævnet omgør Konkurrencerådets  

 pålæg om at ophæve bestemmelserne i Den danske Landinspektørforenings  

 vedtægter, som begrænser foreningens medlemmers muligheder for at deltage i  

 licitationer.« Dette indlæg er afgivet af den eneste offentlige myndighed, der har  

 indsigt i de tjenesteydelser, som sagen vedrører, de matrikulære arbejder.  

 Kort- og Matrikelstyrelsen er den eneste offentlige myndighed, som med saglig  

 vægt og med et offentligt ansvar, der baserer sig på en sådan sagkundskab,  

 kan udtale sig om, hvad hensynet til sikkerhed og kvalitet i  

 ejendomsregistreringen kræver, og om, hvorvidt en åbning af adgang til  

 licitation eller tilsvarende priskonkurrence kan befrygtes at ville bringe  

 denne kvalitet og sikkerhed i fare.
 Kort- og Matrikelstyrelsens udtalelse er en gentagelse - og med hensyn til  

 begrundelsen - en uddybning af den udtalelse fra Matrikeldirektoratet af 24.  

 juni 1982, som Monopolankenævnet med sin kendelse af 25. april 1984 tiltrådte  

 og lod indgå som en afgørende begrundelse for sin godkendelse af den  

 licitationsregel, som fandt sin formulering i Den danske  

 Landinspektørforenings kollegiale vedtægt § 6.
Klageren ser det som en meget væsentlig opgave at beskytte ikke blot  

 publikum, men navnlig også Kort- og Matrikelstyrelsen mod den med sikkerhed  

 forudseelige, men skjulte kvalitetsforringelse, som vil blive konsekvensen,  

 hvis matrikulære arbejder kan udbydes i licitation, og/eller hvis  

 landinspektørerne får mulighed for at annoncere med udfærdigelsen af  

 matrikulære arbejder til underpris.
Risikoen er forudseelig, dels fordi  

 landinspektører, der må gå væsentligt ned i pris for at sikre sig opgaven, må  

 befrygtes at ville kompensere herfor gennem en ringere og mere overfladisk  

 udførelse af opgaven, dels fordi kunden ikke er i stand til at kontrollere  

 kvaliteten og dybden af landinspektørens undersøgelser før udførelsen af  

 måle- og tegnearbejdet og - hvad værre er - måske heller ikke er så  

 interesseret i kvaliteten, hvis han kan reducere sine udgifter.
 Den store taber vil derfor blive den offentlige matrikel, fordi et sjusket  

 »discount landinspektørarbejde« hurtigt vil føre til en udhuling af  

 sikkerheden i ejendomsregistreringen.
Da landinspektørens undersøgelses- og berigtigelsespligt ved almindelige  

 matrikulære arbejder - i modsætning til de i vedtægtens § 6 omhandlede  

 »større vejudskillelsesarbejder« - typisk kan udgøre en meget  

 væsentlig del af landinspektørens arbejde, og da undersøgelses- og  

 berigtigelsespligten ydermere er meget forskelligt fra sag til sag og er  

 ganske uforudsigelig, vil en adgang til ved en licitation at tage forbehold  

 om særskilt honorering for »ekstraarbejde« ikke kunne gøre  

 licitation anvendelig.
Det ville nemlig føre til det generelt helt  

 utilfredsstillende resultat, at licitationen ville komme til at foregå på den  

 del af arbejdet, som typisk men uforudsigeligt alene ville udgøre en  

 forholdsvis mindre del af det samlede arbejde.
Et licitationssystem,  

 hvorunder jævnligt den største del af arbejdet er undtaget som dækket af  

 forbehold om betaling for ekstraarbejde, ville være en anomali - eller føre  

 til konkurrence baseret på omfanget af sådanne forbehold - med  

 kvalitetsforringelse af det matrikulære arbejde som sikker konsekvens.
 Risikoen for skadevirkninger for ejendomregistreringen (matriklen) i  

 Danmark kan ikke imødegås ved, at det står enhver landinspektør frit for, om  

 vedkommende vil deltage i en licitation, men alene gennem et  

 licitationsforbud eller en licitationsregulering som vedtægtens § 6. Regler i  

 vedtægtens § 6 skal yde matrikelvæsenet beskyttelse mod kvalitetsforringelse  

 fra den omsætningsivrige, men hvad angår kvalitet, nøjagtighed og omhu mindre  

 nidkære landinspektør.
Det er klagerens opfattelse, at Jordbrugsdirektoratet helt ensidigt  

 forfølger et ønske om gennem licitation at opnå en billiggørelse af  

 direktoratets udgifter til matrikulære berigtigelser og herigennem opnå  

 besparelser inden for direktoratets budgetramme.
Denne indstilling er for så  

 vidt forståelig: men der er fra direktoratets side tale om et partsindlæg  

 afgivet af en af landets største, permanente indkøbere af matrikulære  

 opgaver, og denne part har næppe større ønsker om eller respekt for  

 nøjagtigheden i de matrikulære arbejders gennemførelse end den private  

 »indkøber« af matrikulære opgaver.
Kort- og Matrikelstyrelsens  

 indlæg bør heroverfor opfattes som en offentlig myndigheds neutrale og  

 saglige udtalelse.
 Når det er Jordbrugsdirektoratets opfattelse, at der bør indføjes en ny  

 undtagelse vedrørende enten jordfordelingssager eller matrikulære arbejder på  

 landet, må der ligge en erkendelse af, at licitation kan medføre en  

 kvalitetsforringelse, der imidlertid betragtes som uden betydning på de  

 pågældende områder.
Jordbrugsdirektoratet har givet udtryk for, at nøjagtighedskravet ikke kan  

 tillægges samme vægt for landbrugsejendomme.
Med den hastighed, som den  

 bymæssige udvikling har haft i en årrække og må forventes fortsat at have, er  

 det imidlertid utænkeligt, at ikke dele af de af jordfordelingerne omfattede  

 områder bliver inddraget i byudvidelser med større udstykninger i  

 småparceller.
3.b Det er en væsentlig ting, at en landinspektørs honorar først  

 fastsættes, efter at opgaven er fuldført.
Dette udelukker, at ukendskab til  

 en given opgaves omfang fører til sjusk i forbindelse med dennes udførelse.  

 En efterfølgende prisfastsættelse udelukker ikke konkurrence mellem  

 landinspektører.
En landinspektør kan f.eks. blive kendt for at være billig.  

 Hertil kommer, at vejledende takster sikrer gennemsigtighed og  

 forbrugerbeskyttelse, idet forbrugerne dermed får mulighed for at sammenligne  

 landinspektørernes honorarkrav med de vejledende takster.
 Klageren må have adgang til at opretholde sine vejledende takster, som -  

 naturligvis med anmeldelse til og under kontrol af Konkurrencerådet - i  

 almindelighed giver landinspektøren mulighed for at udvise den omhu og  

 grundighed ved sine matrikulære arbejder, som hensynet til matriklen fordrer.  

 En priskonkurrence på matrikulære arbejder vil have uheldige, måske  

 ødelæggende konsekvenser for ejendomsregistreringen.
 Klageren har herved erklæret i det hele at ville acceptere, at forbudet  

 mod prisangivelser m.v. begrænses til matrikulære opgaver.
3.c Skal klageren have mulighed for at forhindre de skadelige konsekvenser  

 af et »discount system«, må klageren også have mulighed for at  

 håndhæve sine regler.
Et landinspektørfirma, hvor en partner er medlem, skal  

 ikke kunne unddrage sig overholdelsen af reglerne ved at optage en partner,  

 som ikke er medlem, eller ved at ansætte en landinspektør, som ikke er  

 medlem, bl.a. med det formål, at denne som ikke-medlem af foreningen bag  

 landinspektørfirmaet kan deltage i licitation eller foretage underbud eller  

 stå for den prisannoncering, der ikke er tilladt for medlemmer.
Dette  

 begrunder reglen i den kollegiale vedtægts § 2 om ansættelse og  

 kontorfællesskab.
 3.d Begrænsningen i adgangen til skiltning har en rimelig sammenhæng med  

 landinspektørfirmaernes typiske geografiske placering, og en ophævelse tjener  

 ikke noget rimeligt formål som vejledning af publikum.
3.e Bestemmelsen om rådgiverskift er både rimelig og hensigtsmæssig.
Intet  

 berettiget hensyn kan tale for at gøre det nemmere for en kunde at »løbe  

 fra regningen«, og bestemmelsen er for kunderne en fordel, fordi den i  

 praksis ofte gør det overflødigt for landinspektøren at kræve depositum før  

 opgavens udførelse.
4. Konkurrencerådets argumentation 4.a Konkurrencerådet har anført, at hensynet til en øget konkurrence er  

 afvejet over for hensynet til at bevare og sikre kvaliteten af de matrikulære  

 ydelser.
At der foreligger en materiel konflikt mellem to offentlige  

 myndigheder skyldes alene, at Jordbrugsdirektoratet i sin egenskab af klager  

 over licitationsforbudet tilfældigvis er en offentlig myndighed.
Dette  

 forhold gør ikke sagen »enestående« i forhold til tidligere trufne  

 afgørelser om andre liberale erhverv.
Priskonkurrence medfører i sig selv ikke kvalitetsforringelse.
Matrikulære  

 arbejder må ifølge udstykningsloven kun udføres af en beskikket landinspektør  

 med de hertil knyttede forpligtelser i henhold til landinspektørloven.
I  

 henhold til dennes § 7 skal landinspektører udføre deres hverv med omhu og  

 nøjagtighed og i overensstemmelse med, hvad berettigede hensyn til  

 klienternes tarv tilsiger.
Tilsidesættelse heraf kan medføre sanktioner i  

 form af advarsler, bøder eller frakendelse af beskikkelsen.
Der er derfor i  

 lovgivningen vedrørende matrikelvæsenet taget hensyn til, at der er tale om  

 et specielt arbejde, som skal være udført korrekt og nøjagtigt, og som  

 køberen af ydelsen normalt ikke kan og/eller vil kontrollere kvaliteten af.
Kravene til landinspektørydelsernes kvalitet må anses at være fuldt  

 tilgodeset gennem denne lovgivning.
Dette er indgået i rådets vurdering af de  

 bestemmelser i de kollegiale regler, som begrænser priskonkurrencen mellem  

 foreningens medlemmer.
Monopoltilsynets vurdering af licitationsforbudet og Monopolankenævnets  

 kendelse af 25. april 1984 skal ses i lyset af, at Monopolankenævnet  

 tidligere havde afvist at anvende monopolloven fuldt ud over for de liberale  

 erhverv.
Ankenævnet ophævede i overensstemmelse hermed ved sin kendelse af  

 18. december 1978 Monopoltilsynets pålæg til Advokatrådet om at ophæve de af  

 rådet fastsatte annonceringsregler, bl.a. om forbud mod prisannoncering.  

 Nævnet henviste til, at der i liberale erhverv er tradition for  

 tilbageholdenhed, og at gennemførelse af en mere aktiv priskonkurrence ville  

 rejse betydelige spørgsmål om beskrivelsen af ydelserne og om sikring af  

 deres lødighed.
 Som følge af ankenævnskendelsen afgav Monopoltilsynet en indberetning til  

 handelsministeren om advokaters annonceringsregler i medfør af monopollovens  

 § 14. (Denne bestemmelse gav Monopoltilsynet mulighed for at afgive  

 indberetning, hvis skadelige virkninger ikke kunne bringes til ophør i medfør  

 af bestemmelserne i §§ 11 og 12, eller hvis andre fremgangsmåder skønnedes at  

 være mere hensigtsmæssige.) Baggrunden for indberetningen var, at kendelsen  

 efter tilsynets opfattelse indebar, at tilsynet ikke blot for advokatstanden,  

 men også for andre liberale erhverv ikke havde samme muligheder for at ophæve  

 eller ændre traditionsbestemte begrænsninger i reklamering og annoncering,  

 herunder særligt prisannoncering, som tilsynet havde over for andre  

 erhvervsområder.
 Det var på denne baggrund, Monopoltilsynet accepterede, at  

 licitationsforbudet opretholdtes på betingelse af, at det blev tilladt at  

 deltage i licitation vedrørende visse vejudskillelsesarbejder.  

 Monopoltilsynet kunne imidlertid ikke fuldt ud acceptere vilkårene for  

 medlemmernes deltagelse ved licitation på vejudskillelsesarbejder, hvilket  

 var anledningen til, at bestemmelsen i den kollegiale vedtægts § 6 blev  

 indbragt for ankenævnet.
Monopolloven er nu afløst af konkurrenceloven.
Denne ændring er indtrådt  

 siden Monopolankenævnets kendelse i 1984. Ved konkurrencelovens ikrafttræden  

 besluttede Konkurrencerådet at foretage en generel vurdering af  

 konkurrencebegrænsningerne i de liberale erhverv, idet der med  

 konkurrenceloven er sket væsentlige ændringer i det retlige grundlag i  

 forhold til monopolloven.
De faktiske forhold er også undergået ændringer.
Liberale erhverv er typisk tjenesteydende erhverv, og kvaliteten af  

 ydelserne må sikres ved bl.a. de erhvervsudøvendes uddannelse.
Dette gælder  

 også for landinspektører, der ikke adskiller sig fra andre liberale erhverv,  

 hvor der findes en autorisationsordning.
Det er ikke et særkende for  

 landinspektørers arbejde, at det offentlige er den egentlige interessebærer.  

 Dette gælder eksempelvis også revisorer, der er offentlighedens  

 tillidsrepræsentant under udøvelse af revision.
Konkurrencerådet har haft hensynet til kvaliteten af landinspektørernes  

 arbejde for øje.
Således er Kort- og Matrikelstyrelsens høringssvar indgående  

 refereret i notat til forelæggelse i rådet, inden dette traf sin afgørelse.
 Det meddelte og påklagede pålæg er i fuld overensstemmelse med den  

 retstilstand, der er fastslået ved de hidtil af Konkurrenceankenævnet afsagte  

 kendelser inden for de liberale erhverv.
Konkurrenceankenævnet stadfæstede således ved kendelse af 23. marts 1993  

 (j.nr. 92-62.713) rådets pålæg til Foreningen af Statsautoriserede Revisorer  

 om at ophæve en bestemmelse om, at det ikke er tilladt at modtage eller yde  

 provision i noget retsforhold eller mellemværende, der vedrører klienten.  

 Foreningen havde bl.a. henvist til, at ophævelse af bestemmelsen ville  

 medføre risiko for kvalitetsforringelse for de revisorer, der typisk ville  

 anvende revisormæglere, idet revisoren i hvert fald de første år kunne være  

 tilbøjelig til at bringe sin arbejdsindsats og dermed arbejdets kvalitet ned  

 under sædvanlig faglig standard.
Ankenævnet afviste, at revisorens udgifter  

 til mægleren indebærer risiko for forringelse af arbejdet, idet investeringen  

 tværtimod i sig selv kan være et incitament til at udføre et fagligt  

 kvalificeret arbejde.
Under behandlingen af Den Almindelige Danske Lægeforenings klage over, at  

 Konkurrencerådet havde fundet foreningens annonceringsregler omfattet af  

 konkurrencelovens § 11, henviste foreningen bl.a. til, at der under  

 monopolloven var praksis for at anerkende reklameringsrestriktioner inden for  

 liberale erhverv.
Hertil bemærkede Konkurrenceankenævnet ved kendelse af 5.  

 juli 1993 (j.nr. 92-31.254), at de liberale erhverv ikke indtager nogen  

 særstilling ifølge konkurrenceloven, og at de påberåbte hensyn til  

 forbrugerbeskyttelse må antages at være varetaget i markedsføringsloven og  

 lægeloven.
Ved ankenævnets kendelse af 14. september 1994 (j.nr. 93-62.109) i en sag  

 mellem Dansk Tandlægeforening og Konkurrencerådet blev rådets påbud til  

 foreningen om at ophæve to bestemmelser stadfæstet.
Ankenævnet bemærkede  

 bl.a., at der over for konkurrencelovens udtrykkelige regler ikke kan lægges  

 afgørende vægt på Sundhedsministeriets udtalelse om, hvad der ligger bag  

 tandlægelovens reklameringsregler, og om, hvad man anser for hensigtsmæssigt  

 med hensyn til faglige foreningers selvkontrol.
 På området gælder endvidere Finansministeriets cirkulære om udlicitering  

 af statslige drifts- og anlægsopgaver og rådets direktiv 92/50/EØF af 18.  

 juni 1992 om indgåelse af offentlige tjenesteydelsesaftaler.
Der vil ofte være usikkerhed om omfanget af et matrikulært arbejde.
Dette  

 kan imidlertid søges afklaret i udbuds- og tilbudsmaterialet.
Det er således  

 ganske normalt, at ekstraarbejder honoreres særskilt.
Hvis landinspektører  

 finder det vanskeligt at udarbejde licitationstilbud eller annoncere med  

 priser, vil de afstå herfra.
Rådets pålæg retter sig ikke imod en sådan  

 beslutning, men mod de af klageren vedtagne forbud, der fratager det enkelte  

 medlem muligheden for at handle ud fra sin egen vurdering af markedet.
 Licitationsforbudet forhindrer de medlemmer, som føler sig i stand til at  

 vurdere omfang og risiko - hvilket f. eks. kunne være tilfældet ved  

 specialisering i jordfordelingssager - ved at afgive bud på en licitation, og  

 dette er baggrunden for det meddelte pålæg om ophævelse.
4.b Landinspektørernes vejledende honorarregler medfører en normering af  

 prisdannelsen, der fører til ensartet prisadfærd og en neutralisering af  

 priskonkurrencen.
De vejledende honorarregler blokerer herved for en  

 udvikling, hvor de enkelte virksomheder motiveres til at fastsætte priser,  

 der svarer til egne omkostningsforhold og deres egen vurdering af  

 markedsforholdene.
Derved hæmmes en effektivitetsbaseret udvikling af  

 erhvervsstrukturen, hvor de virksomheder, der er mest effektive, fortrænger  

 de mindre effektive fra markedet.
De vejledende takster kan ikke tjene en  

 væsentlig forbrugerbeskyttelsesinteresse, da et fælles prissystem som  

 hovedregel vil medføre et niveau, som sikrer, at den mindst effektive  

 overlever, hvilket ikke kan være i forbrugernes interesse.
At taksten kun er  

 vejledende og vil kunne fraviges, gælder kun i særlige tilfælde.
Fravigelse  

 af taksterne kræver således en særlig begrundelse.
På dette punkt er rådets  

 afgørelse i fuld overensstemmelse med ankenævnets kendelse af 10. november  

 1994 (j.nr. 93-32.741) i en sag mellem Advokatrådet og Konkurrencerådet,  

 hvorved nævnet stadfæstede rådets afgørelse i henhold til konkurrencelovens §  

 11 for så vidt angik advokaternes vejledende salærregler.
Forbuddet mod prisannoncering begrænser incitamentet til priskonkurrence  

 og vanskeliggør nyetableringer med deraf følgende skadelige virkninger for  

 effektiviteten.
Landinspektørydelser er ikke af en sådan karakter, at de ikke  

 kan prissættes på forhånd, og at prisannoncering alene af den grund skulle  

 være udelukket.
Det har da også været muligt at fastsætte vejledende takster  

 for en række forskellige arbejdsopgaver dækkende en betydelig del af  

 omsætningen.
 4.c For så vidt angår vedtægternes forbud mod ansættelse af og  

 kontorfællesskab med landinspektører, der ikke er medlem af foreningen, har  

 rådet anført, at denne regel klart er urimeligt konkurrencebegrænsende.
4.d Bestemmelsen om skiltning virker strukturbevarende og utidsvarende  

 bl.a. ved at cementere den i branchen gældende kutyme, at lokale opgaver bør  

 udføres af lokal landinspektør.
Bestemmelsen vanskeliggør også  

 nyetableringer.
4.e I henhold til konkurrencelovens bestemmelser om fremme af konkurrencen  

 og effektiviteten må det betragtes som usagligt at udelukke en erhvervsudøver  

 fra at påtage sig opgaver for en klient, som har et økonomisk mellemværende  

 med en kollega.
Advokatnævnet har da også i en kendelse af 17. marts 1994  

 udtalt, at overtrædelse af en tilsvarende bestemmelse i »Regler om god  

 advokatskik« ikke i almindelighed kan anses for en overtrædelse af god  

 advokatskik efter retsplejelovens § 126.
5. Jordbrugsdirektoratets argumentation Direktoratet har anført, at jordfordelingssager ikke kan sidestilles med  

 almindelige arbejder, der ikke kan gøres til genstand for licitation.
For  

 jordfordelingssager gælder et særligt retsgrundlag, som bl.a. betyder, at  

 landinspektørerne har et væsentligt reduceret ansvar sammenlignet med det, de  

 har for almindelig arbejder.
 Hertil kommer, at grundlaget for de matrikulære arbejder i jordfordelinger  

 er baseret på et større antal standardiserede aftaler  

 (jordfordelingsoverenskomster) samt standardiserede vilkår for regulering af  

 eventuelle afvigelser m.v.
 Jordbrugsdirektoratet bærer det fulde ansvar - retligt og økonomisk - for  

 sagens gennemførelse.
 De praktiserende landinspektører, som Jordbrugsdirektoratet anvender, er  

 endvidere vant til at vurdere omfang og risiko for eventuelle ekstraarbejder.  

 De må derfor forventes at være i stand til at afgive tilbud, som inkluderer  

 en sådan risiko for merarbejder.
 Jordfordelingssagernes antal og fortløbende udbud giver endvidere et  

 incitament til, at landinspektørerne kan specialisere sig og derved opnå en  

 sikkerhed, produktivitet og konkurrencedygtighed, som kan komme såvel udbyder  

 som efterspørgere til gode.
I relation til licitationsspørgsmålet kan jordfordelingssager ikke  

 sammenlignes med private arealoverførselssager.
Disse omfatter 3-4 ejendomme,  

 hvorimod jordfordelingssager omfatter op til 50 ejendomme.
 En modstand mod licitation baseret på risikoen for, at landinspektører vil  

 overtræde reglerne i landinspektørloven, kan ikke tillægges vægt.  

 Udgangspunktet må være, at landets love vil blive overholdt ikke mindst af  

 faggrupper, der udfører monopoliseret arbejde.
 Direktoratet har henvist til, at Kort- og Matrikelstyrelsen i  

 »Vejledning om matrikulære arbejder« af 28. februar 1991 bl.a. har  

 anført:
»I forbindelse med udstykning, matrikulering og arealoverførsel kan  

 det være nødvendigt, at landinspektøren foretager undersøgelse af  

 skelforholdene på stedet.
Undersøgelsen bør omfatte bestående skel for de  

 berørte matr.nre. inden for en rimelig afstand fra de nye skel og må  

 foretages i det omfang, landinspektøren skønner nødvendigt i det enkelte  

 tilfælde i overensstemmelse med god landinspektørskik«.
Undersøgelsespligten er således ikke nærmere kvantificeret.
Det er alene  

 op til landinspektøren at vurdere omfanget af undersøgelsesarbejdet under  

 hensyn til god landinspektørskik.
 Kort- og Matrikelstyrelsen har således ved udarbejdelsen af ovennævnte  

 vejledning haft fuld tillid til, at landinspektørlovens regler om bl.a.  

 landinspektørernes pligter og ansvar er fuldt tilstrækkelig til at sikre, at  

 de matrikulære arbejder i alle henseender udføres på betryggende måde.
 Jordfordelingssager omhandler omlægninger af arealer mellem  

 landbrugsejendomme, hvor nøjagtighedskravet ikke kan tillægges samme vægt, og  

 hvor m2-prisen/hektarprisen er væsentligt mindre end i byområder.
6. Ankenævnets bemærkninger Som det tidligere gentagne gange er blevet fastslået af  

 Konkurrenceankenævnet - jf. således nævnets kendelser af 5. juli 1993 (j.nr.  

 92-31.254), 14. september 1994 (j.nr. 93-62.109) og 10. november 1994 (j.nr.  

 93-32.741) - indtager de liberale erhverv ikke nogen særstilling ifølge  

 konkurrenceloven.
En sådan særstilling havde Monopolankenævnet derimod  

 tillagt disse erhverv under monopolloven.
Ankenævnet kan derfor allerede af  

 denne grund ikke tillægge Monopolankenævnets kendelse af 25. april 1984  

 retskraft eller nogen særlig præjudikatvirkning for de nu påklagede forhold.
 Med henvisning til, hvad Konkurrencerådet har anført vedrørende hver af de  

 kollegiale bestemmelser og regler, som det påklagede pålæg retter sig imod,  

 må ankenævnet i det hele være enig med rådet i, at disse bestemmelser og  

 regler vil kunne medføre sådanne skadelige virkninger for konkurrencen, at  

 betingelserne for i medfør af konkurrencelovens § 12, stk. 1, jf. § 11, at  

 meddele pålæg som sket umiddelbart er opfyldt.
 Spørgsmålet er herefter alene, om de særlige matrikulære hensyn, som  

 klageren navnlig har påberåbt sig, heroverfor kan begrunde, at pålægget om  

 ophævelse desuagtet ikke kan nedlægges.
I loven om landinspektørvirksomhed er der opstillet en række sanktionerede  

 krav om uddannelse, autorisation og habilitet samt om omhu og nøjagtighed i  

 hvervets udførelse.
Idet bemærkes, at priskonkurrence ikke med sikkerhed  

 medfører nogen kvalitetsforringelse, finder også ankenævnet, at de særlige  

 matrikulære hensyn er tilstrækkeligt tilgodeset ved denne lovgivning.
Over  

 for konkurrencelovens klare bestemmelser måtte det derfor kræve særlig  

 lovhjemmel, hvis der skulle gøres begrænsninger i konkurrenceforholdene inden  

 for et givet erhvervsområde - som det f.eks. nu er sket ved lov nr. 257 af  

 19. april 1995 om ændring af loven om udøvelse af lægegerning, hvorved der på  

 baggrund af rådets påbud om ophævelse af de kollegiale reglers bestemmelser  

 om annoncering, jf. ankenævnets førnævnte kendelse af 5. juli 1993, indsættes  

 særlige bestemmelser i denne lov om lægers adgang til at reklamere for deres  

 virksomhed.
I hvert fald bør sådan begrænsning ikke kunne ske alene ved  

 kollegialt fastsatte regler.
 Efter det således anførte finder ankenævnet, at Konkurrencerådet har haft  

 den fornødne hjemmel til at meddele pålæg til klageren som sket, og  

 stadfæster derfor i det hele rådets afgørelse.
 Konkurrencerådets afgørelse af 2. maj 1994 stadfæstes.
 (1) Konkurrencerådet:
