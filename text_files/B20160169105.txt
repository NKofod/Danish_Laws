Bekendtgørelse om særlige uddannelseskrav til besætningen på skibe der anvender gas til fremdrivning I medfør af § 18, stk. 1, nr. 1 og 3, § 24 b, § 25, stk. 4, § 25 b, stk. 1 og 2, § 27, stk. 3, og § 28, stk. 5, i lov om skibes besætning, jf. lovbekendtgørelse nr. 74 af 17. januar 2014, og efter samråd med redernes og de søfarendes organisationer fastsættes følgende:
Kapitel 1 Formål § 1. Denne bekendtgørelse fastsætter uddannelseskravene for skibsførere, officerer og menige søfarende og andet personel, der er tildelt sikkerhedsopgaver om bord på skibe omfattet af IGF-koden1), jf. den internationale konvention om uddannelse af søfarende, om sønæring og om vagthold, 1978, med senere ændringer (STCW-konventionen), reglement V/3.
Anvendelse § 2. Bekendtgørelsen finder anvendelse for søfarende på skibe, der er omfattet af den internationale kode om sikkerhed for skibe, der benytter gas eller andre brændstoffer med lavt flammepunkt til fremdrivning (IGF-koden).
 Stk. 2. Alle søfarende, der er ansat eller beskæftiget om bord, skal i forbindelse med påmønstringen have en af rederiet godkendt skibs- og udstyrsspecifik instruktion i henhold til deres funktion om bord.
 Stk. 3. Søfarende med ansvar for tildelte sikkerhedsopgaver i forbindelse med behandlingen og anvendelsen af eller i forbindelse med nødberedskab for håndtering af brændstof på skibe omfattet af IGF-koden skal være i besiddelse af gyldigt bevis i grundlæggende træning for søfarende om bord på skibe omfattet af IGF koden i henhold til STCW koden afsnit A-V/3 paragraf 1.
 Stk. 4. Skibsførere, maskinmestre og alt personel med umiddelbart ansvar for behandlingen og anvendelsen af brændstoffer og brændstofsystemer på skibe omfattet af IGF-koden skal være i besiddelse af gyldigt bevis i ledelse af operationer på skibe, der anvender gas til fremdrivning omfattet af IGF-koden i henhold til STCW koden afsnit A-V/3 paragraf 2.
Kapitel 2 Mål og indhold Grundlæggende træning for søfarende om bord på skibe omfattet af IGF koden § 3. Målet med kurset er, at den søfarende skal opnå viden, forståelse og færdigheder om arbejdet om bord på skibe omfattet af IGF-koden og således opfylde kravene om træning i overensstemmelse med bilag 1.
Ledelse af operationer på skibe omfattet af IGF-koden § 4. Målet med kurset er, at den søfarende skal opnå viden, forståelse og færdigheder om arbejdet om bord på skibe omfattet af IGF-koden og således  opfylde kravene om træning i overensstemmelse med bilag 2.
Kapitel 3 Forudsætninger § 5. For deltagelse i grundlæggende træning for søfarende om bord på skibe omfattet af IGF koden, jf. § 3, skal den søfarende opfylde de almindelige bestemmelser i henhold til gældende bekendtgørelse om kvalifikationskrav for søfarende og fiskere og om sønærings- og kvalifikationsbeviser for at indgå i dæks-, maskin- eller enhedsbesætningen på et dansk skib.
 § 6. For deltagelse i ledelse af operationer på skibe omfattet af IGF-koden, jf. § 4, skal den søfarende være i besiddelse af gyldigt bevis i grundlæggende kursus, jf. § 3, som beskrevet i bilag 1.
Kapitel 4 Vedligeholdelse af kompetencer § 7. Personer med beviser for kvalifikationer i overensstemmelse med §§ 3 og 4 skal mindst hvert 5. år kunne dokumentere 3 måneders fartstid inden for de seneste 5 år om bord på skibe omfattet af IGF-koden.
 Stk. 2. Personer, der ikke opfylder fartstidskravet i stk. 1, skal gennemføre relevant kursus for fornyelse af beviset.
Kapitel 5 Udbydere af kursus og krav til instruktørers kvalifikationer § 8. Kursusudbydere skal være godkendt af Søfartsstyrelsen i overensstemmelse med gældende bestemmelser for godkendelse og kvalitetssikring m.v. af maritime uddannelser.
§ 9. Kursusudbydere skal sikre, at instruktørerne har de fornødne kvalifikationer til at forestå de anførte kurser.
Dette omfatter både faglige kvalifikationer og kvalifikationer til at forestå instruktion og uddannelse.
 § 10. Kursusudbydere skal på baggrund af de i bilag 1 og 2 anførte kursusmål fastlægge den nærmere kursusplanlægning, herunder varigheden af kurserne, under hensyntagen til kursisternes forudsætninger.
Kapitel 6 Udstedelse og registrering af beviser § 11. Kursusudbyderen udsteder bevis til søfarende, der har gennemført grundlæggende træning for skibe omfattet af IGF-koden.
 Stk. 2. Beviset udformes som anført i bilag 3.
 § 12. Søfartsstyrelsen udsteder bevis til søfarende, der har gennemført udvidet kursus i tjeneste om bord på skibe omfattet af IGF-koden, efter ansøgning via Søfartsstyrelsens elektroniske ansøgningsskema under forudsætning af, at den søfarende efterfølgende har erhvervet mindst 1 måneds godkendt fartstid, som omfatter mindst tre bunkringsoperationer om bord på skibe omfattet af IGF-koden.
 Stk. 2. To af de tre bunkringsoperationer kan erstattes af godkendt simulatortræning i bunkring som en del af uddannelsen som beskrevet i bilag 2.
 Stk. 3. Søfartsstyrelsen udsteder bevis til søfarende, der opfylder betingelserne i § 16, efter ansøgning via Søfartsstyrelsens elektroniske ansøgningsskema.
 Stk. 4. Beviset udformes som anført i bilag 4.
Stk. 5. Ved ansøgning til Søfartsstyrelsen om udstedelse af beviser, eller genpart af bevis, opkræves gebyr, jf.
Søfartsstyrelsens takster for gebyrer.
§ 13. Kursusudbyderen skal registrere udstedelsen af kursusbeviset.
Registreringen skal opbevares i 5 år og indeholde oplysninger om udstedelsesdato eller, hvis denne ikke er kendt, alder, navn og fødselsdato på den søfarende.
 Stk. 2. Kursusudbyderen skal indberette gennemførte kurser til Søfartsstyrelsen ved anvendelse af Søfartsstyrelsens system til digital indberetning.
Kapitel 7 Strafbestemmelse § 14. Overtrædelse af bekendtgørelsen straffes med bøde.
Rederens eller skibsførerens overtrædelse af § 2 straffes med bøde eller fængsel i 1 år.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på unge mennesker under 18 år eller fremkaldt fare herfor eller 2) opnået eller tilsigtet en økonomisk fordel for den pågældende selv eller andre, herunder ved besparelse.
 Stk. 3. Sker der ikke konfiskation af udbytte, som er opnået ved overtrædelsen, skal der ved udmåling af bøde, herunder tillægsbøde, tages særligt hensyn til størrelsen af en opnået eller tilsigtet økonomisk fordel, jf. stk. 2, nr. 2.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Stk. 5. Ved pålæggelse af strafansvar efter stk. 4 anses personer, som er ansat til at udføre arbejde om bord på skibet af andre end rederen, tillige for at være knyttet til rederen.
Er der udstedt overensstemmelsesdokument i henhold til koden om sikker skibsdrift eller certifikat i henhold til konventionen om søfarendes arbejdsforhold til en anden organisation eller person, anses skibsføreren og de søfarende tillige for at være knyttet til den, som dokumentet er udstedt til.
Overgangsbestemmelser § 15. Søfarende omfattet af § 2, stk. 1, skal kunne dokumentation for at have gennemført kravene i § 3 inden for de seneste 5 år.
 § 16. Skibsførere, maskinmestre og alt personel med umiddelbart ansvar for behandlingen og anvendelsen af brændstoffer og brændstofsystemer om bord på skibe omfattet af IGF-koden, der har et gyldigt bevis for ledelse i operationer i gastankskibe (STCW A-V/1-2, paragraf 2), anses for at opfylde kravene i denne bekendtgørelses § 4, når de:
 1) Opfylder de i § 4 fastsatte krav.
 2) Opfylder kravene til bunkringsoperationer som beskrevet i § 6 eller har gennemført mindst 3 losse-/lasteoperationer om bord på et gastankskib.
 3) Har mindst 3 måneders sejltid inden for de seneste 5 år om bord på enten:
a) skibe omfattet af IGF-koden, b) tankskibe, der sejler med last omfattet af IGF-koden, eller c) skibe, der benytter gasser eller andet brændstof med lavt flammepunkt til fremdrivning.
 § 17. Søfarende, der har gennemført et uddannelsesprogram svarende til betingelserne i §§ 3 og 4 før denne bekendtgørelses ikrafttræden, kan ansøge om nyt bevis via Søfartsstyrelsens elektroniske ansøgningsskema.
 Stk. 2. Søfartsstyrelsen udsteder bevis til søfarende, der opfylder betingelserne i §§ 15 og 16 efter ansøgning via Søfartsstyrelsens elektroniske ansøgningsskema.
Kapitel 8 Ikrafttræden § 18. Bekendtgørelsen træder i kraft den 1. januar 2017.
Søfartsstyrelsen, den 15. december 2016 Per Sønderstrup / Malthe Møller Pedersen Bilag 1 Minimumskrav til kompetencer i grundlæggende træning for søfarende om bord på skibe omfattet af IGF-koden Tabel A-V/3-1 Bilag 2 Minimumskrav til kompetencer i ledelse af opertioner på skibe omfattet af IGF-koden Tabel A-V/3-2 Bilag 3 Bevis i grundlæggende træning for søfarende om bord på skibe omfattet af IGF-koden Bilag 4 Bevis for ledelse af operationer på skibe omfattet af IGF-koden 1) Jf. den internationale kode om sikkerhed for skibe der benytter gas eller andre brændstoffer med lavt flammepunkt til fremdrivning (International Code of Safety for Ships using Gases or other Low-flashpoint Fuels), som defineret i SOLAS regel II-1/2.29.
