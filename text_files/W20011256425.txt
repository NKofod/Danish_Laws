Landsskatteretskendelse Advokatomkostninger, opsigelse, krav om merløn A klager for indkomstårene 1996 og 1998 over, at de stedlige  

 skattemyndigheder ikke har godkendt fradrag for udgifter til retssag, hhv.  

 124.625 kr. og 60.123 kr.
Det er oplyst, at klageren er organist, og at han ved siden af driver et  

 mindre landbrug.
I 1978 blev klageren ansat som organist ved X kirke, og i  

 1980 tiltrådte han tillige som organist ved Y kirke.
I 1986 underskrev  

 klageren og menighedsrådene et regulativ vedrørende indholdet af  

 og aflønningen for den pågældende stilling.
I 1987  

 anmodede Y Menighedsråd om omklassificering af organiststillingen i  

 tjenestemændenes lønrammesystem, men stiftsøvrigheden  

 afviste ved skrivelse af 23. juni 1987 anmodningen med bemærkning om,  

 at en sådan klassificering havde til forudsætning, at der til  

 stillingen knyttedes uddannelseskrav mindst svarende til  

 præliminær orgelprøve fra Dansk Musikkonservatorium, et  

 seminarium eller en musikskole.
Menighedsrådet meddelte klageren, at  

 der ikke kunne ske omklassificering af stillingen, og at der ikke kunne gives  

 dispensation fra uddannelseskravet, men at sagen, når uddannelseskravet  

 var opfyldt, ville blive genoptaget.
I juni 1990 bestod klageren organisteksamen og forventede derefter sin  

 stilling omdannet til lønrammestilling med dertil hørende  

 lønforhøjelse.
Menighedsrådene ville imidlertid ikke  

 godkende ansættelse i lønrammestillingen, og der henvistes  

 derved til en række samarbejdsproblemer med klageren.
Det resulterede  

 til sidst i, at klageren den 26. juni 1991 blev sagt op pr. 30. september  

 1991 af de to menighedsråd med fritagelse for tjeneste med  

 øjeblikkelig virkning på grund af samarbejdsvanskeligheder.
Indtægten som organist udgjorde i 1991 53.487 kr.
Klageren har i  

 1991 herudover haft indkomst fra forskellige menighedsråd samt dagpenge  

 fra FTF-A.
 Klageren havde fra før opsigelsen den 26. juni 1991 og i tiden  

 derefter søgt at få menighedsrådene til at anerkende, at  

 menighedsrådene havde givet et tilsagn om opnormering af stillingen som  

 organist, samt at afskedigelsen på grund af samarbejdsvanskeligheder  

 var ugyldig og ikke materielt saglig.
I februar 1992 indgik organistforeningen og menighedsrådene et  

 forlig.
Forliget medførte at menighedsrådene i et  

 stillingsopslag den 28. marts 1992 præciserede, at "rådene i  

 strid med tidligere afgivne løfter til den honorarlønnede  

 organist, har undladt at effektuere den af Kirkeministeriet godkendte  

 omdannelse af organiststillingen til lønrammestilling i organistens  

 ansættelsesperiode". Der blev ikke rejst noget økonomisk krav  

 ved dette møde.
Fra juni 1991 til medio juni 1992 fik klageren bistand fra advokat til  

 drøftelserne med menighedsrådene, Kirkeministeriet m.v. omkring  

 afskedigelsen og den manglende omkvalificering af stillingen.
Advokaten  

 forespurgte den 4. juni 1992 Kirkeministeriet, om afskedigelsen var sket  

 efter gældende regler.
Kirkeministeriet meddelte ved brev af 25. juni  

 1992, at det var ministeriets opfattelse, at menighedsrådene i  

 forbindelse med afskedigelsen af klageren havde fulgt reglerne i ministeriets  

 cirkulære af 10. juli 1985.
De. 11. april 1993 rettede klageren igen henvendelse til Kirkeministeriet  

 vedrørende afskedigelsen.
Kirkeministeriet svarede, at det lå  

 uden for ministeriets kompetence at træffe afgørelse om,  

 hvorvidt en afsked var ugyldig, og at spørgsmålet  

 henhørte under domstolene.
 I foråret 1993 blev spørgsmålet indbragt for  

 ombudsmanden, som afviste sagen på grund af fristoverskridelse.
Den 24. marts 1994 fremsatte klageren herefter over for  

 menighedsrådene et erstatningskrav for uberettiget, ulovlig og ugyldig  

 afskedigelse.
Erstatningskravet udgjorde 1.285.000 kr., og det var begrundet  

 med løftebrud, forligsbrud, chikane, injurier, tort og uberettiget  

 afskedigelse.
Den 8. november 1994 anlagde klageren ved byretten sag mod X og Y  

 Menighedsråd med påstand om betaling af erstatning på  

 1.285.000 kr. på grund af uberettiget afskedigelse m.v.
Klageren antog  

 i den forbindelse en advokat.
I 1995 blev erstatningskravet ændret til  

 237.874 kr., som senere igen ændredes til et krav på 179.999,37  

 kr.
Klageren gjorde gældende, at afskedigelsen var formelt ugyldig,  

 ligesom den var materielt usaglig.
Menighedsrådene var pligtige til at  

 betale klageren erstatning for hans tab ved, at de trods tidligere  

 løfte og efterfølgende godkendelse fra Kirkeministeriet ikke  

 havde gennemført opnormeringen af organiststillingen til en  

 lønrammestilling, og at der efter det foreliggende ikke var tvivl om,  

 at menighedsrådene havde stillet klageren i udsigt, at stillingen ville  

 blive begæret omklassificeret, når han havde bestået den  

 præliminære orgeleksamen, og således opfyldte de  

 uddannelsesmæssige krav.
Det blev ligeledes gjort gældende, at  

 menighedsrådene skulle betale en erstatning/godtgørelse på  

 150.000 kr., dels fordi opsigelsen måtte tilsidesættes som  

 ugyldig på grund af formelle mangler, dels fordi opsigelsen ikke havde  

 været tilstrækkeligt sagligt begrundet.
Ved dom af 10. april 1997 udtalte byretten, at retten efter en samlet  

 bedømmelse af forløbet i sagen fra afskedigelsen og frem til  

 stævningens indgivelse fandt, at der var udvist en sådan  

 passivitet vedrørende fremsættelse af økonomisk krav over  

 for menighedsrådene og efterfølgende indgivelse af  

 stævning herfor, at klageren var afskåret fra at gøre et  

 sådant krav gældende.
Menighedsrådene frifandtes derfor, og  

 klageren skulle herefter betale modparten 10.000 kr. i omkostninger.
 Afgørelsen blev herefter anket til Østre Landsret, som i  

 1998 stadfæstede byrettens afgørelse, ligesom klageren blev  

 dømt til at betale modparten 12.500 kr. i omkostninger for  

 landsretten.
Den 28. september 1999 skrev klagerens repræsentant til  den  

 kommunale skatteforvaltning og anmodede om, at klagerens skattepligtige  

 indkomst for indkomstårene 1996 og 1998 blev ændret med  

 henholdsvis 124.625 kr. og 60.123 kr. eller i alt 184.748 kr.  

 vedrørende fradrag for omkostninger til retssagen vedrørende  

 uberettiget afskedigelse.
Repræsentanten henviste i den forbindelse til  

 Landsskatterettens afgørelser, optrykt i LSR I, 1972 nr. 6-170 og TfS  

 1990-493. Omkostningerne udgjorde ifølge indsendt dokumentation  

 184.748,83 kr.
Den kommunale skatteforvaltning imødekom ikke anmodningen om  

 ændring af klagerens indkomst for årene 1996 og 1998 med henblik  

 på fradrag for omkostninger ved førelse af retssagen.  

 Skatteforvaltningen kunne således ikke godkende anmodningen, idet  

 udgiften ikke ansås for afholdt for at erhverve, sikre og vedligeholde  

 indkomsten, jf. statsskattelovens § 6, stk. 1, litra a.
Forvaltningen havde  

 herved henset til, at 1. del af sagen efter det oplyste vedrørte  

 klagerens forventede indplacering i en anden lønramme, at klageren  

 ikke havde haft en advokat knyttet til forhandlingerne om  

 lønindplacering før afskedigelsen i juni 1991, at 2. del af  

 sagen fra juni 1991 til advokaten fratrådte juni 1992, udelukkende  

 vedrørte advokatens forhandlinger og brevveksling med  

 Menighedsråd, Kirkeministeriet og Stiftsøvrigheden om  

 menighedsrådenes fremgangsmåde ved afskedigelsen, at klageren  

 ifølge den gældende overenskomst havde modtaget den rette  

 løn i opsigelsesperioden, at advokaten havde oplyst, at klageren havde  

 fået den løn, som han havde krav på i henhold til den  

 gældende overenskomst, at  3. del af sagen vedrørte det forhold,  

 at klageren personligt den 24. marts 1994 havde fremsat et økonomisk  

 krav på erstatning på 1.285.000 kr. til dækning af  

 løftebrud, forligsbrud, chikane, injurier og tort, at klageren  

 først genantog advokaten, efter at han havde anlagt civilt  

 søgsmål, samt at klageren i juni 1995 nedsatte sit krav til  

 237.874 kr. eller mindre, således at erstatningen udgjorde 150.000 kr.  

 og 87.874 kr. til dækning for det tab, som klageren mente at have haft  

 i perioden juli 1990 til september 1991, fordi Menighedsrådene havde  

 undladt at opnormere stillingen.
 Skatteforvaltningen fandt på baggrund af ovenstående ikke, at  

 udgifterne til egen advokat var afholdt for at sikre, erhverve og  

 vedligeholde indkomstgrundlaget i 1991, men måtte anses for at  

 angå indtjeningsevnen i en ubestemt årrække fremover.  

 Advokatens medvirken havde ikke haft til formål at opnå en  

 fortsat erhvervelse af indtægten i 1991, men udelukkende et  

 spørgsmål om, hvorvidt menighedsrådene var bundet af en  

 tilladelse fra Kirkeministeriet til at foretage en ny indplacering af  

 organiststillingen ved kirken, og om formalia var overholdt ved  

 gennemførelsen af afskedigelsen.
Advokatens medvirken ved det civile søgsmål ansås  

 heller ikke for afholdt for at sikre, erhverve og vedligeholde indkomsten,  

 idet der allerede i  februar 1992 blev indgået forlig mellem parterne  

 (Organistforeningen og Menighedsrådene), således at afskedigelsen  

 blev accepteret, mod at menighedsrådene udsendte en erklæring om,  

 at man havde "undladt at effektuere den af Kirkeministeriet godkendte  

 omdannelse af organiststillingen til lønrammestilling i organistens  

 ansættelsesperiode.
Det er rådenes hensigt at lignende usikkerhed  

 omkring stillingens klassificering ikke gentager sig".
Forvaltningen anførte videre, at af de to afgørelser, som  

 klagerens repræsentant havde henvist til, dels vedrørte at en  

 ansat anlagde sag på grund af uberettiget afskedigelse uden løn.  

 Civilretten fandt, at den ansatte havde misligholdt  

 ansættelsesforholdet, og derfor ikke var berettiget til løn i en  

 opsigelsesperiode på 3 måneder.
Landsskatteretten fandt, at  

  afholdelsen af advokatudgifterne havde haft en sådan relation til  

 indkomsterhvervelsen, at de kunne fradrages.
Kendelse TfS 1990.493  

 vedrørte det forhold, at en ansat blev afskediget og mente, at han i  

 den forbindelse var berettiget til en pension.
Der blev indgået forlig  

 med arbejdsgiveren, og advokatudgifterne til forligsforhandlingerne blev  

 godkendt fratrukket, idet Landsskatteretten fandt, at udgifterne var afholdt  

 i en afskedigelsessituation for at få tilsikret sig en pensionsordning,  

 som han mente, at der var givet ham tilsagn om.
 Det fremgår af ovenstående kendelser, at kravene mod  

 arbejdsgiverne er fremsat i umiddelbar forlængelse af afskedigelsen, og  

 retten har derved vurderet, at afholdelsen af udgifterne i den første  

 kendelse vedrører den aktuelle indtægtserhvervelse, og i den  

 anden at han bevarer en allerede opnået indtægtsmæssig  

 position, og der godkendes derfor fradrag.
 Forvaltningen fandt, at sagerne ikke var sammenlignelige med  

 nærværende sag, hvor klageren ikke i umiddelbar tilknytning til  

 afskedigelsen havde fremsat et økonomisk krav for løn og  

 uberettiget fyring for det pågældende indkomstår eller  

 afholdt advokatudgifter i forbindelse med konflikten inden afskedigelsen.  

 Forvaltningen anførte således, at  klagerens forhandlinger med  

 menighedsrådene og Kirkeministeriet m.v. i perioden 1988 og frem til  

 marts 1994 juni 1992 var en diskussion om, hvorvidt klageren kunne  

 aflønnes som uddannet organist, selvom han ikke havde bestået  

 organisteksamen, og om klageren var blevet lovet en anden  

 lønindplacering efter at have bestået organisteksamen, samt om  

 reglerne ved afskedigelsen havde fulgt de gældende regler, at klageren  

 i opsigelsesperioden havde modtaget løn og godtgørelse efter  

 reglerne i den pågældende overenskomst, samt at klageren ikke  

 havde afholdt udgifter til advokat i forbindelse med sin  

 lønindplacering i ansættelsesperioden.
 Klagerens afholdelse af advokatudgifter 5-7 år efter, at han havde  

 fratrådt stillingen, kunne ikke anses for at være afholdt for at  

 erhverve sikre eller vedligeholde indkomsterne i de omhandlede år.
Til støtte for nægtelsen af fradrag henviste forvaltningen  

 videre til Østre Landsrets dom af 29. marts 1960, LSRM 1962.142, hvor  

 der blev nægtet fradrag for procesomkostninger i en sag, hvor en ansat  

 havde anlagt sag mod sin arbejdsgiver, fordi han ikke var blevet indplaceret  

 i den lønklasse, som han mente sig berettiget til.
Landsretten fandt  

 ikke, at udgifterne kunne anses for afholdt til at erhverve, sikre og  

 vedligeholde indkomsten, alene i den til grund for den påklagede  

 ansættelse liggende indtægtsperiode (1960), men som  

 vedrørende klagerens lønmæssige placering i  

 almindelighed, og derfor måtte anses for at angå indtjeningsevnen  

 i en ubestemt årrække fremover.
Denne afgørelse blev  

 herefter påklaget til skatteankenævnet.
Klagerens  

 repræsentant anførte over for skatteankenævnet, at  der i  

 henhold til den tidligere indsendte anmodning skulle godkendes fradrag for  

 omkostningerne ved retssagen.
Repræsentanten anførte til  

 støtte herfor, at selvom byretten og Østre Landsret ikke havde  

 taget stilling til det, på grund af passivitet, var det  

 repræsentantens opfattelse, at der var tale om en ubegrundet  

 afskedigelse.
Når der er tale om en ubegrundet afskedigelse, ville  

 sagsøgte enten have fået sin stilling igen, eller fået en  

 erstatning på det fremsatte krav (150.000 kr.). Ligeledes var der rejst  

 krav om for lidt i løn, det vil sige manglende lønramme.  

 Repræsentanten henviste i den forbindelse til Landsskatterettens  

 kendelser, 1972-6-170 og 1979-2-473, hvor der i den ene således var  

 tale om en kassedame, som fik fradrag for advokatudgifterne, selv om der ikke  

 var tale om en ulovlig afskedigelse.
Repræsentanten mente, at den  

 afgørelse kunne sammenlignes med nærværende sag.
I den  

 anden kendelse fik skatteyderen fradrag for udgifterne, selvom der var tale  

 om et lønklassespørgsmål.
Repræsentanten henviste i  

 den forbindelse videre til kendelse i TfS 1989-424, som også gav  

 fradrag for udgifterne til advokaten pga. bestræbelserne på at  

 fastholde det hidtidige indkomstgrundlag.
 Skatteankenævnet har stadfæstet den kommunale  

 skatteforvaltnings afgørelse.
 Nævnet har herved konstateret, at udgiften til advokat ifølge  

 faktura af 28/5-96 ikke er 40.000 kr., men 38.592,50. Udgifterne udgør  

 derfor ikke sammenlagt 184.748 kr., men i alt 183.340,33 kr.
Skatteankenævnet har herefter anført, at det af  

 statsskattelovens § 4 fremgår, hvilke indtægter, der er  

 skattepligtige, og af § 5, hvilke der er skattefri.
Erstatninger omtales ikke  

 her, men af Lærebog om indkomstskat af Ole Bjørn, Linda Hulgaard  

 m.fl. fremgår herom:
"Udbetales erstatninger som løbende ydelser, vil den være  

 skattepligtig som almindelig indkomst, uanset hvad den løbende ydelse  

 tjener som erstatning for.
Dette følger af statsskattelovens § 4, stk.  

 1, litra c.
Udbetales erstatningen derimod som et engangsbeløb,  

 må den skatteretlige behandling for modtageren være  

 afhængig af, hvilke tab eller hvilken skade erstatningen skal  

 være kompensation for".
" Skal engangserstatningen derimod kompensere f.eks.  invaliditet eller  

 tabet af mere ubestemte formueinteresser, vil erstatningen være  

 skattefri, jf.
Thøger Nielsen 1.c. 659 og LV 1993 A.B.4.4. F.eks. er  

 erstatninger for svie og smerte, tort, varigt mén og forstyrrelse af  

 stilling og forhold skattefri.
Dog vil muligvis en del af erstatningen for  

 forstyrrelse  af stilling og forhold kunne være skattepligtig som  

 almindelig indkomst i det omfang, den kan anses for at kompensere tabet af  

 løn- og erhvervsindkomst." Skatteankenævnet har således anført, at ifølge  

 praksis er engangserstatninger for svie og smerte, tort, varigt mén og  

 forstyrrelse af stilling og forhold skattefri.
Dog vil muligvis en del af  

 erstatningen for forstyrrelse af stilling og forhold kunne være  

 skattepligtig som almindelig indkomst i det omfang, den kan anses for at  

 kompensere tabet af løn- og erhvervsindkomst.
Hjemlen til at fratrække udgifter i den skattepligtige indkomst  

 findes i statsskattelovens § 6, stk. 1, litra a.
Ifølge § 6, stk. 1,  

 litra a, kan de udgifter, som i årets løb er anvendt til at  

 erhverve, sikre og vedligeholde indkomsten fratrækkes.
Heraf kan  

 udledes, at forudsætningen for fradrag er, at indkomsten er  

 skattepligtig.
Nævnet kan derfor fastslå, at i det omfang  

 advokatudgifterne knytter sig til skattefri indkomster, kan fradrag ikke  

 godkendes.
 Af eksempler på afgørelser vedrørende advokatudgifter  

 har skatteankenævnet henvist til LSR 1972-6-170, LSR 1979-2-473, LSR af  

 29/3 1960 (LSRM 1962.142), TfS 1989-424.
Skatteankenævnet har herefter anført, at det fremgår af  

 de foreliggende oplysninger, at menighedsrådene ifølge  

 Kirkeministeriet har fulgt reglerne for afskedigelse, og at klageren har  

 fået løn i opsigelsesperioden.
Den 24/3-94 krævede  

 klageren erstatning for uberettiget, ulovlig og ugyldig afskedigelse i 1991,  

 som begrundedes med: Løftebrud, forligsbrud, chikane, injurier, tort  

 og uberettiget afskedigelse.
Efterfølgende ændredes kravet til  

 erstatnings- /godtgørelsesbeløb i anledning af opsigelsen, som  

 klageren anså for ugyldig og materielt usaglig, samt for  

 løftebrud ved ikke at have opnormeret stillingen.
Det er nævnets opfattelse, at erstatninger af den omhandlede art  

 ikke er skattepligtige, i hvert fald ikke kravet på 150.000 kr.
Det  

 følger heraf at udgifter afholdt i den forbindelse ikke er  

 fradragsberettigede.
En evt. erstatning for løftebrud ville muligvis  

 være skattepligtig, fordi "den anses for at kompensere tabet af  

 løn- og erhvervsindkomst". At en eventuel erstatning vil være  

 skattepligtig medfører imidlertid ikke ubetinget, at udgifterne til  

 erhvervelsen heraf også kan fratrækkes.
 I LSR af 29. marts 1960, LSRM 1962.142, fandt Landsskatteretten, at  

 udgifterne ikke kunne anses for afholdt til at erhverve, sikre og  

 vedligeholde indkomsten alene i den til grund for den påklagede  

 ansættelse liggende indtægtsperiode (1960), men som  

 vedrørende klagerens lønmæssige placering i  

 almindelighed, og derfor måtte anses for at angå indtjeningsevnen  

 i en ubestemt årrække fremover.
Vedrørende denne afgørelse har klagerens repræsentant  

 bl.a. fremført, at der er sket meget siden 1960 og at f.eks.
LSR  

 1979-2-473 passer bedre til denne sag.
Hertil har nævnet  

 bemærket, at Landsskatteretten i 1979-2-473  netop kommer til samme  

 afgørelse - altså at udgiften ikke er fradragsberettiget.  

 Praksis har således ikke ændret sig i den periode.
Nævnet har videre anført, at klagerens ønsker/krav om  

 opnormering er startet tilbage i 1987 og er ikke en følge af  

 afskedigelsen.
Det er nævnets opfattelse, at udgifterne til advokaten  

 vedrører spørgsmålet om, hvorvidt menighedsrådene  

 var forpligtet til at foretage en ny indplacering, og at  

 spørgsmålet derfor angår indtjeningsevnen i en ubestemt  

 årrække, jf.
LSR af 29. marts 1960 og LSR 1979-2.473. Den eneste  

 årsag til at beløbet kan opgøres konkret er, at klageren  

 er afskediget.
 Nævnet har videre anført, at det kan konstateres, at  

 udgifterne til advokat er afholdt i perioden fra 1996 til 1998, og at 84.625  

 kr. er forfaldent i 1997. Hvis udgifterne er fradragsberettigede på  

 forfaldtidspunktet, vedrører de ikke alene 1996 og 1998, men  

 også indkomståret 1997.
Skatteankenævnet har videre anført, at muligheden for  

 genoptagelse af skatteansættelserne findes i skattestyrelseslovens § 34  

 og § 35. Denne lov gælder for indkomståret 1997 og senere  

 år.
For indkomståret 1996 og tidligere år kunne den  

 kommunale skattemyndighed også genoptage en skatteansættelse  

 inden for 3-års fristen, når den skattepligtige fremlægger  

 nye oplysninger, jf. den tidligere skattestyrelseslovs § 4. For  

 indkomståret 1996 og tidligere år gælder der også en  

 3 års frist.
Kompetencen til at genoptage ansættelser for  

 indkomståret 1996 og tidligere år efter 3 års fristen er  

 henlagt til told- og skatteregionen, som har kompetencen til, "når  

 forholdene i særlig grad taler derfor", at genoptage  

 ansættelsen.
 Hvis fradragene er afholdt vedrørende en indkomst, som beskattes i  

 indkomståret 1991, har skatteforvaltningen således ikke  

 kompetence til at genoptage ansættelsen, jf. skattestyrelseslovens §  

 4.
 Klagerens repræsentant har over for Landsskatteretten  

 påstået, at der godkendes fradrag for omkostningerne ved  

 førelse af retssagen.
Repræsentanten har til støtte herfor anført, at der er  

 tale om en ulovlig afskedigelse, selvom retten ikke har taget stilling til  

 det.
Og det rejste krav er en erstatning for ubegrundet fyring, det vil sige,  

 at der er manglende indtjening, som det rejste krav skulle erstatte, jf.
LSR  

 1972 nr. 6-170 og TfS 1989.424.
Repræsentanten er ikke enig i det af skatteankenævnet  

 anførte om, at udgifterne ikke er fradragsberettigede, idet de  

 angår indtjeningsevnen.
Repræsentanten har herved henvist til det  

 tidligere anførte over for skatteankenævnet.
 Landsskatteretten skal udtale:
 Udgifter til advokatbistand kan fradrages, såfremt bistanden  

 vedrører erhvervelsen af indtægter, som skal medregnes ved  

 indkomstopgørelsen, eller afholdelsen af udgifter, som kan fradrages  

 ved indkomstopgørelsen, jf. statsskattelovens § 6, stk. 1, litra a.  

 Såfremt bistanden vedrører rene formuedispositioner eller  

 formuesfæren/indkomstkilden, kan udgifterne ikke fradrages.
Retten finder, at klagerens krav på 150.000 kr. vedrørende  

 tilsidesættelse af opsigelsen på grund af formelle mangler,  

 således at afskedigelsen efter hans opfattelse var ugyldig, må  

 anses for et krav om en tort-lignende erstatning, der efter praksis ville  

 være skattefri.
Retten finder derfor, at ingen del af advokatudgifterne  

 vedrørende dette krav er fradragsberettiget.
Retten finder derimod, at  

 klagerens krav på 29.999,37 kr. vedrørende merløn i tiden  

 1. juli 1990 - 30. september 1991 er at anse for almindelig skattepligtig  

 indkomst, hvorfor advokatudgifterne for så vidt angår dette  

 beløb må anses for at være fradragsberettiget i  

 medfør af statsskattelovens § 6 a.
Retten er imidlertid enig med  

 skatteankenævnet i, at advokatudgifterne i 1996 og 1998 udgør  

 henholdsvis 123.217 kr. og 60.123 kr., eller i alt 183.340 kr., således  

 at fradraget på 30.556 kr. må fordeles forholdsmæssigt  

 på disse år med henholdsvis 20.536 kr. og 10.020 kr.
 De påklagede ansættelser for indkomstårene 1996 og 1998  

 nedsættes derfor med henholdsvis 20.536 kr. og 10.020 kr.
