Opfølgning til 2015-21. Borgernes ret til at anvende Offentlig Digital Post og modtagelseskapaciteten i postløsningen Ved brev af 23. november 2015 med notat af samme dato orienterede Digitaliseringsstyrelsen mig om status for modtagelseskapaciteten i Offentlig Digital Post.
 Af notatet fremgik følgende:
 Som opfølgning på ombudsmandens udtalelse af 2. maj 2015 ønsker Digitaliseringsstyrelsen herved at orientere om status for modtagelseskapaciteten i Digital Post:
Digitaliseringsstyrelsen har udarbejdet et forslag til lov om ændring af lov om Offentlig Digital Post med det formål at sikre overensstemmelse mellem lovgrundlaget og de faktiske muligheder i Digital Post, som borgere og virksomheder har for at sende digital post til myndigheder.
Lovforslaget er sendt i høring den 20. november 2015 med høringsfrist den 18. december 2015.
 Den foreslåede lovændring og tilhørende bekendtgørelse forventes fremsat ultimo februar 2016 med ikrafttrædelse 1. juli 2016. Det foreslåede ikrafttrædelsestidspunkt er i overensstemmelse med regeringens målsætning om, at ny lovgivning, der har virkning for erhvervslivet, skal træde i kraft enten den 1. juli eller den 1. januar.
 Lovændringen foreslås gennemført som en udvidelse af den eksisterende bemyndigelse i lovens § 11, stk. 1. Lovændringen betyder, at begrænsninger i filstørrelser og antal af filer pr. meddelelse fremover kan fastsættes administrativt og dermed procesbesparende og ligeledes senere ændres administrativt, hvis der opstår behov herfor.
 Lovens § 8 foreslås ændret således, at bestemmelsen udover henvisningen til lovens § 9, tillige henviser til regler fastsat i medfør af den foreslåede ændring i § 11, stk. 1.
 Lovens § 7 foreslås ændret svarende til den foreslåedes ændring af § 8, idet der ligeledes i Digital Post er en begrænsning i filstørrelse og antal filer, som en myndighed kan sende og modtage.
De eksakte angivelser af filstørrelser foreslås fastsat ved bekendtgørelse, der sendes i høring samtidig med høring over lovændringen.
Skematisk kan filstørrelserne og antal vedhæftede filer vises således:
Borgere og virksomheder kan altid sende 10 MB inkl. 10 filer til myndigheder.
Herudover kan Digital Post håndtere op til 60 MB inkl. 10 filer på borgerdelen og op til 40 MB inkl. 10 filer på virksomhedsdelen.
 Forskellen i MB størrelse  ud over 10 MB  som borgere kan sende til myndigheder, i forhold til den filstørrelse, som virksomheder kan sende, beror på, at Digital Post anvender forskellige tekniske snitflader på henholdsvis borger.dk og virk.dk.
Forskellen i MB størrelse mellem henholdsvis afsendelse (40MB/60MB) og modtagelse (99,5 MB) beror på tekniske forhold i Digital Post løsningen.  Den 30. november 2015 meddelte jeg Digitaliseringsstyrelsen, at jeg ikke foretog mig mere.
 Jeg sendte en kopi af mit brev til Finansministeriet vedlagt en kopi af Digitaliseringsstyrelsens brev af 23. november 2015 med vedhæftet notat.
