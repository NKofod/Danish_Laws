Nr BTL 190 Betænkning over Forslag til lov om ændring af lov om støtte til forbedring  

 af strukturen og effektiviteten i jordbruget og om ophævelse af lov om  

 økologisk jordbrugsproduktion og lov om tilskud til skovforbedrende  

 foranstaltninger   

 Nr L 190 1992-93, 1. samling Afgivet af Landbrugs- og Fiskeriudvalget Afgivet: 19930604 Udvalget har behandlet lovforslaget i en række møder og har herunder stillet spørgsmål til landbrugsministeren, som denne har besvaret skriftligt og i samråd.
To redegørelser fra landbrugsministeren er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Danmarks Naturfredningsforening, Dansk Erhvervsjordbrug, Dansk Familielandbrug, Dansk Skovforening, De danske Landboforeninger, De Samvirkende Sønderjyske Husmands- foreninger, Forbrugerrådet, Friluftsrådet, Fyns Amt, Fælleslandboforeningen for Nordslesvig, Fællesudvalget for Økologisk og Biodyna- misk Jordbrug, Landsforeningen Økologisk Jordbrug, Sønderjyllands Amtsråd, Udvalget for teknik og miljø, Vestsjællands Amtskommune, Vestsjællands Landboretudvalg, Viborg Amtsråd.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et mindretal inden for flertallet (Venstres og Det Konservative  

 Folkepartis medlemmer af udvalget) bebudede i forbindelse med 1. behandling  

 af lovforslaget at ville fremkomme med et ændringsforslag, der gav danske  

 landmænd mulighed for at udnytte EF's ophørsordning (førtidspensionering).
 Imidlertid har landbrugsministeren ved efterfølgende forhandlinger med  

 landbruget og ved endelig aftale mellem ministeren og dele af landbruget den  

 6. april 1993 tilkendegivet at ville forhandle en ophørsordning med  

 landbrugets organisationer.
Fra Venstres og Det Konservative Folkepartis side hilses med tilfredshed,  

 at ministeren nu har tilkendegivet at ville udnytte EF's medfinansiering til  

 en ophørsordning.
Venstre og Det Konservative Folkeparti havde dog hellere  

 set, at det havde været muligt at medtage ordningen allerede nu, så ældre  

 landbrugere havde mulighed for at planlægge en eventuel afvikling af deres  

 bedrift.
Et andet mindretal inden for flertallet (Socialistisk Folkepartis  

 medlemmer af udvalget) konstaterer, at det nu ligger klart, at økologisk  

 landbrug, når dette lovforslag vedtages, får styrket sin position i det  

 fremtidige landbrug.
Nu er misforholdet i tilskudsbeløbene fjernet til fordel  

 for økologisk landbrug, som hermed får en fortjent håndsrækning.
 Som det fremgår af lovforslaget, opnås der nu også mulighed for at give  

 støtte til 12 meter brede sprøjtefri zoner langs vandløb, levende hegn og  

 skovbryn efter udpegning fra amterne.
 Muligheden for fremtidig prioritering af hensynet til områder med  

 begrænsede grundvandsressourcer vil også være til stede.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Lovforslaget er efter  

 mindretallets opfattelse udtryk for en politisk drømmeplanlægning af  

 virkeligheden.
Drømmeplanlægningen bliver med lovforslagets vedtagelse et  

 aktivt redskab i hænderne på bureaukrater, embedsmænd og miljøflippere til at  

 styre, planlægge og forme fremtiden.
 Der planlægges, styres og kontrolleres for meget på Christiansborg.  

 Efterhånden overlades intet til frie borgeres egen opfindsomhed og  

 driftighed, men fortælles borgerne på baggrund af ekspertudsagn, rapporter,  

 betænkninger m.v.
Loven er som helhed udtryk for en kraftig politisering af landbruget.
Det  

 er og bliver ønsketænkning, at den økologiske landbrugsproduktion nogen sinde  

 vil kunne komme til at udgøre en væsentlig produktion i Danmark.
Det kan kun lade sig gøre at drive økologisk produktion med tilskud fra  

 det offentlige.
Dette tilskud betales af forbrugerne (skatteyderne) og af  

 dem, som kan finde ud af at drive landbrug på normal vis.
Det fremgår også af bemærkningerne til lovforslaget, at de offentlige  

 tilskud til den økologiske produktion medfører et kunstigt stort udbud af  

 økologiske varer på markedet med faldende priser til følge.
Derfor skal der  

 ydes yderligere tilskud som kompensation for indkomsttabet.
Den onde cirkel  

 er i gang.
De statsfinansielle konsekvenser af lovforslaget er da også store.
Hvor  

 det i dag ikke koster noget, skal bevillingerne op på 120 mio. kr. i 1996.  

 Der sker herved et ressourcespild og et velstands- og velfærdstab på et  

 tilsvarende beløb.
Det, som tilhængerne af planøkonomien aldrig har forstået og aldrig vil  

 forstå, er, at udbud og efterspørgsel bestemmer pris og mængde på det frie  

 marked.
Denne selvregulerende mekanisme sættes ud af drift med en central  

 planlægning af produktionen, som for enhver pris skal understøttes af  

 tilskud.
 Den centrale planlægning af landbrugsproduktionen, herunder de massive  

 tilskud til landbrugsproduktionen, har allerede ødelagt meget for landbruget  

 og vil på lidt længere sigt ødelægge landbrugsproduktionen helt.
De enorme tilskud, som styrer dansk landbrug, medfører en forfejlet  

 anvendelse af de knappe ressourcer, som er til stede.
Den centrale  

 planlægning af såvel produktionen som af økonomien er altødelæggende for  

 landbruget.
Alle så, hvordan det gik i Østeuropa.
Landbruget har brug for at være i fred.
Landbruget trives bedst i frihed.  

 Det vil sige fred og ro til at producere under forhold, der ikke er  

 konkurrenceforvridende, og uden politisk indblanding.
Det bedste var at gå i den modsatte retning af dette lovforslag, nemlig at  

 afvikle de forskellige støtte- og tilskudsordninger.
Den naturlige balance,  

 som kun findes på et frit marked, vil være en garanti for, at der til  

 stadighed produceres det rigtige antal varer til den lavest mulige pris.  

 Folketinget skal derfor trække i en retning, der er modsat den retning, som  

 dette lovforslag lægger op til.
 Fremskridtspartiet er derfor ikke ked af at måtte indstille lovforslaget  

 til forkastelse.
Erling Christensen (S) Eva Fatum (S) Bjarne Laustsen (S) Henrik Dam  

 Kristensen (S) Henning Nielsen (S) nfmd.
Henning Gjellerod (S) Birthe  

 Hansen (SF) Jens Thoft (SF) Rønholt (KF) Grove (KF) Mejdahl (V) Sønderby  

 (V) fmd.
Tørnæs (V) Niels Højland (FP) Hans Larsen-Ledet (RV) Lysholm  

 Christensen (KRF) Svend Aage Jensen (CD) Bilag København, den 3. juni 1993 To redegørelser fra landbrugsministeren Folketingets Landbrugs- og Fiskeriudvalg Christiansborg I fortsættelse af mit svar på udvalgets spørgsmål  

 vedrørende forslag til lov om ændring af lov om støtte til forbedring af  

 strukturen og effektiviteten i jordbruget og om ophævelse af lov om økologisk  

 jordbrugsproduktion og lov om tilskud til skovforbedrende foranstaltninger, L  

 190, skal jeg oplyse, at det er min hensigt i en første fase at tilrettelægge  

 gennemførelsen af EF's landbrug/miljøforanstaltninger (RFO 2078/92) efter  

 nedenstående hovedretningslinier.
 Det er i overensstemmelse med RFO 2078/92 en forudsætning for ydelse af  

 tilskud, at forpligtelsen til ekstensivering eller økologisk jordbrugsdrift  

 påtages for en periode af mindst 5 år.
1. Økologisk jordbrug Der ydes et årligt tilskud, som i 1994 udgør ca. 1.400 kr. pr. ha.
Af  

 dette beløb udgør 750 kr., der ydes for hver ha areal i omdriften, dækning  

 for anvendelse af de økologiske principper, herunder for at der ikke anvendes  

 pesticider.
Restbeløbet, der anslås til 650 kr., ydes for hver ha areal, der  

 kræver tilførsel af gødning.
Dette beløb er kompensation for den nedsættelse  

 af gødningsforbruget, der normalt følger med omlægning til økologisk drift.
 Disse beløb ydes såvel til jordbrugere, der påtager sig at omlægge til  

 økologisk jordbrug, som til jordbrugere, der opretholder en allerede omlagt  

 økologisk drift.
 Herudover ydes der i de to første år af omlægningsperioden et særligt  

 supplerende omlægningstilskud, der i 1994 udgør 300 kr. pr. ha areal i  

 omdriften.
De angivne beløb er beregnet under hensyn til driftsforholdene før  

 gennemførelsen af EF's reform af landbrugspolitikken, og beløbene vil blive  

 reguleret i overensstemmelse med gennemførelsen af EF's landbrugsreform.
De  

 på det foreliggende grundlag anslåede tilskudsbeløb er angivet i bilaget.  

 Reguleringen vil blive gennemført således, at tilskud til økologisk jordbrug  

 fastholdes på samme relative niveau i forhold til tilskud til ekstensivering  

 inden for konventionelle bedrifter.
Der kan eventuelt blive tale om at  

 differentiere tilskuddene efter bonitetsklasser.
 I lighed med hvad der vil gælde for ekstensivering inden for  

 konventionelle landbrug, jf. nedenfor, vil der endvidere blive mulighed for  

 at yde tilskud til omlægning til vedvarende græs inden for økologiske  

 bedrifter.
 Den nye tilskudsordning agtes iværksat for økologisk jordbrug med virkning  

 fra 1. januar 1994. Bedrifter, der inden 1. januar i et kalenderår har  

 påtaget sig en forpligtelse til økologisk drift i mindst 5 år, vil være  

 berettiget til de nye tilskud, der vil blive udbetalt med halvdelen i marts  

 måned og halvdelen i oktober måned hvert år.
 Bedrifter, der allerede er under omlægning til økologisk jordbrug, vil  

 kunne vælge at tilslutte sig nyordningen for en 5-års-periode, idet tilskud,  

 der er udbetalt under den hidtidige ordning, vil blive modregnet i de nye  

 tilskud, således at det samlede tilskud i omlægningsperioden ikke kan  

 overstige summen af de nye tilskud.
 Ordningen vil blive evalueret senest i 1995.
Jeg kan endvidere oplyse, at jeg finder, at økologiske bedrifter, der i  

 kraft af det særlige autorisations- og kontrolsystem kan oppebære merpriser  

 på økologiske produkter, bør bære en del af udgifterne til denne kontrol.
Det  

 er derfor min hensigt at opkræve indtil halvdelen af de særlige  

 autorisations- og kontroludgifter, der er forbundet med den økologiske  

 primærproduktion, eller ca. 1 mio. kr.
Dette beløb, der svarer til ca. 55 kr.  

 pr. ha, vil kunne fordeles mellem de økologiske bedrifter på basis af et  

 mindre grundbeløb og et fast ha-beløb.
Endelig skal jeg bekræfte, at der som anført i bemærkningerne til  

 lovforslaget ved administrationen af udviklingsstøtten til økologisk jordbrug  

 vil blive lagt særlig vægt på projekter, der fremmer  

 distributionsafsætningssystemer for økologiske produkter.
I den sammenhæng  

 vil jeg henstille til Det Økologiske Jordbrugsråd i fornødent omfang at  

 supplere sig med relevant ekspertise ved drøftelse af afsætnings- og  

 distributionsspørgsmål, jf. forslagets § 20 j, stk. 2, sidste pkt.
2. Ekstensivering på konventionelle bedrifter Det er hensigten at tilbyde konventionelle bedrifter følgende  

 ekstensiveringsmuligheder.
a.
Reduktion af gødningsforbruget med 40 pct.
Nedsættelsen beregnes i forhold til normgødskningsbehovet for afgrøder,  

 der kræver tilførsel af gødning.
Der vil blive fastsat begrænsninger med  

 hensyn til anvendelsen af kvælstoffikserende afgrøder.
Tilskuddet skønnes i  

 gennemsnit at ville udgøre ca. 650 kr., faldende til ca. 390 kr. i 1995.
b.
Udlæg af rajgræs i kornarealer Rajgræs isås i foråret og nedpløjes først det følgende forår.
Sådanne  

 arealer vil ikke det efterfølgende år kunne anvendes til opfyldelse af  

 braklægningsforpligtelsen i henhold til markedsordningerne.
Tilskuddet anslås  

 at udgøre ca. 250 kr. pr. ha.
c.
Omlægning af omdriftsarealer til vedvarende græs Der vil blive åbnet mulighed for at yde tilskud til omlægning af  

 omdriftsarealer til vedvarende græsarealer (5-årige) og for opretholdelse af  

 ekstensive vedvarende græsarealer.
De endelige regler og tilskudssatser vil  

 skulle fastsættes i lyset af de kommende regler om reformbraklægning.
d.
Etablering af sprøjtefrie randzoner (miljøbræmmer) Der ydes tilskud til etablering af 12 m brede sprøjtefrie randzoner i  

 omdriftsarealer.
Der fastlægges nærmere betingelser for ydelse af tilskud,  

 som sikrer miljøeffekten af denne foranstaltning.
Tilskuddet anslås til ca. 2  

 kr. pr. m, faldende til 1 kr. pr. m i 1995.
e.
Udtagning af arealer af landbrugsdrift i 20 år Denne foranstaltning vil skulle koordineres med de kommende regler om  

 permanent braklægning i henhold til landbrugsreformen.
Der vil blive lagt  

 vægt på at styrke varetagelsen af de interesser, der er knyttet til  

 vandmiljøet, herunder især beskyttelsen af grundvandsressourcer og ådale samt  

 etablering af nitratreducerende enge.
Foranstaltningerne under a, b og c vil i princippet kunne  

 anvendes af landmænd i hele landet.
Der vil dog ske en differentiering af  

 tilskuddet, således at tilskuddet vil blive forhøjet inden for arealer, der  

 af amtskommunerne udpeges som højt prioriterede beskyttelsesområder, f.eks.  

 de særlig følsomme grundvandsområder i de tre nordjyske amter.
Tilskud til  

 foranstaltning d vil blive ydet inden for områder, som udpeges af  

 amtskommunerne, og tilskud til foranstaltning e vil i første fase  

 blive ydet til arealer inden for de særlig følsomme grundvandsområder i de  

 tre nordjyske amter.
Med venlig hilsen Bjørn Westh Tilskud til økologisk jordbrug 1. Tilskudselementer 2. Samlet tilskud til arealer, hvor a, b og c kommer til  

 udbetaling (* 1) Udbetales til alle omdriftsarealer.
Herudover evt. tilskud til  

 vedvarende græs.
 (* 2) Udbetales til arealer med gødningskrævende afgrøder.
København, den 3. juni 1993 Folketingets Landbrugs- og Fiskeriudvalg Christiansborg 1218 København K I tilknytning til udvalgets behandling af forslag til lov  

 om ændring af lov støtte til forbedring af strukturen og effektiviteten i  

 jordbruget og om ophævelse af lov om økologisk jordbrugsproduktion og lov om  

 tilskud til skovforbedrende foranstaltninger, L 190, der vedrører den danske  

 gennemførelse af RFO 2078/92 om miljøvenlige produktionsmetoder og RFO  

 2080/92 om skovbrugsforanstaltninger, skal jeg oplyse, at regeringen  

 herudover har til hensigt i begyndelsen af folketingssamlingen 1993-94 at  

 fremsætte lovforslag om i fem år at gennemføre EF's ophørsordning for  

 jordbrugere (Rådets forordning (EØF) nr. 2079/92 af 30. juni 1992) med  

 henblik på at fremme udviklingen af bæredygtige bedrifter.
Regeringen vil endvidere foreslå, at der ligeledes for en femårig periode  

 gennemføres en supplerende ophørsstøtte på op til 90.000 kr. om året til  

 erhvervsfiskere på 55 år og derover, som er beskæftiget på fartøjer, der  

 modtager ophørsstøtte.
Det forudsættes, at modtagerne skal have opfyldt  

 saltvandsfiskerilovens krav om beskæftigelse og indtægt fra erhvervsfiskeri i  

 mindst 10 år og have været beskæftiget på det ophørsstøttede fartøj i en  

 periode, der skal fastlægges nærmere.
 Den supplerende ophørsordning for fiskere tilrettelægges efter tilsvarende  

 principper som ophørsordningen for landmænd.
 Jeg kan endvidere oplyse, at lovforslag vil blive forberedt af en  

 arbejdsgruppe, der bl.a. skal vurdere samspillet mellem ophørsordningerne og  

 de eksisterende pensions- og arbejdsmarkedsordninger og på baggrund heraf  

 udarbejde et forslag til en gennemførelse af ophørsordningen, der  

 indkomstmæssigt sidestiller modtagere af ophørsstøtte med modtagere af  

 dagpenge på højeste sats.
 I arbejdsgruppens overvejelser vil indgå spørgsmålet om anvendelse af  

 jordfordeling med henblik på at sikre en hensigtsmæssig omfordeling af de  

 arealer, der frigøres i forbindelse med ophørsordningen.
 I arbejdsgruppens overvejelser vil endvidere indgå spørgsmålet om  

 etablering af et fælles lovgrundlag for og administration af  

 ophørsordningerne for jordbrugere og erhvervsfiskere.
 Ordningerne søges iværksat med virkning fra 1. januar 1994.
 Jeg kan endelig oplyse, at regeringen har til hensigt at fremlægge forslag  

 om revision af landbrugsloven, bl.a. med henblik på at sikre en styrkelse af  

 fortrinsretten, i begyndelsen af folketingssamlingen 1993-94.
