Skriftlig fremsættelse (8. oktober 2020) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (Pligt til udskiftning eller nedlæggelse af visse fyringsanlæg til fast brændsel ved ejerskifte af fast ejendom) (Lovforslag nr.
L 54) Lovforslaget har til formål at forbedre luftkvaliteten og begrænse partikelforureningen fra fyringsanlæg i Danmark.
Hvert år dør mange danskere for tidligt som følge af luftforurening, og brændefyring er den største kilde til partikelforurening herhjemme.
 Bemyndigelsen vil give miljøministeren mulighed for at fastsætte krav om udskiftning eller nedlæggelse af visse fyringsanlæg ved ejerskifte af fast ejendom.
I første udmøntende bekendtgørelse påtænkes der i medfør af bemyndigelsen fastsat regler om, at brændeovne og pejseindsatse, som er produceret før 1. januar 2003, skal udskiftes eller nedlægges ved ejerskifte af fast ejendom.
Udskiftning eller nedlæggelse af fyringsanlæg skal som udgangspunkt være færdiggjort senest 12 måneder efter tinglysning af overdragelse af fast ejendom.
Udgifter til udskiftning eller nedlæggelse af brændeovn eller pejseindsats påhviler den nye ejer af den faste ejendom.
Efter forhandling med justitsministeren udarbejdes ordningen således, at erhververen via tinglysning.dk skal indberette om ejendommen enten ikke indeholder en brændeovn, at den indeholder en brændeovn fra før 2003, at den indeholder en brændeovn fra efter 2003 eller at der er en brændeovn i ejendommen, men at den endnu ikke er aldersbestemt.
Tinglysningsretten videregiver oplysningerne til Miljøstyrelsen.
Alle erhververe af fast ejendom med brændeovn eller pejseindsats, som ikke vælger at udskifte eller nedlægge anlægget, bliver forpligtet til at indsende dokumentation for anlæggets produktionsår til Miljøstyrelsen.
Med mindre der foreligger en prøvningsattest (fra 2008), en overensstemmelsesvurdering (fra 2022) eller svanemærke-dokumentation (fra 2004), skal dokumentationen være i form af en alderserklæring, udfyldt og underskrevet af en skorstensfejer eller anden fagmand (f.eks. en energikonsulent). På den baggrund afgør Miljøstyrelsen, om anlægget er omfattet af pligten til at udskifte eller nedlægge.
Lovforslaget indeholder hjemmel til, at Miljøstyrelsen kan træffe afgørelser om aldersbestemmelse.
Udgifter til aldersbestemmelse af brændeovnen eller pejseindsatsen påhviler den nye boligejer.
Brændeovne og pejseindsatser, som ikke med behørig sikkerhed kan aldersbestemmes og relateres til skæringsåret, vil ikke blive omfattet af ordningen.
 Lovforslaget indeholder hjemmel til, at der kan fastsættes regler om afgørelse om pålæggelse af administrative tvangsbøder for manglende overholdelse af pligten til at indberette eller oplyse om fyringsanlæg på ejendommen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
