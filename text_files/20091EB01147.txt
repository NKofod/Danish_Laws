Bilag 1 Beretning afgivet af Sundhedsudvalget den 21. september 2010 Beretning over Forslag til folketingsbeslutning om kliniske ekspertsygeplejersker [af Flemming Møller Mortensen (S) m.fl.] 1. Udvalgsarbejdet Beslutningsforslaget blev fremsat den 9. april 2010 og var til 1. behandling den 4. maj 2010. Beslutningsforslaget blev efter 1. behandling henvist til behandling i Sundhedsudvalget.
Møder Udvalget har behandlet beslutningsforslaget i 3 møder.
Henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Sygeplejeråd.
Deputationer Endvidere har Dansk Sygeplejeråd mundtligt over for udvalget redegjort for sin holdning til beslutningsforslaget.
2. Politiske bemærkninger Udvalget konstaterer, at bl.a. kommunalreformens styrkelse af kommunerne på sundhedsområdet, ønsket om opgaveglidning fra sygehusvæsen til primærsektor og fra læger til sygeplejersker og etablering af sundheds- og akuthuse indebærer, at der kan være behov for sygeplejersker, der har ekspertise i forhold til patienter, der har tværgående behandlingsforløb, herunder kroniske patienter, og kan varetage opgaver i forhold til behandling heraf  både selvstændigt og i henhold til delegation.
Udvalget konstaterer på den baggrund med tilfredshed, at regeringen har taget initiativ til en ny videreuddannelse for sygeplejersker med særlige kompetencer inden for tværgående behandlingsforløb specielt med fokus på håndteringen af kronisk syge og ældre medicinske patienter.
Den ny videreuddannelse skal igangsættes i 2012.
 En arbejdsgruppe  nedsat af Indenrigs- og Sundhedsministeriet  skal senest i april 2011 fremlægge et oplæg til regeringen vedrørende den ny videreuddannelse for sygeplejersker.
Arbejdsgruppen skal lægge op til, hvordan sygeplejersker med den ny videreuddannelse skal være med til at systematisere og sikre et mere sammenhængende patientforløb for bl.a. kronisk syge patienter ved koordination af behandling og pleje mellem almen praksis og kommunale indsatser og i relation til behandling på sygehuse.
Endvidere er øget mulighed for opgaveglidning et særskilt formål med en sådan uddannelse.
 Iværksættelsen af uddannelsen vil ikke medføre en ændring af autorisationsloven.
 Arbejdsgruppen skal afrapportere følgende:
 En screening af de uddannelsestilbud, der på nuværende tidspunkt findes på området både i kommunalt, regionalt og nationalt regi.
 En analyse af de kompetencer, der er behov for på baggrund af erfaringerne med bl.a. de nuværende sundhedscentre, kommunale erfaringer og erfaringer fra praksissektoren og sygehusene.
 Der kan også inddrages internationale erfaringer.
 På baggrund af ovenstående udarbejdes et oplæg til etablering af en ny videreuddannelse til sygeplejersker, eventuelt med fokus på kronikerområdet.
 Arbejdsgruppen skal endvidere foreslå en betegnelse for uddannelsen.
 Arbejdsgruppen vil i sin beskrivelse af den nye funktion ikke lade sig begrænse af formelle rammer og opgaveflytning.
 Et mindretal i udvalget (SF) bemærker dog, at SF finder, at arbejdet går unødigt langsomt, og at arbejdsgruppen også bør se på andre sundhedsfaglige gruppers mulighed for faglig opgradering.
P.u.v.Preben Rudiengaardformand Bilag 1 Oversigt over bilag vedrørende B 215 Bilagsnr.
