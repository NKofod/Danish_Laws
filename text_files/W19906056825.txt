Med virkning fra 1. august 1989 indførte Styrelsen for Statens  

 Uddannelsesstøtte en ny praksis, hvorefter der ikke udbetales  

 uddannelsesstøtte for august måned til nyoptagne uddannelsessøgende, hvis  

 deres uddannelse først begynder i september.
På grund af en fejl ved  

 behandlingen af ansøgningerne hos enkelte uddannelsesinstitutioner blev der  

 imidlertid alligevel udbetalt støtte for august til en del studerende, der  

 ikke var berettigede hertil ifølge den ændrede praksis.
August-støtten skulle  

 oprindelig kræves tilbage ved indeholdelse af raten for december 1989. Dette  

 blev senere ændret, således at det i stedet var raten for juli 1990, der  

 ville blive inddraget.
Ankenævnet fandt, at støtten for august 1989 under de  

 foreliggende omstændigheder ikke skulle kræves tilbage ved indeholdelse af  

 raten for juli 1990 Ankenævnets brev af 15. juni 1990:
 I et brev modtaget 2. november 1989 har De klaget over, at Styrelsen for  

 Statens Uddannelsesstøtte i et brev af 27. oktober 1989 har fastsat, at De  

 ikke ville få udbetalt støtte for december måned 1989, da De ved en  

 fejltagelse har fået udbetalt støtte for august måned 1989. Dette er senere  

 blevet ændret, således at det i stedet er støtten for juli 1990, der vil  

 blive inddraget.
Styrelsen har i brev af 17. april 1990 i anledning af Deres klage afgivet  

 en udtalelse, som De har fået tilsendt i kopi.
Styrelsen henviser til et  

 vedlagt bilag med styrelsens synspunkter.
I bilaget anfører styrelsen, at det  

 fremgik af et brev fra den koordinerede tilmelding og af opslag på  

 uddannelsesinstitutionerne, at nyoptagne studerende ikke ville få udbetalt  

 uddannelsesstøtte for august.
Styrelsen henviser også til § 11, stk. 1 og 4,  

 i lov om statens uddannelsesstøtte, jf.
Undervisnings- og  

 Forskningsministeriets lovbekendtgørelse nr. 416 af 14. juni 1989, hvorefter  

 styrelsen i støtteåret udbetaler stipendium og studielån med foreløbige  

 beløb, der for den enkelte så vidt muligt skal svare til det stipendium og  

 det studielån, der tildeles endeligt efter støtteårets afslutning, og  

 hvorefter foreløbige beløb, der er udbetalt for måneder, hvor den  

 uddannelsessøgende ikke opfylder støttebetingelserne, kan kræves  

 tilbagebetalt før den endelige støttetildeling.
Styrelsen anfører, at det  

 følger af bestemmelserne i lovens § 11, at styrelsen kan foretage en  

 regulering af den årlige støttetildeling med henblik på at sikre, at den så  

 vidt muligt kommer til at svare til det beløb, der endeligt kan tildeles.  

 Denne regulering kan efter styrelsens opfattelse ske, også selv om det  

 betyder, at der i enkelte måneder ikke udbetales støtte.
Styrelsen  

 fastholder, at den er berettiget til at udligne august-raten i en  

 efterfølgende måned, nu fastsat til den sidste måned i støtteperioden.
Ankenævnet lægger til grund, at ifølge en mangeårig praksis begynder  

 støtteperioden den 1. august, selv om uddannelsen først påbegyndes i  

 september.
Det fremgik af vejledningen til punkt 6 i ansøgningsskemaet, at  

 støtteperioden normalt er hele støtteåret (1. august 1989 til 31. juli 1990),  

 hvis man er under uddannelse hele støtteåret og er fyldt 18 år.
Desuden  

 fremgik det af støttemeddelelsen, at støtte ville blive udbetalt for august.  

 Det fremgik af brevet fra den koordinerede tilmelding og af opslag på  

 uddannelsesinstitutionerne, at støtte for august ikke ville blive udbetalt  

 til nyoptagne studerende, som først begyndte på deres uddannelse i september  

 1989.
 Den fejlagtige støtteudbetaling skyldes forkert behandling af  

 ansøgningerne hos uddannelsesinstitutionen.
 Uddannelsesstøttelovens § 11, stk. 1 og 4, giver, som det fremgår af  

 bemærkningerne til lovforslaget, hjemmel til at kræve foreløbige støttebeløb  

 tilbagebetalt i tilfælde af for høj egenindkomst, afbrydelse af uddannelsen,  

 orlov mv., medens der ikke er tænkt på en så speciel situation som den  

 foreliggende.
 Ankenævnet finder, at august-støtten under de foreliggende omstændigheder  

 ikke skal kræves tilbage ved indeholdelse af raten for juli 1990.
