 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Staten skal yde erstatning for psykisk og fysisk  

 skade, som er forårsaget af behandlingen med LSD inden for det offentlige  

 sundhedsvæsen.
 Stk. 2.  For skade, som er eller kan være forårsaget af  

 behandlingen med LSD, anses behandlingen for at være årsagen, medmindre det  

 er overvejende sandsynligt, at skaden har anden årsag.
 § 2.  Størrelsen af erstatningen efter § 1 fastsættes  

 afhængig af skadens omfang, og der tages ved udmålingen hensyn til de ulemper  

 i skadelidtes personlige livsførelse, som LSD-behandlingen har medført.  

 Erstatningen kan normalt ikke overstige 255.000 kr.
 Stk. 2.  Erstatningen udbetales som et kapitalbeløb.  

 Erstatningen og afkast heraf kan ikke medføre nedsættelse af ydelser, der i  

 øvrigt måtte tilkomme den pågældende efter den sociale lovgivning.
 § 3.  I forbindelse med afgørelse om erstatning kan  

 det bestemmes, at skadelidte har ret til at modtage behandling eller  

 optræning på offentlige sygehuse og institutioner.
 Stk. 2.  Der kan ud over erstatningen efter § 2 ydes  

 erstatning for udgifter til behandling hos privat praktiserende læge,  

 behandler og psykolog i Danmark eller udlandet samt til nødvendige  

 hjælpemidler.
 § 4.  Afgørelse om ydelser efter §§ 1 og 3 træffes af  

 et nævn, der nedsættes af socialministeren.
 Stk. 2.  Nævnet består af en formand, der skal opfylde  

 betingelserne for at kunne beskikkes som dommer, og af 2 andre medlemmer,  

 hvoraf det ene medlem er den ledende neurologiske lægekonsulent i  

 sikringsstyrelsen og det andet medlem udnævnes efter indstilling fra De  

 Samvirkende Invalideorganisationer.
 Stk. 3.  Socialministeren fastsætter nævnets  

 forretningsorden og regler om indgivelse af ansøgning.
 § 5.  Ansøgning om ydelser efter denne lov skal være  

 modtaget af nævnet senest den 1. juni 1988.
Stk. 2.  Nævnet kan afkræve andre, der har kendskab til  

 forholdene, oplysninger, som må anses for nødvendige for sagen, herunder  

 indhente sygehusjournaler eller udskrifter heraf.
Endvidere kan nævnet  

 forlange optaget retsligt forhør.
 Stk. 3.  Forinden nævnet træffer afgørelse af spørgsmål  

 vedrørende tilkendelse af ydelser efter §§ 1 og 3, skal nævnet give  

 skadelidte samt andre vedkommende lejlighed til at gøre sig bekendt med de  

 foreliggende oplysninger og til at udtale sig om sagen.
 § 6.  Det påhviler indenrigsministeren at orientere  

 offentligheden om denne lov, bl.a. gennem dagspressen og andre medier.
 Stk. 2.  Det påhviler enhver læge samt enhver offentlig  

 myndighed, som i sin virksomhed bliver bekendt med skader, som må antages at  

 kunne give ret til ydelser efter loven, at gøre skadelidte opmærksom herpå  

 samt i fornødent omfang bistå med ansøgning til nævnet.
 § 7.  Udgifterne ved sagens behandling i nævnet  

 afholdes af staten.
 § 8.  Nævnets afgørelser kan ikke indbringes for anden  

 administrativ myndighed.
 § 9.  Loven træder i kraft 1. juni 1986.
 Stk. 2.  Loven finder anvendelse på skader, som er  

 indtruffet ved en behandling med LSD, der er foretaget efter 1. januar 1960.
GIVET PÅ CHRISTIANSBORG SLOT, DEN 23.  

 APRIL 1986 Under Vor Kongelige Hånd og Segl MARGRETHE R.
