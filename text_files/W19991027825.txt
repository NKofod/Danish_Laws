Kendelse fra Pressenævnet i sag nr.  

 67/1999 Lokal-radioen Frederiksberg-Journalen, [A] og [B] har ved  

 en telefax af 31. maj 1999 til Pressenævnet klaget over en artikel  

 bragt i Internetavisen Jyllands-Posten den 15. maj 1999, idet de mener, at  

 god presseskik er tilsidesat.
Ved samme telefax krævede klagerne, at  

 Internetavisen Jyllands-Posten skulle bringe et genmæle.
 Artiklen havde overskriften "Lokalradio uden  

 hæmninger" og følgende indhold:
"Radio Frederiksberg Journalen er talerør for  

 journalistparret [B] og [A]s kontroversielle meninger.
Deres beskyldninger  

 mod bl.a. borgmester  John  Winther, bringer dem ofte på kant med  

 injurielovgivningen.
Vilde påstande kommer ud af radioen.
Væggene i  

 det lille studie er pyntet med avisforsider. "Justitsministeren indblandet i  

 mordskandale," står der på en af dem. "Politiker tvangsfjernede  

 dødfødt foster," står der på en anden.
 Det er bestemt ikke kedelige emner, der ryger ud i  

 æteren, når de to selvlærte journalister, [B] og [A],  

 sætter sig bag mikrofonerne og afvikler Radio Frederiksberg Journalen,  

 der har 100.000 potientielle lyttere.
 Deres favoritemne er korruption indenfor det offentlige og  

 budskabet er, at man ikke kan stole på systemet.
 De to radioværter slynger om sig med beskyldninger  

 om magtmisbrug, når de skal formidle deres solohistorier, som for det  

 meste handler om dem selv.
"Det du læser eller hører, er vores egne  

 sager.
Vores speciale er alle de historier, som andre ikke tør skrive  

 om," fortæller [A] skråsikkert og læner sig bagover i sin  

 redaktør- og forfatterstol foran computeren i hjørnestuen.
Det er også her fra Frederiksberg lejligheden, at  

 han sammen med sin kollega [B], sender 47 timers radio om ugen.
Foruden at  

 han udgiver avis, driver pressebureau, bogforlag samt humanitære  

 forening.
Risikable metoder Som hinandens chefer og kollegaer i deres eget  

 mærkværdige nyhedshus, er [A] og [B] selv herrer over hvilke  

 historier de skriver.
Når de skriver historier som "Mit barnebarn blev  

 brugt til narkoforsøg på Rigshospitalet" og "PET uddanner  

 terrorkorps i Uganda," nøjes de med at citere hinanden.
"Det er jo ikke så mærkeligt, for vi er jo  

 ikke mere end to.
Den ene skriver og den anden udtaler sig," siger [A].
 Dette er i høj grad i modstrid med normal  

 presseskik, hvor kravet er, at der skal flere navngivne kilder til at  

 bekræfte en historie.
 Deres historier har flere gange bragt dem på kant  

 med presseloven.
 [A] har foreløbig tre pressenævnssager og en  

 injuriedom bag sig.
 "De stævnede mig for at have sagt i radioen, at en  

 læge lavede forsøg med at give opium til babyer,"  

 fortæller han, men har ingen lyst til at ændre praksis af den  

 grund.
"Det er svært ikke at fortælle i radioen,  

 når man kender en, der er blevet indlagt på den lukkede afdeling  

 uden grund.
Man bliver jo grebet af det.
Men nogle kontroversielle ting kan  

 du ikke bevise, fordi det er hemmeligt.
Derfor er det også altid [B]'s  

 eller min beskrivelse af, hvordan vi oplever sandheden," siger den  

 54-årige selvlærte journalist.
 Senest har Østre Landsret idømt  

 redaktøren en bøde på 5000 kr. for ikke at bringe et  

 genmæle, som Pressenævnet havde pålagt radioen.
Hængt ud i radio og avis Frederiksbergs borgmester  John  Winther er en af dem, der  

 med jævne mellemrum beskyldes for et eller andet i Radio Frederiksberg  

 Journalen.
 Selv er han for længst holdt op med at høre  

 deres radio eller læse deres avis, da han mener, at deres historier er  

 det pure opspind samt ikke præger lokalpressen i bydelen.
 "Det er komplet grundløst, hvad de kommer med fra  

 A-Z," siger  John  Winther, der i deres avis og radio bl.a. er blevet  

 beskyldt for at en der bryder love og nedværdiger borgere.
 Alligevel har den konservative borgmester ikke lyst til at  

 anklage de to journalister for injurier eller blande sig i hvor meget  

 sendetid de skal have.
 "Vi lever jo i et land, hvor ytringsfriheden har vide  

 grænser, men jeg har ikke tænkt mig at spille hans spil ved at  

 lægge sag an mod ham, så han kan skrive endnu en historie i sin  

 avis," siger  John  Winther.
En anden, der også føler sig ubegrundet  

 hængt ud, er  Jørgen  Tved, der er Fælles Kurs-politiker  

 og radiovært i Folkets Radio på Nørrebro.
Han er blevet  

 beskyldt for at have deltaget i ulovlige børnetvangsfjernelser samt  

 for at forfølge foreningen Børnenes Stemme, der tilhører  

 de to Frederiksberg-journalister.
 "Det er jo fuldkommen sygt," siger  Jørgen  

  Tved:
"Jeg tror ikke at der er så mange, der tager ham  

 alvorligt." Alle midler tages i brug Når [B] og [A] ikke passer radioen eller skriver  

 på avisen, arbejder de på deres bøger.
 Ved siden af dette, driver de en humanitær forening  

 "Børnenes Stemme", der har til formål at hjælpe  

 mødre, der mener, at de har fået tvangsfjernet deres børn  

 uden grund.
 "Det gør man for bl.a. at skaffe arbejdspladser til  

 institutioner," forklarer [B], der mener at 2/3 af alle tvangsfjernelser i  

 Danmark er forkerte.
"Vi er de svages talerør.
Vi der tør  

 må jo komme ud med det vi har på hjertet og så håbe  

 at andre tør tage det op," siger [A]." Pressenævnet har vejledt klagerne om, at kravet om  

 genmæle skal være rettet til den ansvarshavende redaktør  

 inden 4 uger efter offentliggørelsen.
 Klagerne har herefter ikke rettet henvendelse til mediet,  

 men har efterfølgende som dokumentation for, at kravet om  

 genmæle var blevet rettet til redaktøren, indsendt kopi af  

 telefaxen af 31. maj 1999. På denne kopi var adressaten nu  

 Jyllands-Posten og Pressenævnet, og sidetallene på side 2-5 stod  

 anført efter den første linie på de  

 pågældende sider.
 Klagerne har anført, at der i artiklen blev fremsat  

 injurierende udtalelser om dem.
Klagerne har videre anført, at de har anmodet  

 journalisten om at få artiklen til gennemsyn, inden den blev bragt,  

 hvilket journalisten lovede og oplyste, at hun ikke var ude på at  

 skrive en negativ artikel om klagerne.
Ingen af delene blev imidlertid  

 overholdt, selv om der gik mere end 2 måneder fra journalistens  

 besøg hos klagerne, til artiklen blev bragt.
 Klagerne har herudover anført, at der er bragt en  

 række løgnagtige og uvederhæftige citater og andre  

 urigtige oplysninger.
 Klagerne har i den forbindelse anført, at de to  

 nævnte personer i underrubrikken omtales som "et par", hvilket ikke er  

 korrekt, da de ikke er gift og ikke bor sammen.
 Klagerne har vedrørende underrubrikken, hvori det  

 er anført, at deres beskyldninger ofte bringer dem på kant med  

 injurielovgivningen, anført, at dette ikke er rigtigt, idet kun [A] er  

 blevet dømt for injurier.
 Klagerne har yderligere anført, at de kan  

 underbygge alle udtalelser med beviser og dokumentation, og at der derfor  

 ikke er tale om "vilde påstande".
 Klagerne har tillige anført, at de har skrevet de  

 omtalte artikler med rubrikkerne "Justitsministeren indblandet i  

 mordskandale" og "Politiker tvangsfjernede dødfødt foster", men  

 at disse artikler ikke findes på studievæggen.
 Klagerne har desuden anført, at en lang række  

 af artiklens øvrige oplysninger er ukorrekte.
 Klagerne har endelig klaget over, at citaterne fra  

  Jørgen  Tved og  John  Winther ikke er blevet forelagt for dem forud  

 for offentliggørelsen.
Internetavisen Jyllands-Posten har anført, at  

 artiklen omhandler meninger og påstande, som klagerne har publiceret  

 på den ene eller den anden måde.
Der kan ikke være tvivl  

 om, at massemedierne har frihed til at orientere læserne om  

 sådanne offentliggjorte oplysninger og til at gøre det på  

 en måde, der giver udtryk for, at avisen forholder sig stærkt  

 kritisk til denne publikationsvirksomhed.
Internetavisen Jyllands-Posten har videre anført,  

 at de tilkendegivelser, der er fremsat i den påklagede artikel,  

 må være omfattet af den vidtrækkende ytringsfrihed, der  

 tilkommer kritiske kommentarer i kunstanmeldelser, politiske meningsartikler  

 m.v.
Hvad specielt angår de gengivne udtalelser af  John  Winther og  

  Jørgen  Tved, har mediet henvist til Højesterets  

 præmisser i den dom, der er gengivet i Ugeskrift for Retsvæsen  

 1997 side 259. En samlet vurdering af de kontroversielle synspunkter,  

 klagerne selv offentligt har givet udtryk for, kan kun føre til, at  

 behandlingen af denne sag i Jyllands-Postens Internetavis på ingen  

 måde kan siges at stride mod god presseskik.
 Mediet har endelig anført, at klagerne ikke over  

 for mediet har krævet et genmæle bragt.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Lene Sarup,  

 Ole Askvig.
 Pressenævnet udtaler:
 Det ligger uden for Pressenævnets kompetence at tage  

 stilling til erstatningskrav eller påstande om straf.
 Fristen for fremsættelse af genmælekrav er 4  

 uger, jf. medieansvarslovens § 38, stk. 1.
Mod Internetavisen Jyllands-Postens oplysning om, at man  

 ikke har modtaget et genmælekrav fra klagerne, anser Pressenævnet  

 det ikke for bevist, at klagerne over for mediet og inden 4 ugers  

 fristen har krævet et genmæle.
Klagen afvises derfor på  

 dette punkt.
Pressenævnet kan ikke foretage bevisførelse,  

 og nævnet kan derfor ikke tage stilling til, om [A] har udtalt sig  

 ordret, således som han er citeret.
På grundlag af klagernes  

 oplysninger om de emner, de har drøftet med journalisten, finder  

 Pressenævnet, at de bragte citater har fornøden dækning i  

 de udtalelser, klagerne har oplyst at være fremkommet med over for  

 journalisten.
På grundlag af klagernes oplysninger i forbindelse  

 med klagen finder Pressenævnet i øvrigt, at artiklens  

 oplysninger har fornøden dækning, og nævnet finder ikke,  

 at der i artiklen fremkommer oplysninger om klagerne, som burde være  

 forelagt disse forud for offentliggørelsen.
Det bemærkes i den  

 forbindelse, at udtalelserne fra  John  Winther og  Jørgen  Tved er  

 fremkommet som reaktion på sager og udtalelser, der er bragt af  

 klagerne.
 Pressenævnet finder således, at Internetavisen  

 Jyllands-Posten ikke har tilsidesat god presseskik i forbindelse med den  

 påklagede artikel.
 Afsagt den 10. august 1999.
