 VB Rådighed, mangelfuld vejledning, ikke oplyst om vejledende antal stillinger, ikke oplyst om forholdet mellem at søge opslåede stillinger og ikke-opslåede stillinger, og ikke oplyst om forholdet mellem at søge ved skriftlig ansøgning hhv. ved personlig henvendelse.
 Ankenævnet har behandlet Deres klients klage på møde den 18. juni 2009.
Nævnet traf denne A F G Ø R E L S E Deres klient har ret til dagpenge fra den 31. august 2007.
 Ankenævnet ændrer således Arbejdsdirektoratets afgørelse af den 11. juli 2008.
B E G R U N D E L S E Ankenævnet har lagt til grund, at  Deres klient i perioden fra den 1. juni til den 20. august 2007 har søgt i alt 8 stillinger.
  Arbejdsdirektoratet traf den 11. juli 2008 afgørelse om, at Deres klient ikke har ret til dagpenge fra den 31. august 2007, og at Deres klient igen kan få dagpenge, når hun har haft ustøttet arbejde i mere end 300 timer på normale løn- og ansættelsesvilkår inden for en periode på 10 uger.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger bl.a. betingelserne om, at medlemmet skal være aktivt arbejdssøgende og at medlemmet skal kunne overtage rimeligt arbejde med dags varsel.
 Rimeligt arbejde er for et fuldtidsforsikret medlem arbejde med fuld sædvanlig arbejdstid på de vilkår, som er sædvanlige inden for det pågældende faglige område.
 Rimeligt arbejde omfatter alt arbejde, som medlemmet kan varetage, herunder arbejde, som medlemmet kan varetage efter et kortere uddannelsesforløb, hvis medlemmet får tilbudt den fornødne oplæring i forbindelse med formidlingen.
 A-kassen skal informere medlemmet om dennes rettigheder og pligter, herunder om pligten til at stå til rådighed.
A-kassen skal altid foretage en konkret vurdering af, om det enkelte medlem står til rådighed.
I denne vurdering skal inddrages en lang række forhold, herunder blandt andet medlemmets jobsøgningsaktivitet.
 Hvis a-kassen finder, at medlemmet ikke står til rådighed, kan a-kassen ud fra en konkret vurdering træffe afgørelse om, at medlemmet skal opfylde et arbejdskrav for igen at kunne få ret til dagpenge.
 Deres klient har været selvstændig med slagterbutik og grill, og hun har i den forbindelse også arbejdet med bogføring.
Det fremgår af en evaluering af Deres klient foretaget i 2003, at hun har tennisalbuer og generelt er nedslidt, og at hun på grund af sine arme ønsker lettere kontorarbejde.
Det fremgår videre, at Deres klient er ordblind.
 Deres klient har siden 2000 deltaget i flere aktiveringstilbud inden for områderne kontor, EDB og læse- og skrivefærdigheder.
 Deres klient blev tilmeldt uddannelse fra den 2. april 2007 til den 28. september 2007, og hun har derudover deltaget i et kursus fra den 10. maj 2007 til den 1. april 2008.
 Deres klient har oplyst, at hun i perioden fra den 1. juni 2007 til den 20. august 2007 har søgt 8 fuldtidsstillinger.
 A-kassen anmodede den 20. august 2007 Deres klient om at indsende dokumentation for sin arbejdssøgning de seneste 3 måneder.
 Perioden fra den 1. juni 2007 til den 20. august 2007 udgør ca. 11 uger.
 Det fremgår af sagen, at Deres klient har holdt ferie fra den 2. juli 2007 til den 27. juli 2007 (4 uger).
 Heraf følger at perioden i alt, efter fradrag af Deres klients ferie, udgør ca. 7 uger, og at Deres klient herefter i gennemsnit har søgt 1,1 stillinger om ugen (7 uger divideret med 8 stillinger).
 Af job kategorier har Deres klient søgt stillinger som kontormedhjælper og stillinger som klinikassistent.
 Deres klient har søgt alle stillingerne uopfordret, herunder 6 stillinger telefonisk, og 2 stillinger ved skriftlig ansøgning.
 Det fremgår af sagen, at stillingerne er søgt bredt geografisk.
Om a-kassens vejledning fremgår, at a-kassen den 2. maj 2007 orienterede Deres klient om, at selvom hun var tilmeldt uddannelse i perioden fra 2. april 2007 til den 28. september 2007, skulle hun stå til rådighed for arbejdsmarkedet, herunder søge arbejde.
I brevet blev Deres klient ikke yderligere vejledt om betingelserne for at stå til rådighed, herunder om jobsøgning.
 Ankenævnet finder, at Deres klient anses for ikke at være vejledt tilstrækkeligt detaljeret om jobsøgning, og herefter anses for at have stået til rådighed for arbejdsmarkedet i perioden fra 1. juni til 20. august 2007.
 Ankenævnet har lagt vægt på, at Deres klient ud fra a-kassens vejledning, ikke kan anses for vejledt om forholdet mellem opslåede og ikke-opslåede stillinger, forholdet mellem at søge stillinger personligt/telefonisk eller ved skriftlig ansøgning, og at Deres klient ikke blev vejledt om et antal vejledende stillinger, som hun skulle søge.
 Ankenævnet har videre lagt vægt på, at det samlede antal søgte stillinger udgjorde 8, og at Deres klient har søgt geografisk bredt.
R E G L E R Ankenævnet henviser til  § 62, stk. 1, stk. 2, nr. 5 og stk. 6 samt § 65, stk. 1-3 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 3, § 8, § 10, stk. 1-3, § 24, stk. 1 og § 29, stk. 1 og stk. 2, i Arbejdsdirektoratets bekendtgørelse nr. 179 af 19. februar 2007 om rådighed, og  § 1, § 2, § 3 og § 4, i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne ff fuldmægtig De kan læse om afgørelsens retlige grundlag på de følgende sider.
 Kopi til:
 Regler:
 Lov om arbejdsløshedsforsikring mv., jf. lovbekendtgørelse nr. 994 af 8. august 2007:
§ 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler, 4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesindsats, og 5) giver staten i jobcenteret de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 Stk. 3. Kriminalforsorgen skal underrette Arbejdsdirektoratet, hvis et medlem, der modtager dagpenge, undergives strafafsoning eller anden frihedsberøvende foranstaltning, herunder varetægtsfængsling, som følge af et strafbart forhold.
Stk. 4. Politiet eller kriminalforsorgen skal underrette Arbejdsdirektoratet, når myndigheden får formodning om, at et medlem modtager dagpenge, hvis 1) medlemmet bevidst unddrager sig strafforfølgning her i landet i tilfælde, hvor a) medlemmet er varetægtsfængslet, b) politiet eftersøger medlemmet med henblik på varetægtsfængsling eller c) der foreligger en varetægtsfængslingskendelse, eller 2) medlemmet bevidst unddrager sig straffuldbyrdelse her i landet i tilfælde, hvor medlemmet er idømt en ubetinget fængselsstraf eller anden strafferetlig retsfølge, der indebærer eller giver mulighed for frihedsberøvelse.
 Stk. 5. Arbejdsdirektoratet skal videregive underretninger, jf. stk. 3 og 4, til medlemmets arbejdsløshedskasse.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, staten i jobcenteret og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63 a.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med staten i jobcenteret sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for staten i jobcenteret eller til statistisk brug.
 Arbejdsdirektoratets bekendtgørelse nr. 179 af 19. februar 2007 om rådighed:
Kapitel 2 Generelle rådighedsbetingelser § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
Jobsøgning og CV § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
Stk. 4. Medlemmet skal senest 1 måned efter registreringen som arbejdssøgende oprette et CV og gøre det tilgængeligt på Jobnet.
Medlemmet skal herefter sikre sig, at oplysningerne i CV'et til enhver tid er korrekte og fyldestgørende.
Kapitel 9 Rådighedsvurdering § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 Stk. 2. A-kassen skal notere alle oplysninger, der kan have betydning for medlemmets ret til dagpenge, herunder underretninger fra jobcenteret og oplysninger, som medlemmet selv giver.
 Stk. 3. Bliver a-kassen bekendt med forhold, der gør det sandsynligt, at medlemmet ikke står til rådighed for arbejdsmarkedet, skal a-kassen standse udbetalingen af dagpenge til medlemmet, så længe a-kassen undersøger forholdet.
Kapitel 10 Tab af retten til dagpenge og arbejdskrav § 29. Hvis et medlem ikke anses for at stå til rådighed efter § 17 og §§ 24-28, kan medlemmet ikke få dagpenge.
Stk. 2. Et fuldtidsforsikret medlem kan igen få dagpenge, når medlemmet har haft mere end 300 timers arbejde i en periode på 10 uger.
Det er en betingelse, at arbejdet er udbudt på almindelige løn- og arbejdsvilkår, og at der ikke er givet offentlige løntilskud til arbejdet.
Stk. 3. Et deltidsforsikret medlem kan igen få dagpenge, når medlemmet har haft mindst 150 timers arbejde i en periode på 10 uger.
Det er en betingelse, at arbejdet er udbudt på almindelige løn- og arbejdsvilkår, og at der ikke er givet offentlige løntilskud til arbejdet.
 Stk. 4. Et medlem kan igen få dagpenge, hvis medlemmet i mindst 26 uger uafbrudt har drevet ustøttet selvstændig virksomhed i væsentligt omfang.
 Stk. 5. Et medlem, der ikke står til rådighed, fordi medlemmet har forbeholdt sin arbejdskraft for en bestemt arbejdsgiver eller arbejdsplads, kan igen få dagpenge, hvis medlemmet dokumenterer, at årsagen til den manglende rådighed ikke længere er til stede.
 Stk. 6. Et medlem kan ikke opfylde kravet om arbejde i stk. 2 og 3 med arbejde af den karakter, der var årsag til den manglende rådighed, jf. § 16.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.:
Kapitel 1 Generel vejledningspligt § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
§ 2. Når et medlem bliver ledigt, skal a-kassen informere medlemmet om rådighedsforpligtelsen.
A-kassen skal herunder informere om, at et medlem for at stå til rådighed for arbejdsmarkedet skal 1) registrere sig hos staten i jobcenteret fra 1. ledige dag, 2) oprette et relevant og fyldestgørende CV i Jobnet inden 1 måned, 3) være aktivt arbejdssøgende fra 1. ledige dag, herunder når medlemmet deltager i tilbud, 4) kunne formidles rimeligt arbejde med dags varsel fra 1. ledige dag, 5) opretholde kontakten og møde til samtaler hos staten i jobcenteret, a-kassen og anden aktør gennem hele ledighedsforløbet, 6) deltage i tilbud efter lov om en aktiv beskæftigelsesindsats.
Stk. 2. A-kassen skal informere om pligten til at gå på Jobnet mindst en gang ugentligt som led i jobsøgningen og for at bekræfte registreringen som arbejdssøgende.
A-kassen skal også informere om, hvilke konsekvenser det har for retten til dagpenge, hvis fristen for at bekræfte registreringen ikke overholdes.
Stk. 3. A-kassen skal informere medlemmet om 1) 3-måneders-fristen for at indsende ydelseskort, 2) kontakten med staten i jobcenteret, a-kassen og anden aktør, 3) jobformidling, 4) arbejdsmarkedsrettede tilbud, og 5) mulighederne for selvvalgt uddannelse.
 Stk. 4. A-kassen skal også informere om, at et medlem skal indsende en frigørelsesattest til a-kassen, herunder om den særlige frist for at indsende attesten, hvis medlemmet har eller får arbejde på nedsat tid med et opsigelsesvarsel, og skal have supplerende dagpenge.
§ 3. Når et medlem bliver ledigt, skal a-kassen informere om, hvilke konsekvenser det har for retten til dagpenge ikke at stå til rådighed for arbejdsmarkedet.
A-kassen skal herudover informere om selvforskyldt ledighed og de sanktioner, der knytter sig hertil.
 Stk. 2. A-kassen skal informere om, at der gælder de samme regler, hvis et medlem ikke vil medvirke til møder, aktiviteter og tilbud hos en anden aktør, som hos staten i jobcenteret.
 § 4. A-kassen skal give information, jf. § 2 og § 3, til alle medlemmer, som a-kassen indplacerer i en dagpengeperiode.
 Stk. 2. Informationen skal gives skriftligt, fx ved udlevering af fyldestgørende informationsmateriale.
