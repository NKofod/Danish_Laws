Nr BSF 42 Forslag til folketingsbeslutning om opfølgning af udviklingsprogrammet for  

 folkeskolen og skolen som lokalt kulturcenter Fremsat af Ole Vig Jensen (RV) Elisabeth Arnold (RV) Marianne Jelved (RV)  

 Niels Helveg Petersen (RV) den 20. december 1991 Folketinget opfordrer regeringen til ved udformningen af en ny lov om folkeskolen at tage udgangspunkt i erfaringerne fra det gennemførte forsøgs- og udviklingsarbejde under 7-punkts-programmet og i overensstemmelse hermed også i principperne i dette beslutningsforslag.
1. Skolen som lokalt kulturcenter For at skabe større helhed i sammenhængen mellem skolens undervisning og  

 lokalsamfundet fremmes mulighederne for, at den enkelte skole kan udvikles  

 til et lokalt kulturcenter.
2. Skolens faglige indhold Det tilstræbes, at skolens grundlæggende kundskaber ordnes i bredere  

 fagområder, der tilrettelægges inden for fleksible rammer.
De praktisk/musiske elementer gøres obligatoriske på alle klassetrin, og  

 nye fag og emner inddrages i de bredere fagområder.
Der skal ske en styrkelse  

 af dansk- og fremmedsprogsundervisningen.
3. Særlige områder i skolen a) Skolen for alle børn og unge.
Folkeskolen skal til enhver tid leve op til kravet om at være alle børns  

 skole, og undervisningen må tilrettelægges, så der tages de nødvendige hensyn  

 dertil.
Det forudsætter, at der bl.a. ydes en særlig indsats over for elever  

 med specielle vanskeligheder.
 b) Prøver.
Der bør udvikles interne prøver i skoleforløbet.
Desuden skal der være  

 mulighed for at aflægge en afsluttende prøve efter 9. klassetrin og efter 10.  

 klassetrin.
 c) Skolebiblioteket.
 Der bør tilskyndes til en fortsat udvikling af skolebibliotekets rolle fra  

 alene at være et bibliotek i almindelig forstand til også at være et  

 informationscenter og værksted for skolens undervisning.
4. Klasselæreren Klasselærerfunktionen styrkes.
Ved siden af de opgaver, som klasselæreren  

 allerede i dag løser i forhold til klassens elever og forældre, skal  

 klasselæreren være den ansvarlige koordinator for den samlede undervisning i  

 klassen.
5. Forældresamarbejde Samarbejdet mellem hjem og skole styrkes yderligere, således at forældrene  

 i endnu højere grad inddrages i planlægning og efterbehandling af  

 undervisningen.
6. Kontakt med skolens omgivelser Skolen skal i direkte kontakt med sine omgivelser.
Det skal ske som lokalt  

 kulturcenter og gennem kontakt til det lokale erhvervsliv, og på de ældste  

 klassetrin skal der skabes et samarbejde med ungdoms- og efterskoler og  

 institutioner for ungdomsuddannelser.
Voksne skal have mulighed for at  

 deltage i undervisningen på de ældste klassetrin.
7. Stadig udvikling af skolen Der oprettes et permanent råd for folkeskolen med henblik på fortsat at  

 udvikle folkeskolen.
Rådet får til opgave at formidle erfaringerne fra  

 evalueringen af udviklingsprogrammet for folkeskolen og skolen som lokalt  

 kulturcenter samt at sikre samspillet mellem lokale og centrale myndigheder.
Bemærkninger til forslaget Almindelige bemærkninger Udviklingsprogrammet for folkeskolen og skolen som lokalt kulturcenter  

 (7-punkts-programmet) blev vedtaget ved en folketingsbeslutning B 109 den 26.  

 maj 1987, (se Folketingstidende 1986-87, 1. samling, forhandlingerne sp.  

 6654, 6658, 7383 og 12569, tillæg A sp. 3701, tillæg B sp. 2389 og tillæg C  

 sp. 843). Der blev endvidere afsat 400 mio. kr. til at gennemføre det  

 fireårige program.
 Med dette program, som var en enestående begivenhed i den danske skoles  

 historie, skabte Folketinget et bemærkelsesværdigt og omfattende  

 erfaringsgrundlag for en revision af folkeskolens indhold og virke.
 I indledningen til folketingsbeslutningen står der:
»Med henblik på en gennemgribende ændring af folkeskolen opfordrer  

 Folketinget regeringen til at tage initiativ til et landsdækkende lokalt  

 forankret udviklingsarbejde, som har til formål at forbedre folkeskolens  

 rammer og indhold samt at fremme opbygningen af lokale kulturcentre i  

 tilknytning til skolen.« Det kan med glæde konstateres, at folkeskolens parter med entusiasme og  

 energi har taget dette initiativ til sig.
Folkeskolens Udviklingsråd har i  

 løbet af de fire år modtaget ca. 14.000 ansøgninger, hvoraf der er blevet  

 godkendt ca. 8.000, og det er værd at notere, at samtlige landets kommuner  

 har medvirket.
 Hvis nogle tidligere har talt om stagnation i folkeskolen, må det nu  

 siges, at der er sket en positiv og aktiv fornyelse af skolens udvikling.
 I tilknytning til de flere tusinde udviklingsarbejder på skoler over hele  

 landet har der være iværksat en forskningsbaseret erfaringsindsamling og  

 evaluering, og de afsluttende evalueringsrapporter afleveres til Folkeskolens  

 Udviklingsråd ved udgangen af 1991.
 Det er derfor naturligt, at Folketinget ved afslutningen af  

 udviklingsprogrammet er opmærksom på at inddrage erfaringerne fra programmet  

 specielt set i forbindelse med de forslag til ændringer af folkeskoleloven,  

 som undervisnings- og forskningsministeren har udtalt han vil fremsætte i  

 februar 1992.
Mange af erfaringerne fra udviklingsprogrammet vil dreje sig om indholdet  

 i folkeskolens daglige arbejde, og de vil måske ikke umiddelbart lægge op til  

 en egentlig ændring i lovteksten.
For at Folketinget selv kan afgøre, i  

 hvilket omfang og på hvilken måde udviklingsprogrammets erfaringer skal  

 anvendes, er det nødvendigt, at dette materiale indgår i det lovforberedende  

 arbejde.
Naturligvis skal udviklingsprogrammets erfaringer ikke stå alene som  

 Folketingets grundlag ved behandlingen af forslag til ændringer af  

 folkeskoleloven.
Derfor er dette beslutningsforslags punkter heller ikke  

 begrænset til kun at omfatte de temaer og tendenser fra udviklingsprogrammet,  

 der på nuværende tidspunkt tegner sig gennem de foreløbige delrapporter og  

 informationsmaterialer fra Folkeskolens Udviklingsråd.
Bemærkninger til de enkelte punkter Ad 1. Skolen som lokalt kulturcenter.
Siden 7-punkts-programmets vedtagelse har udviklingsarbejde med  

 folkeskolen som lokalt kulturcenter fundet sted på mere end hver femte  

 folkeskole i landet.
Det har været muligt med relativt beskedne midler at  

 skabe velfungerende rammer for en lang række aktiviteter, som på meget  

 forskellig vis har inddraget børn og forældre, foreninger, oplysningsforbund  

 samt andre personer, institutioner og organisationer i lokalsamfundene.
 Udviklingsarbejderne har fundet sted over hele landet og er - til manges  

 overraskelse - også slået an i de større bysamfund.
Der er stor lokal variation i, hvilke aktiviteter de enkelte kulturcentre  

 har taget op.
Det afhænger ofte af, hvilke aktiviteter og tilbud, der i  

 forvejen forefindes i lokalområdet.
Aktiviteterne muliggøres i høj grad ved frivilligt, ulønnet arbejde, men  

 erfaringerne fra mange udviklingsforløb viser, at det er en god ide og også  

 nødvendigt at ansætte en lønnet koordinator; en lærer, en forældrer, en  

 foreningsrepræsentant eller lignende.
Hermed sikres planlægning, koordinering  

 og afvikling af de mange, forskellige aktiviteter, og der bliver en  

 kontinuitet i kontakten mellem foreningsliv, oplysningsforbund, skole,  

 kommunale myndigheder m.v.
 At skolen - også ud over udviklingsprogrammets levetid - bør være eet  

 blandt flere kulturcentre, er væsentligt af mange grunde:
For det enkelte menneske bliver initiativ, kreativitet, selvstændighed,  

 udadvendthed, åbenhed, samarbejdsevne og omstillingsevne stadig mere vigtige  

 egenskaber i et samfund, hvor det må forventes, at dagligdagen og omverdenen  

 fortsat vil forandres med hast.
Gennem aktiviteter, hvor generationerne  

 bringes sammen også uden for hjemmet, skabes der dialog, udveksling af viden  

 og fælles oplevelser, og opdelingen i snævre »livsbåse« modvirkes.
I en tid med stigende internationalisering og en tendens til svækkelse af  

 de nære lokalsamfund, er det vigtigt at skabe rammer, som fremmer og styrker  

 lokale fællesskaber og kulturelle værdier.
Med de store variationer, der  

 tilsyneladende har været i udviklingsarbejderne, tegner der sig dog ikke een  

 fælles kultur eller et sæt fælles værdier, der kan nedfældes i paragraffer.
 Med skolen som kulturcenter skabes der muligheder for menneskelig  

 udvikling gennem deltagelse i aktiviteter, der skærper interessen for forhold  

 i det lokale samfund.
 For at give skolens undervisning inspiration fra mange parter uden for  

 skolen, er det væsentligt, at parterne taler med hinanden og reelt lærer  

 hinanden bedre at kende.
Gæstebesøg på eller besøg fra virksomheder og institutioner gør det ikke  

 alene.
De er væsentlige som planlagte oplevelser, men kan ikke erstatte den  

 indsigt og den menneskekundskab, der opstår, når lokalsamfundets beboere  

 mødes mere eller mindre uforpligtende i aktivt samvær i kulturcentrene.
 Ofte giver dette sig ikke udslag i en direkte sammenhæng mellem  

 kulturcenteraktiviteterne og skolens daglige undervisning, men i  

 udviklingsarbejderne er der mange eksempler på, at aktiviteter og emner, som  

 har været taget op i kulturcenteret, efterfølgende inddrages i  

 undervisningen.
 Kulturcentrene kan fremme udviklingen af et mere ligeværdigt samarbejde  

 mellem skole og hjem, ligesom en del af klasselærerarbejdet kan afvikles i  

 forbindelse hermed.
 Kulturcentrene kan også medvirke til, at lokale undervisnings- og  

 fritidstilbud koordineres, så ressourcerne udnyttes bedst muligt.
 Endelig kan kulturcentrene gennem aktiviteter for særlige grupper, der  

 ikke finder eksisterende fritidstilbud attraktive, bl.a. gennem åbne  

 rådgivninger m.v. bidrage til, at sociale problemer modvirkes.
 De mange forskelligartede tilbud af både teoretisk, praktisk og kreativ  

 karakter kan medvirke til at opfylde målsætningen om, at børnenes skole skal  

 være alle børns skole.
 Ad 2. Skolens faglige indhold.
 De stadigt nye vidensområder, som folkeskolen skal tage sig af, er ofte  

 svære at få indpasset inden for de eksisterende faggrænser.
Skolen må derfor have mulighed for at opdele stoffet i bredere fagområder.  

 Samtidig må undervisningen organiseres, så børnene og de unge erfarer, at de  

 grundlæggende kundskaber er nødvendige vidensformer.
Udgangspunktet for  

 bredere fagområder kan være en lokal læseplan, der giver en mere samlet  

 beskrivelse af skolens indhold.
Ifølge Perspektivudvalgets rapport  

 »Pejling og Perspektiv« kan de grundlæggende kundskaber dække  

 følgende fem hovedområder: æstetiske kundskaber, kundskaber om mennesket,  

 kundskaber om samfundet, naturvidenskabelige kundskaber og sproglige  

 kundskaber.
De fem kundskabsområder kan tænkes at blive obligatoriske gennem hele  

 skoleforløbet.
De hidtidige skolefag og emner er indeholdt i de fem områder.  

 For at opnå den nødvendige færdighed på et bestemt område (i et bestemt fag)  

 kan det gøres obligatorisk, at faget tillægges en bestemt del af tiden på et  

 eller flere klassetrin.
 Det må ligeledes være obligatorisk, at de praktisk/musiske elementer  

 inddrages i undervisningen på alle klassetrin.
Denne organisering af skolens fag medfører, at den time- og fagopdelte  

 undervisning erstattes af en fleksibel organisering af skoleåret og  

 skoledagen. Årsplanlægning, semesteropdeling, tema- eller kursusuger, moduler  

 og undervisning på tværs af klasser og klassetrin er egnede  

 organisationsformer.
Endvidere kræver det en organisering af lærersamarbejdet  

 for den enkelte klasse.
Lærergruppen skal rumme den nødvendige fagkundskab,  

 således at der på alle kundskabsområder kan opnås den bedst faglige  

 udvikling, og undervisningsdifferentiering må være et bærende princip for  

 undervisningen.
Undervisningen på det sproglige område bør styrkes.
Der skal være mulighed  

 for at tilegne sig mindst to fremmedsprog på et brugsniveau og at få indblik  

 i de pågældende sprogs kultur.
Dansk- og fremmedsprogsundervisning må ses i  

 en sammenhæng, hvor de gensidigt understøtter hinandens udvikling.
Indsigten i den danske kultur skal underbygges med et kendskab til  

 kulturen i det lokalområde, hvor skolen virker.
I den daglige undervisning  

 kan man med fordel inddrage lokalsamfundets ressourcer i skolens hverdag.  

 Eleverne kan på den måde sætte viden om fjerne forhold i relation til deres  

 nære samfund, og de kan udvikle deres historiske bevidsthed.
Indlæring og udvikling finder sted både i bundne og frie aktiviteter.
Der  

 sigtes på stadig at udvikle indlæringsbegrebet, således at der anlægges et  

 helhedssyn på bundne og planlagte aktiviteter.
Dagen i skolen kan organiseres  

 som en dag med frie og bundne aktiviteter, hvor der ikke skelnes mellem  

 skolen og fritidens initiativtagere.
Dagens og ugens arbejde betragtes som en  

 helhed og ikke som opsplittede opgaver.
 Ad 3. Særlige områder i skolen.
 a) Skolen for alle børn og unge.
 Folkeskolen skal give alle børn en alsidig udvikling og uddannelse, så de  

 har lyst til at lære og at uddanne sig videre efter folkeskolen.
Ikke alle børn trives i skolen i dag.
Derfor må folkeskolen ændres, så den  

 kan leve op til kravet om at være alle børns skole.
Skolens undervisning og  

 hele virksomhed må tilgodese alle børns behov for at udvikle selvtillid,  

 kreativitet, grundlæggende kundskaber og positive erfaringer ved at lære.
Specielt må skolen være opmærksom over for vanskeligt stillede børn og  

 unge.
Det gælder både i det almindelige samvær og i den konkrete  

 undervisning.
 Selv når undervisningsdifferentiering er et af de bærende principper i  

 undervisningen, vil der være elever, der har behov for en ganske særligt  

 tilrettelagt undervisning.
Mange handicappede elever kan f.eks. hjælpes til en faglig, personlig og  

 social udvikling gennem den nye edb-teknologi.
Der må udvikles en pædagogik  

 og stilles ressourcer til rådighed for en sådan udvikling.
 De sent udviklede må støttes i deres udvikling, og der må stadig gennem  

 deres skolealder tages hensyn til, hvorvidt udviklingen bedst støttes gennem  

 hel eller delvis integration i den almene undervisning eller ved skolegang i  

 en særlig skoleform eller anden særlig specialundervisningsform.
 Der må sættes ind med støtte til disse familier så tidligt som muligt, og  

 der må drages omsorg for en overgang fra folkeskolen til de efterfølgende  

 skoler, hvor opnåede resultater ikke sættes over styr på grund af manglende  

 sammenhæng mellem skole- og uddannelsessystemerne.
 b) Prøver.
 For at det enkelte barn, forældrene og skolen i fællesskab kan arbejde  

 målrettet og helhedsorienteret med barnets læreproces, bør der udvikles  

 interne prøver i skoleforløbet.
Gennem disse prøver skal den enkelte kunne vurdere sig selv for at kunne  

 forbedre sit standpunkt.
Desuden skal interne prøver kunne beskrive den  

 personlige udvikling.
 For at få dokumentation for, i hvilket omfang den enkelte har nået  

 folkeskolens mål, skal der være mulighed for at aflægge en prøve efter 9.  

 klassetrin og en prøve efter 10. klassetrin.
De to prøver skal have forskelligt niveau og have en naturlig sammenhæng  

 med de forudgående, interne prøver.
Derfor må der udvikles nye prøveformer,  

 og prøverne må være bredere i deres sigte end de nuværende.
 c) Skolebiblioteket.
 Det traditionelle skolebibliotek har to hovedopgaver: at råde over  

 supplerende materialer til undervisning og at låne bøger ud til elevernes  

 fritidslæsning.
Det fremtidige skolebibliotek bliver i højere grad et værksted for skolens  

 undervisning og for kulturcenteraktiviteter.
Det bliver f.eks. skolens  

 informationscenter med mulighed for informationssøgning i databaser.
På grund af den overvejende pædagogiske funktion skal skolebiblioteket  

 placeres i skolevæsenet.
Det forhindrer ikke, at der lokalt kan være et tæt  

 samarbejde med folkebiblioteket.
 Ad 4. Klasselæreren.
 Som bekendt er den danske klasselærertradition enestående i forhold til  

 andre lande.
 Denne tradition er af afgørende værdi for folkeskolens virke, og derfor  

 skal den bevares og styrkes.
 Ud over klasselærerens allerede kendte opgaver i forhold til klassens  

 elever og forældre bør klasselæreren være ansvarlig for klassens  

 undervisning.
Med de voksende informationsmængder og voksende antal emner og områder,  

 der lægges ind i skolen, bør der sikres det enkelte barn sammenhæng og helhed  

 i hele skoleforløbet.
For at ansvaret ikke forflygtiges, bør klasselæreren  

 være den ansvarlige koordinator for lærergruppens arbejde med den samlede  

 undervisning i klassen.
Da det ikke overalt i skolen er lykkedes at udnytte de fremsatte forslag  

 til anvendelsen af klassens time, afskaffes den i sin nuværende form.
Men der  

 er fortsat brug for, at klasselæreren og klassen får fælles tid til bl.a.  

 klasselærerens styrkede funktion med planlægning og efterbehandling af  

 klassens samlede undervisning.
 Klasselæreren bliver tillige den person, der varetager koordination i  

 forbindelse med det socialpædagogiske arbejde, når der er behov for  

 samarbejde med institutioner uden for skolen.
 Det kan være en fordel, at den lærergruppe, der er omkring en klasse, i  

 fællesskab tager ansvaret for de »tungere« opgaver, der skal løses.
 Udviklingsarbejder har vist, at der opstår en større ansvarlighed i  

 løsning af opgaver, når de løses i fællesskab.
 Med klasselæreren som en central person i udviklingen af skolen til  

 kulturcenter er der mulighed for at få løst op for det ofte lidt stive  

 skole/hjem-samarbejde.
 Fælles ansvar og ligeværdighed i samarbejdet realiseres lettere i den del  

 af samarbejdet, der handler om en klasses sociale trivsel.
 Ad 5. Forældresamarbejde.
 Ved de seneste ændringer af styrelsesreglerne for folkeskolen er  

 forældreindflydelsen blevet styrket med indførelsen af skolebestyrelser.
 Denne rigtige udvikling i samarbejdet mellem skole og hjem bør ikke alene  

 begrænses til den overordnede ledelse af skolen.
 Også når det gælder den konkrete undervisning, kan et mere bevidst  

 samarbejde være med til at kvalificere det indhold i undervisningen, som en  

 klasse beskæftiger sig med.
 Skolens fag kan ikke rumme alt, og en udvælgelse af indhold blandt flere  

 muligheder er nødvendig.
 Det bør fremmes, at forældrenes erfaringer inddrages.
Det er læreren, der har ansvar for planlægning og gennemførelse af  

 undervisningen.
Det er det, han eller hun har lært som sit håndværk.
 Udviklingsarbejderne har imidlertid vist en lang række eksempler på, at  

 det er en stor fordel, at forældrenes viden, erfaringer og praktiske kunnen  

 inddrages ved tilrettelæggelsen af en lang række emner i skolen.
For at sikre den enkelte elevs muligheder for at lære bedst muligt, rækker  

 lærerens kundskaber om elevforudsætninger ikke alene.
Lærernes og forældrenes  

 viden skaber tilsammen de bedste forudsætninger for gennemførelsen af et  

 udbytterigt undervisningsforløb for eens eget barn, og forældrenes og senere  

 de ældre elevers egne vurderinger af udbyttet af et undervisningsforløb  

 skaber sammen med lærerens vurdering den bedste basis for en fortsat god  

 indlæring.
 Ad 6. Kontakt med skolens omgivelser.
Skolen skal i direkte kontakt med sine omgivelser.
Er skolen lokalt  

 kulturcenter, kan der også her skabes naturlig kontakt til det lokale  

 erhvervsliv og de mange andre parter uden for skolen.
 For at skolen kan være parat i en stadig omstillingsproces, er det  

 nødvendigt, at skolen indstilles til en fortsat søgen og en fortsat målrettet  

 undervisning.
 Afhængigt af de lokale forhold vil det ofte være en fordel at støtte  

 voksnes deltagelse i skolens undervisning, især på de ældre klassetrin, men  

 også i de praktisk/musiske fag for at trække på fælles viden og inspiration  

 og for at styrke samvær om indlæring mellem generationerne.
En stor del af den voksne befolkning i et skoledistrikt har ingen eller  

 kun ringe tilknytning til skolen i dag.
Tidligere vidste flere, hvordan  

 skolen var, og hvad den førte eller ikke førte til.
En forklaring ligger ikke  

 alene i, at skolen har ændret sig, hvad den fortsat både kan og bør, men også  

 i, at der ikke udveksles synspunkter med en større del af voksne om skolen,  

 fordi de ingen tilknytning har til skolen.
 Der bør lægges op til, at alle klasser løbende i skoleforløbet tager  

 initiativ til undervisning i forbindelse med den eller de virksomheder og  

 serviceområder, der er kontakt med, og at virksomhederne/serviceområderne  

 også kan tage områder op og prøve at få dem direkte ind i skolens  

 undervisning.
 Det er vigtigt, at skolen til fulde gør brug af de ressourcer og  

 kvaliteter, som lokalområder byder på.
En større grundlæggende respekt for hinandens arbejde kan forhåbentlig  

 blive resultatet samt en større åbenhed over for mange muligheder for fortsat  

 uddannelse.
Fremover skal vi ikke uddanne os til specialister, og da slet  

 ikke i folkeskolen, men helhedssyn og almen dannelse med respekt for arbejde  

 og miljø kan stå som overordnede motiver.
 Ad 7. Stadig udvikling af skolen.
 Med henblik på, at der også i den fremtidige decentrale, kommunale  

 folkeskole gives mulighed for overordnede drøftelser af folkeskolens indhold,  

 således at udviklingstendenser og nye krav til skolen kan anskues i en  

 helhed, bør der nedsættes et råd for folkeskolen.
Ud over at have en rådgivende funktion skal rådet kunne tage initiativ til  

 udviklings- og forskningsprojekter.
Et råd skal endvidere kunne støtte lokale  

 forsøgs- og udviklingsarbejder med konsulentbistand, ligesom formidling af  

 erfaringer og information om folkeskolens udvikling skal være en væsentlig  

 opgave.
For fuldt ud at anvende erfaringerne fra udviklingsprogrammet og  

 sikre kontinuiteten fra Folkeskolens Udviklingsråd bør rådet nedsættes fra  

 den 1. august 1992.
