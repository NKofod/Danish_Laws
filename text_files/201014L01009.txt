Bilag 1 Betænkning afgivet af Skatteudvalget den 27. maj 2011 Betænkning over Forslag til lov om ændring af ligningsloven og lov om hjemmeservice (Forsøgsordning med fradrag for hjælp og istandsættelse i hjemmet) [af skatteministeren (Peter Christensen)] 1. Ændringsforslag Der er stillet 6 ændringsforslag til lovforslaget.
Skatteministeren har stillet ændringsforslag nr. 1-5. Socialdemokratiets, Socialistisk Folkepartis og Radikale Venstres medlemmer af udvalget har stillet ændringsforslag nr. 6.
2. Udvalgsarbejdet Lovforslaget blev fremsat den 19. maj 2011 og var til 1. behandling den 24. maj 2011. Lovforslaget blev efter 1. behandling henvist til behandling i Skatteudvalget.
 Udvalget ønsker lovforslaget tilbage til fornyet udvalgsbehandling efter 2. behandling.
Dispensation fra bestemmelsen i § 13, stk. 1, i Folketingets Forretningsorden Udvalget indstiller, at der dispenseres fra bestemmelsen i § 13, stk. 1, i Folketingets Forretningsorden, således at lovforslaget kommer til 3. behandling tidligere end 30 dage efter lovforslagets fremsættelse.
Møder Udvalget har behandlet lovforslaget i 2 møder.
Høring Lovforslaget har ikke været sendt i høring.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Andelsboligforeningen Milebuen, Dansk Byggeri, Dansk Energi Brancheforening  DEBRA, DANSKE ARK og Foreningen af Rådgivende Ingeniører, FSR  danske revisorer, Glarmesterlauget i Danmark, Håndværksrådet, Mogens Karlsen, Brande, NS Interiør ApS, Rejsearbejdere.dk, Rockwool Fondens Forskningsenhed, TEKNIQInstallatørernes organisation og Ældre Sagen.
 Skatteministeren har over for udvalget kommenteret de skriftlige henvendelser til udvalget med undtagelse af 2 henvendelser, der forventes kommenteret inden 2. behandling.
Samråd Udvalget har stillet 1 spørgsmål til skatteministeren til mundtlig besvarelse, som denne har besvaret i et samråd den 27. maj 2011.
Spørgsmål Udvalget har stillet 65 spørgsmål til skatteministeren til skriftlig besvarelse, som denne har besvaret med undtagelse af spørgsmål 65, som forventes besvaret inden 2. behandling.
3. Indstillinger Et flertal i udvalget (V, DF, KF og LA) indstiller lovforslaget til vedtagelse med de af skatteministeren under nr. 1-5 stillede ændringsforslag.
Flertallet vil stemme imod det af et mindretal under nr. 6 stillede ændringsforslag.
Et mindretal i udvalget (S, SF og RV) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et andet mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de af skatteministeren under nr. 1-5 stillede ændringsforslag og for det af et mindretal under nr. 6 stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (udvalget med undtagelse af EL):
 1) Titlen affattes således:
»Forslag til Lov om ændring af ligningsloven, kildeskatteloven og lov om hjemmeservice (Forsøgsordning med fradrag for hjælp og istandsættelse i hjemmet)« [Konsekvensændring af ændringsforslag nr. 3] Til § 1 2) I det under nr. 1 foreslåede § 8 V, stk. 2, nr. 3, indsættes efter »rengøring,«: »vask, opvask, strygning,«.
[Ændringsforslaget indfører mulighed for fradrag for vask, opvask og strygning] Ny paragraf 3) Efter § 1 indsættes som ny paragraf:
»§ 01 I kildeskatteloven, jf. lovbekendtgørelse nr. 1403 af 7. december 2010, som ændret senest ved § 5 i lov nr. 254 af 30. marts 2011, foretages følgende ændring:
 1. I § 5 B, stk. 1, nr. 1, indsættes som 2. og 3. pkt.:
»Betingelsen i ligningslovens § 8 V, stk. 2, nr. 3, anses for opfyldt, hvis arbejdet er udført af en virksomhed, der er momsregistreret i et EU/EØS-land, eller ved arbejde i form af rengøring, vask, opvask, strygning, vinduespudsning, børnepasning og havearbejde tillige af en person, der ved indkomstårets udløb er fyldt 18 år og er fuldt skattepligtig i et EU/EØS-land.
Det er en betingelse, at det pågældende EU/EØS-land skal udveksle oplysninger med de danske myndigheder efter en dobbeltbeskatningsoverenskomst, en anden international overenskomst eller konvention eller en administrativt indgået aftale om bistand i skattesager.«« [Ændringsforslaget medfører, at grænsegængere omfattet af kildeskattelovens §§ 5 A-5 D kan få fradrag for hjælp og istandsættelse i hjemmet, der udføres af virksomheder og personer fra andre EU/EØS-lande] Til § 2 4) Nr. 2 og 3 udgår, og i stedet indsættes:
 »2. I § 3 indsættes før stk. 1 som nye stykker:
 »Bidrag kan ydes til husstande, der inden for perioden fra den 1. januar 2009 til den 1. september 2011 har fået udført tilskudsberettiget arbejde.
Stk. 2. Ydelse af bidrag til husstanden er betinget af, at husstanden i det foregående kalenderår har fået udført tilskudsberettiget arbejde.«« Stk. 1-3 bliver herefter stk. 3-5.
[Der er tale om en præcisering, således at lovens eksisterende terminologi bibeholdes] Til § 3 5) Paragraffen affattes således:
»§ 3 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 1 og § 01 har virkning fra og med den 1. juni 2011.
 Stk. 3. § 3, stk. 2, i lov om hjemmeservice som indsat ved denne lovs § 2, nr. 2, har virkning fra den 1. januar 2012.
 Stk. 4. Ved opgørelsen af en kommunes slutskat og kirkeskat for kalenderåret 2011 efter § 16 i lov om kommunal indkomstskat korrigeres den opgjorte slutskat for den beregnede virkning af de ændringer i udskrivningsgrundlaget for kommuneskat og kirkeskat for 2011, der følger af ligningslovens § 8 V som affattet ved denne lovs § 1.
Stk. 5. Den beregnede korrektion af kommunens og kirkens slutskat efter stk. 4 fastsættes af indenrigs- og sundhedsministeren på grundlag af de oplysninger, der foreligger pr. 1. maj 2013.« [Der er tale om en præcisering af virkningstidspunkterne] Ny paragraf Af et mindretal (S, SF og RV), tiltrådt af et andet mindretal (EL):
 6) Efter § 3 indsættes som ny paragraf:
»§ 02 Skatteministeren foretager i 2012 en undersøgelse af omfanget af fradragsordningens anvendelse i 2011 og sender en orientering til Folketingets Skatteudvalg om undersøgelsens resultat.« [Evalueringsbestemmelse] Bemærkninger Til nr. 1 Titlen ændres som følge af ændringsforslag nr. 3, der ændrer i kildeskatteloven.
Til nr. 2 Det foreslås, at der indføres mulighed for at få skattefradrag for lønudgifter til vask, opvask og strygning i hjemmet.
Disse serviceydelser skal betragtes som en tilføjelse til de serviceydelser, som er nævnt i bilag 1 i lovforslagets bemærkninger.
Tilsvarende vil den kommende bekendtgørelse, der udstedes i medfør af § 8 V, stk. 5, følge opregningen i det tilrettede bilag 1, jf. også bemærkningerne til lovforslagets § 1, nr. 1.
Til nr. 3 I henhold til den foreslåede bestemmelse i ligningslovens § 8 V, stk. 2, nr. 3, og ændringsforslag nr. 2, er det en betingelse for at opnå fradrag, at arbejdet er udført af en virksomhed, der er momsregistreret i Danmark, eller ved arbejde i form af rengøring, vask, opvask, strygning, vinduespudsning, børnepasning og havearbejde tillige af en person, der ved indkomstårets udløb er fyldt 18 år og er fuldt skattepligtig i Danmark.
Det foreslås, at denne betingelse for grænsegængere omfattet af kildeskattelovens §§ 5 A-5 D anses for opfyldt, hvis arbejdet er udført af en virksomhed, der er momsregistreret i et EU/EØS-land, eller ved arbejde i form af rengøring, vask, opvask, strygning, vinduespudsning, børnepasning og havearbejde tillige af en person, der ved indkomstårets udløb er fyldt 18 år og er fuldt skattepligtig i et EU/EØS-land.
Det er en betingelse, at det pågældende EU/EØS-land har indgået en aftale om udveksling af oplysninger med Danmark.
Grænsegængerreglerne kan anvendes af personer, der erhverver mindst 75 pct. af deres skattepligtige indkomst i Danmark.
Reglerne indebærer, at de pågældende personer behandles som fuldt skattepligtige og dermed kan opnå fradrag for en række udgifter, der vedrører den skattepligtiges familiemæssige og personlige forhold.
Det gælder også det foreslåede fradrag for udgifter til hjælp og istandsættelse.
Da de omhandlede personer imidlertid har fast bopæl uden for Danmark, vil det være vanskeligt for disse personer at opnå fradrag, hvis det stilles som betingelse, at den udførende virksomhed eller person skulle være henholdsvis momsregistreret i eller fuldt skattepligtig til Danmark.
Det ville indebære en restriktion af grænsegængernes fri bevægelighed, som kan være i strid med EU-retten.
 Med ændringsforslaget fjernes denne restriktion og dermed den potentielle uoverensstemmelse med EU-retten.
 Ændringsforslaget forventes at medføre engangsudgifter vedrørende it-udvikling på 1 mio. kr. Ændringsforslaget forventes ikke at medføre driftsudgifter.
Til nr. 4 Det foreslås, at ordet »bidragsmodtager« erstattes af ordet »husstand«, således at lovens eksisterende terminologi bibeholdes. Ændringen indebærer samtidig en præcisering af, at en husstand med to bidragsberettigede medlemmer begge vil være berettigede til hjemmeservicebidrag fremover, selv om bidraget i praksis kun har været knyttet til den ene persons cpr-nummer.
Dette er f.eks. relevant i situationer, hvor en person, hvis cpr-nummer ikke har været knyttet til hjemmeserviceordningen, mister sin ægtefælle eller samlever.
I det foreslåede stk. 2 præciseres det, at en husstands mulighed for at modtage bidrag bortfalder, hvis husstanden ikke har fået udført bidragsberettiget arbejde i det foregående år.
Det vil sige, at en husstand, der i f. eks. hele kalenderåret 2012 ikke benytter sig af hjemmeserviceordningen, pr. 1. januar 2013 mister muligheden for fremover at modtage bidrag.
Til nr. 5 Ikrafttrædelsesbestemmelsen nyaffattes med henblik på præcisering af virkningstidspunkterne.
 I stk. 2 er indsat virkningstidspunkt for fradragsordningen, herunder den foreslåede ændring af kildeskatteloven vedrørende grænsegængere, jf. ændringsforslag nr. 3.
 I stk. 3 er indsat bestemmelse om, at den foreslåede § 3, stk. 2, i lov om hjemmeservice, jf. ændringsforslag nr. 4, har virkning fra den 1. januar 2012, hvilket betyder, at en bruger af ordningen tidligst kan miste sin ret til hjemmeservice pr. 1. januar 2013.
Til nr. 6 Ændringsforslaget betyder, at der indsættes en  evalueringsbestemmelse  i lovforslaget, således at skatteministeren  tidligst muligt i 2012  når det er muligt på baggrund af fristerne for personers indgivelse af selvangivelse og årsopgørelserne for 2011  foretager en undersøgelse af, i hvor stort omfang fradragsordningen har været anvendt i 2011, med det formål at få belyst, om anvendelsesomfanget svarer til det, der er lagt til grund for provenuskønnet i lovforslaget.  Der skal herunder undersøges, om der er grundlag for en revurdering af provenuskønnet i lovforslaget, og om der eventuelt er grundlag for, at ministeren iværksætter andre initiativer, hvis f.eks. ordningen anvendes væsentlig mere end forudsat i lovforslaget.
Fordelingen af fradrag anvendt til henholdsvis huslige opgaver og håndværksmæssige opgaver (herunder hvilke typer arbejde der er tale om) bør ligeledes indgå i evalueringen.
Undersøgelsens resultat skal sendes til Folketingets Skatteudvalg.
 Evalueringsbestemmelsen har til formål at føre kontrol med, at udgifterne til fradragsordningen ikke eksploderer i vækst og bliver væsentlig højere end forudsat i lovforslaget, og med sigte på, at der kan tages nødvendige politiske initiativer, hvis en sådan situation opstår.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Jesper Petersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
