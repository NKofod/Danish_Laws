(Til kommunerne, overøvrigheden og  

 politiet) § 1.  Ved lov nr. 399 af 11. december 1968 er der  

 foretaget ændring af lov nr. 252 af 27. maj 1950 om dansk indfødsret.  

 Indenrigsministeriets bekendtgørelse nr. 409 af 17. december 1968 af lov om  

 dansk indfødsret med de således foretagne ændringer er trykt som bilag 1 til  

 nærværende cirkulære, og som bilag 2 er trykt en sammenstilling af den  

 tidligere formulering af de ændrede bestemmelser og af den ændrede  

 formulering.
 § 2.  Til grund for ændringerne ligger en  

 fællesnordisk betænkning, og der er samtidig gennemført ligelydende ændringer  

 i lov af 8. december 1950 om norsk riksborgarrett og lov af 22. juni 1950  

 (nr. 382) om svenskt medborgarskap.Ved finsk medborgarskapslag (nr. 401) af  

 28. juni 1968 er der med virkning fra den 1. juli 1968 gennemført sådanne  

 ændringer i den finske statsborgerretslovgivning, at den for de fleste af  

 bestemmelsernes vedkommende svarer til bestemmelserne i de danske, norske og  

 svenske love om statsborgerret.
 § 3.  Den danske ændringslov TRÆDER, ligesom de norske  

 og svenske ændringslove, I KRAFT den 1. januar 1969, og bestemmelserne i den  

 ændrede formulering finder derfor kun anvendelse, såfremt det forhold, der  

 begrunder erhvervelse eller fortabelse af indfødsret, indtræffer efter den  

 31. december 1968.
 § 4.  FORMÅLET MED ÆNDRINGERNE har dels været at  

 knytte de nordiske lande nærmere til hinanden på statsborgerrettens område  

 (ændringerne i §§ 10 A og 10 B), dels at bringe den danske indfødsretslov i  

 overensstemmelse med bestemmelserne i en af De forenede Nationer i 1961  

 vedtaget konvention om begrænsning af statsløshed (ændringerne i §§ 3 og 8).
 § 5.  Der skal i det følgende foretages en gennemgang  

 af de enkelte bestemmelser i loven af 11. december 1968, blandt andet med  

 henblik på at konstatere i hvilket omfang denne lov har medført ændringer i  

 indenrigsministeriets cirkulære nr. 237 af 24. november 1950 angående lov nr.  

 252 af 27. maj 1950 om dansk indfødsret.
 § 6.  § 3 i indfødsretsloven af 1950 findes omtalt i  

 1950-cirkulærets afsnit II.A.3.
 Stk. 2.  1968-loven medfører ændring af 1950-lovens § 3,  

 stk. 1, på to punkter, idet det dels ikke længere er nogen betingelse for med  

 virkning at kunne afgive erklæring om erhvervelse af dansk indfødsret i  

 henhold til denne bestemmelse, at den erklærende er født i Danmark - eller i  

 et andet nordisk land - dels kræves det ikke længere, at den erklærende i  

 hele tidsrummet fra fødslen og frem til datoen for erklæringens afgivelse har  

 haft bopæl her i landet eller i et andet nordisk land.
 Stk. 3.  For personer, der afgiver erklæring efter  

 1968-lovens ikrafttræden, er det tilstrækkeligt, at de, for så vidt de  

 AFGIVER ERKLÆRING, EFTER AT DE ER FYLDT 21 ÅR, men inden de fylder 23 år,  

 VEDBLIVENDE har haft bopæl her i landet - bopæl i et andet nordisk land er i  

 denne henseende ikke tilstrækkelig - senest fra deres 16-års fødselsdag og  

 frem til datoen for erklæringens afgivelse, og at de derudover forinden har  

 haft bopæl her i landet i SAMMENLAGT mindst 5 år; det bemærkes herved, at det  

 forventes, at der i henhold til lovens § 10 vil blive indgået aftale mellem  

 Danmark, Finland, Norge og Sverige, hvorefter bopæl i Finland, Norge og  

 Sverige - i det følgende kaldet aftalelande - indtil det fyldte 16. år vil  

 blive ligestillet med bopæl her i landet, jfr. herved § 10 A, stk. 2, som  

 ændret ved loven af 11. december 1968. Der vil senere blive udsendt  

 meddelelse herfra, når denne aftale måtte være indgået.
Stk. 4.  For personer, der ønsker at AFGIVE ERKLÆRING i  

 henhold til § 3, INDEN DE ER FYLDT 21 ÅR, er det som hidtil for det første en  

 betingelse, at de er fyldt 18 år, og at de enten er statsløse eller kan  

 godtgøre, at de vil miste deres hidtidige, fremmede statsborgerret ved at  

 erhverve dansk indfødsret.
For det andet skal de VEDBLIVENDE have haft bopæl  

 her i landet - bopæl i et aftaleland er i denne henseende ikke tilstrækkelig  

 - i de sidste 5 år indtil datoen for erklæringens afgivelse, og derudover  

 skal de forinden i SAMMENLAGT mindst 5 år have haft bopæl her i landet eller  

 - såfremt aftale i henhold til § 10 bliver indgået - i et eller flere af  

 aftalelandene.
 § 7.  § 8 i indfødsretsloven af 1950 er omtalt i  

 1950-cirkulærets afsnit I.C, 2. stk., og i afsnit III.2.
Stk. 2.  I modsætning til tidligere kan en persons  

 fortabelse af dansk indfødsret i henhold til indfødsretslovens § 8, stk. 1,  

 IKKE medføre AFLEDET fortabelse af dansk indfødsret for hans børn, hvis  

 børnene derved bliver statsløse.
Derimod er § 8, stk. 2, i den ændrede  

 formulering ikke til hinder for, at et sådant barn senere hen, når det fylder  

 22 år, SELVSTÆNDIGT kan miste dansk indfødsret i henhold til § 8, stk. 1.
Stk. 3.  I denne forbindelse skal man henlede  

 opmærksomheden på bestemmelsen i indfødsretslovens § 10 A, stk. 4, som ændret  

 ved loven af 1968. Efter denne bestemmelse vil, såfremt aftale i henhold til  

 § 10 bliver indgået, en person, som SAMMENLAGT i mindst 7 år har boet i et  

 eller flere af aftalelandene, ikke miste dansk indfødsret i henhold til  

 indfødsretslovens § 8, stk. 1, selvom han ikke har boet i Danmark inden sit  

 22. år.
Det er for anvendelsen af § 10 A, stk. 4, uden betydning, om den  

 pågældende ved det fyldte 22. år har bopæl i et aftaleland eller i et andet  

 land, og det kan heller ikke antages at være en betingelse for bestemmelsens  

 anvendelse, at den pågældende har boet i samme aftaleland i alle 7 år.  

 Bestemmelsen må navnlig antages at få betydning derved, at en person, som  

 opfylder betingelserne i § 10 A, stk. 4, ikke vil være afskåret fra at afgive  

 erklæring om erhvervelse af statsborgerret i et aftaleland i henhold til  

 indfødsretslovens § 10 B; man skal herved henvise til, at det efter  

 sidstnævnte bestemmelse, ligesom efter § 10 C, er en betingelse for, at der  

 med virkning kan afgives erklæring om erhvervelse af statsborgerret i et  

 aftaleland, at den pågældende i erklæringens øjeblik er statsborger i et  

 andet aftaleland.
En statsløs person kan ikke afgive erklæring i henhold til  

 disse bestemmelser, selvom han senest har været statsborger i et andet  

 aftaleland.
 § 8.  § 10 B i indfødsretsloven af 1950 er omtalt i  

 1950-cirkulærets afsnit II.B.7.
 Stk. 2.  Ændringerne i denne bestemmelse består i, at  

 den nedre aldersgrænse for afgivelse af erklæring er nedsat fra 21 år til 18  

 år, og at den øvre aldersgrænse på 60 år er ophævet; endvidere er der åremål,  

 hvori en person skal have haft fast bopæl her i landet for at kunne afgive  

 erklæring, nedsat fra 10 år til 7 år. Ændringen i bestemmelsens nr. 4 er ikke  

 nogen realitetsændring, men er kun af redaktionel karakter.
 INDENRIGSMINISTERIET, DEN 20. DECEMBER  

 1968.
 Poul Sørensen.
 /Lollesgaard.
 Bilag 1.
 Bekendtgørelse nr. 409 af 17. december 1968 af Lov om dansk indfødsret.
 (Udelades her).
 Bilag 2.
 I dette bilag opføres i venstre spalte de bestemmelser i lov nr. 252 af  

 27. maj 1950, som er ændret ved lov nr. 399 af 11. december 1968, i den  

 tidligere gældende formulering, medens de pågældende bestemmelser i den  

 ændrede formulering opføres i højre spalte.
