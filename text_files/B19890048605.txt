I henhold til § 25a i lov om styrelse af sociale og visse sundhedsmæssige anliggender, jf. lovbekendtgørelse nr. 526 af 13.
 august 1986, fastsættes følgende:
 § 1.  Socialministeren nedsætter et centralt  

 Handicapråd, der er rådgivende i handicapspørgsmål.
§ 2.  Rådet består af 1 formand og 13 medlemmer, der  

 udpeges af socialministeren. 5 medlemmer udpeges efter indstilling fra De  

 samvirkende Invalideorganisationer, 1 medlem efter indstilling fra  

 Amtsrådsforeningen, 1 medlem efter indstilling fra Kommunernes Landsforening,  

 1 medlem efter indstilling fra Københavns og Frederiksberg kommuner, 1 medlem  

 efter indstilling fra Undervisningsministeriet, 1 medlem efter indstilling  

 fra Sundhedsministeriet, 1 medlem efter indstilling fra Kulturministeriet, 1  

 medlem efter indstilling fra Socialstyrelsen og 1 medlem fra  

 Socialministeriet.
Til støtte for Handicaprådets arbejde udpeger  

 socialministeren endvidere 5 særligt sagkyndige, herunder med sagkundskab  

 vedrørende boligforhold, regionplanlægning, trafikforhold, arbejdsmiljø,  

 sociale forhold samt beskæftigelsesforhold.
 Stk. 2.  Handicaprådet virker for en 4-årig periode,  

 svarende til de kommunale råds valgperiode, dog således at medlemmerne  

 fungerer, indtil nye medlemmer udpeges.
 § 3.  Det påhviler Handicaprådet at følge og vurdere  

 vilkårene i samfundet for personer med handicap, herunder på det forebyggende  

 område.
 § 4.  Socialministeren kan rådføre sig med  

 Handicaprådet i alle anliggender af mere generel karakter, der har betydning  

 for vilkårene i samfundet for personer med handicap.
 Stk. 2.  Med henblik på at sikre, at rimelige hensyn til  

 personer med handicap tilgodeses i samfundets planlægning, kan andre centrale  

 offentlige myndigheder rådføre sig med Handicaprådet i anliggender, der  

 berører levevilkårene for personer med handicap.
 Stk. 3.  Handicaprådet kan selv tage initiativer og  

 fremsætte forslag til ændringer på de nævnte områder.
 § 5.  Socialministeren fastsætter rådets  

 forretningsorden og stiller den fornødne sekretariatsmæssige bistand til  

 rådighed.
 § 6.  Bekendtgørelsen træder i kraft den 1. september  

 1989.
 Stk. 2.  Samtidig ophæves bekendtgørelse nr. 299 af 26.  

 juni 1979.
