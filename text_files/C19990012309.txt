Cirkulære om lov nr. 388 af 2. juni 1999  

 om ændring af skattekontrolloven, kildeskatteloven, momsloven og  

 kommuneskatteloven (Til de statslige told- og skattemyndigheder og de  

 kommunale skattemyndigheder) Indledning Ved lov nr. 388 af 2. juni 1999 om ændring af  

 skattekontrolloven, kildeskatteloven, momsloven og kommuneskatteloven  

 (Indgreb mod sort arbejde, socialt bedrageri m.v.) er der som led i  

 finanslovsaftalen for 1999 gennemført en række initiativer, der  

 har til formål at nedbringe omfanget af »sort« arbejde og socialt  

 bedrageri, herunder forbedre myndighedernes muligheder for at  

 imødegå overtrædelser af lovgivningen om skatter og andre  

 ydelser til det offentlige.
 Efter loven er Told- og Skattestyrelsen bemyndiget til,  

 med henblik på at imødegå overtrædelser af  

 lovgivningen om skatter og andre ydelser til det offentlige, at foretage en  

 tidsbegrænset registrering af personer og virksomheder, der har  

 påført eller forsøgt at påføre det  

 offentlige betydelige tab af skatter eller afgifter.
 I skattekontrollovens § 13 om straf for skattesvig er  

 det præciseret, at den almindelige medvirkensregel i straffelovens  

 § 23 finder anvendelse i fuldt omfang i forbindelse med skattesvig.
 Endvidere er det gjort strafbart for virksomheder at  

 udstede urigtige fakturaer eller lignende dokumentation for levering eller  

 aftagelse af varer eller ydelser, og der er foretaget en kriminalisering af  

 virksomheders aftagelse af »sorte« varer eller ydelser.
 Cirkulæret omhandler ikke de dele af loven, der  

 vedrører Told- og Skattestyrelsens adgang til at foretage  

 registersamkøring, jf. skattekontrollovens § 6 E,  

 indeholdelsespligtiges pligt til at foretage månedlige indberetninger  

 om modtagere af A-indkomst (MIA-ordningen), jf. kildeskattelovens § 57,  

 og ændringen af reglerne om regulering og afregning af kommunale  

 skatter mellem staten og kommunerne, jf. kommuneskattelovens § 16 b.
 Paragrafhenvisningerne er, hvis ikke andet er  

 anført, til skattekontrolloven.
Indholdsfortegnelse 1.	Told- og Skattestyrelsens observationsregister, jf. § 6 F.
 2.	Strafansvar for medvirken til skattesvig, jf. § 13,  

 stk. 1, 2. pkt.
 3.	Strafansvar for virksomheders udstedelse af urigtige fakturaer og  

 lignende dokumentation, jf. § 13 B og momslovens § 81, stk. 4.
 4.	Strafansvar for virksomheders aftagelse af »sorte« varer eller  

 ydelser, jf. § 13 C og momslovens § 81, stk. 5.
 5.	Ikrafttræden.
1. Told- og Skattestyrelsens observationsregister, jf. § 6 F 1.1. Generelt: Efter § 6 F i  

 skattekontrolloven kan Told- og Skattestyrelsen, med henblik på at  

 imødegå overtrædelser af lovgivningen om skatter og andre  

 ydelser til det offentlige, oprette et register over fysiske og juridiske  

 personer, der har påført eller forsøgt at  

 påføre det offentlige betydelige tab af skatter,  

 arbejdsmarkedsbidrag, told eller afgifter.
Formålet med registret er at skabe et modspil til  

 selskabstømmere, konkursryttere, udbydere af uholdbare  

 skattearrangementer og lignende større skatteunddragere.
Med registret  

 vil de statslige told- og skattemyndigheder kunne blive varskoet om  

 identiteten af personer og selskaber, der repræsenterer en betydelig  

 risiko for unddragelse af skatter og lignende ydelser til det offentlige.  

 Told- og skattemyndighederne får således bedre mulighed for at  

 tilrettelægge behandlingen af sager, hvori sådanne personer eller  

 selskaber er involverede, og for at opdage tilfælde, hvor lovgivningen  

 er overtrådt eller forsøgt overtrådt.
 Ved udformningen af § 6 F er der foretaget en  

 afvejning mellem på den ene side virkningen af at blive registreret i  

 et register som det foreslåede, og på den anden side  

 skattemyndighedernes behov for et register som dette, herunder at det  

 indeholder aktuelle oplysninger.
En registrering vil indebære, at den  

 pågældende vil blive fulgt nøjere af skatte- og  

 afgiftsmyndighederne.
Men den pågældende bliver ikke - som  

 følge af registreringen - afskåret fra nogen rettigheder, og de  

 registrerede oplysninger må ikke samkøres med andre registrerede  

 oplysninger.
 1.2. Kriterier for registrering: Registrering i  

 observationsregistret kan kun foretages, hvis formålet er at  

 imødegå overtrædelser af lovgivningen om skatter eller  

 andre ydelser til det offentlige.
 Det er derudover en betingelse for en registrering, at den  

 pågældende har påført eller forsøgt at  

 påføre det offentlige betydelige tab af skatter,  

 arbejdsmarkedsbidrag, told eller afgifter, herunder moms.
Der skal være tale om et betydeligt tab for det  

 offentlige, for at en registrering kan foretages.
At tabet skal være  

 betydeligt indebærer, at påførte tab samlet set skal  

 være i en størrelsesorden på mindst 50.000 kr.
Et tab  

 anses i denne sammenhæng for påført, når kravet er  

 overgivet til tvangsinddrivelse.
 Grundlaget for registrering er objektive kriterier i den  

 forstand, at der som udgangspunkt skal foreligge en dom eller en endelig  

 administrativ afgørelse, hvori det er konstateret, at den  

 pågældende  forsætligt eller groft uagtsomt enten  

 har påført det offentlige et betydeligt tab af den nævnte  

 slags eller forsøgt at påføre det offentlige et  

 sådant betydeligt tab.
Den pågældende skal således have  

 været part i den pågældende sag, med deraf følgende  

 partsbeføjelser, herunder beføjelse til at påklage en  

 afgørelse i sagen.
Der kan ikke foretages registrering på  

 grundlag af en dom eller en endelig administrativ afgørelse, hvor det  

 kun indirekte er konstateret, at den pågældende enten har  

 påført det offentlige et betydeligt tab eller har forsøgt  

 at påføre det offentlige et betydeligt tab.
Er tabet  

 påført eller forsøgt påført af en juridisk  

 person, vil der dog i et vist omfang kunne foretages en registrering af ejere  

 mv. af den juridiske person, jf. nedenfor under punkt 1.3.
 Udover registrering på grundlag af en dom eller en  

 endelig administrativ afgørelse vil der kunne foretages registrering i  

 følgende tilfælde og i tilfælde, der ganske kan  

 sidestilles hermed, af:
 1)	En fysisk eller juridisk person, der administrativt har vedtaget en  

 bøde for overtrædelse af told-, skatte- eller  

 afgiftslovgivningen.
2)	En udbyder eller erhvervsmæssig formidler af  

 skattearrangementer, der ved forskudsregistreringen eller ligningen er  

 tilsidesat som værende uden reelt indhold.
Et skattearrangement er  

 karakteriseret ved, at der med det primære formål at spare eller  

 udskyde skat er anskaffet et formuegode eller finansielt instrument, og at  

 anskaffelsen helt eller delvis er finansieret ved lån.
3)	En fysisk eller juridisk person, der har deltaget i  

 momskarruselsvindel.
Ved momskarruselsvindel forstås en svindelmetode,  

 hvor der igangsættes transaktioner mellem en række momspligtige i  

 to eller flere EU-lande med eller uden varer med henblik på misbrug af  

 reglerne vedrørende momsfrit salg mellem momsregistrerede virksomheder  

 i medlemslandene.
 4)	En fysisk person, der har deltaget i selskabstømning på  

 køberside.
 5)	En fysisk eller juridisk person, der har fået inddraget en  

 bevilling til særlige kreditvilkår til told- eller  

 afgiftslempelse, fordi den pågældende har overtrådt de  

 vilkår, som bevillingen var tildelt under.
 6)	En juridisk person, der mere end to gange er ansat  

 skønsmæssigt på grund af manglende (selv-) angivelse af  

 den skattepligtige indkomst/afgift.
 7)	En fysisk person, der står bag virksomheder, der mere end to  

 gange er gået konkurs eller er tvangsopløst med tab for staten  

 til følge.
Det ligger således udenfor intentionerne med  

 bestemmelsen, at der kan foretages registrering alene på grundlag af en  

 almindelig skattesag.
Men som eksempelvis nævnt ovenfor under nr. 2 kan  

 der i visse tilfælde foretages en registrering af udbyder eller  

 formidler, hvis det i forbindelse med forskudsregistreringen er konstateret,  

 at et skattearrangement er uden reelt indhold.
Fremgår det ikke af en administrativ  

 afgørelse som nævnt ovenfor under nr. 1-7, at tabet er  

 påført eller forsøgt påført forsætligt  

 eller groft uagtsomt, må dette forhold afklares, før en  

 registrering kan foretages.
Det kan gøres ved, at Told- og  

 Skattestyrelsen skriver til den pågældende om den  

 påtænkte registrering og oplyser om, hvilket grundlag der efter  

 Told- og Skattestyrelsens opfattelse er for at foretage registreringen.  

 Skrivelsen kan udformes således, at registrering foretages med den  

 tilsendte begrundelse, hvis den pågældende ikke inden 30 dage har  

 fremsat en begrundet indsigelse imod eller aftalt møde om det oplyste  

 registreringsgrundlag.
1.3. Kompetence: § 6 F i skattekontrolloven er  

 formet som en bemyndigelse til Told- og Skattestyrelsen.
Det vil  

 således være Told- og Skattestyrelsen, der fra sag til sag i  

 første instans afgør, om en registrering skal foretages.
Den afgørelse, der danner grundlaget for en  

 registrering, skal være båret af andre hensyn end hensynet til at  

 skabe mulighed for en registrering.
Told- og Skattestyrelsen kan  som  

 dataansvarlig ikke af egen drift skabe det retlige grundlag for en  

 registrering, men Told- og Skattestyrelsen kan som forvaltningsmyndighed i  

 anden sammenhæng træffe en afgørelse, der opfylder kravene  

 til et registreringsgrundlag, men ved denne afgørelse kan styrelsen  

 ikke inddrage muligheden for en registrering i beslutningsgrundlaget.
Den, der bliver optaget i registret, skal samtidig med  

 registreringen underrettes om registreringen og om grundlaget herfor.
Fysiske  

 personer, der registreres, skal vejledes om muligheden for at klage til  

 Registertilsynet over registreringen.
De oplysninger, der registreres, er oplysninger om den  

 pågældendes identitet samt oplysninger om grundlaget for  

 registreringen.
I forbindelse med registrering af identiteten af en juridisk  

 person, der ejes eller beherskes af en eller få fysiske personer,  

 f.eks. et aktieselskab ejet af en hovedaktionær, vil der udover en  

 registrering af identiteten af den juridiske person og den, der på den  

 juridiske persons vegne forsætligt eller groft uagtsomt har  

 påført eller forsøgt at påføre det  

 offentlige et betydeligt tab, kunne foretages registrering af identiteten af  

 den pågældende hovedaktionær.
 1.4. Tavshedspligt: Oplysninger, der er registreret  

 efter § 6 F, samt oplysninger, der indgår i den sagsbehandling i  

 Told- og Skattestyrelsen, der ligger til grund for en registrering, er  

 undergivet samme særlige tavshedspligt som den, der efter  

 skattestyrelseslovens § 37 gælder for oplysninger, som  

 skattemyndighederne bliver bekendt med under varetagelsen af deres  

 arbejde.
 I langt de fleste tilfælde vil dette følge  

 direkte af § 37 i skattestyrelsesloven, men den foreslåede  

 særlige tavshedspligt vil også omfatte økonomiske og  

 erhvervsmæssige oplysninger om arbejdsmarkedsbidrag, told og  

 afgifter.
 Kun de statslige told- og skattemyndigheder har efter  

 Told- og Skattestyrelsens bestemmelser direkte adgang til at søge i  

 registret.
 Det beror på de almindelige regler i  

 forvaltningsloven og lov om offentlige myndigheders registre, om oplysninger  

 fra registret kan videregives til en anden forvaltningsmyndighed.
 Oplysninger, der er undergivet den særlige  

 tavshedspligt, kan som udgangspunkt ikke videregives til private.
 1.5. Sletning af oplysninger: Den registrering, som  

 Told- og Skattestyrelsen kan foretage efter § 6 F, er begrænset  

 tidsmæssigt.
Efter bestemmelsen kan en registrering ikke foretages  

 senere end fem år efter, at det forhold, der begrunder registreringen,  

 er konstateret.
Det vil som udgangspunkt sige, at en registrering ikke kan  

 foretages senere end fem år efter, at dommen er afsagt eller den  

 endelige administrative afgørelse truffet.
 En registrering skal slettes, når der er  

 forløbet fem år efter, at det forhold, der har begrundet  

 registreringen, er konstateret, medmindre der forinden er fremkommet nye  

 grunde for en registrering.
 Konstateres der efterfølgende nye forhold, der  

 begrunder en registrering, løber der en ny femårig frist.
 2. Strafansvar for medvirken til skattesvig, jf. § 13,  

 stk. 1, 2. pkt.
 2.1. Generelt: § 13, stk. 1, 1. pkt., har  

 følgende ordlyd:
»§ 13. Den, der med forsæt til at  

 unddrage det offentlige skat, afgiver urigtige eller vildledende oplysninger  

 til brug ved afgørelse af, om en person er undergivet skattepligt,  

 eller til brug ved afgørelse af skatteansættelse eller  

 skatteberegning, straffes for skattesvig med bøde, hæfte eller  

 fængsel indtil 2 år.
På samme måde straffes medvirken  

 til skattesvig, jf. straffelovens § 23.
Stk. 2. Begås handlingen af grov uagtsomhed, er straffen bøde  

 eller under skærpende omstændigheder hæfte.« Strafansvaret efter § 13, stk. 1, 1. pkt.,  

 omfatter ikke kun den skattepligtige, men kan efter bestemmelsen  

 pålægges enhver, der afgiver de pågældende  

 oplysninger.
 I forarbejderne til § 13, stk. 1, 1. pkt., er  

 anført, at hvis en person, der har medvirket til skattesvig, ikke er  

 direkte omfattet af § 13, vil hans forhold være omfattet af de  

 almindelige regler om medvirken i straffelovens §§ 23 og 24.
 Straffelovens § 23 har følgende ordlyd:
»§ 23. Den for en lovovertrædelse  

 givne straffebestemmelse omfatter alle, der ved tilskyndelse, råd eller  

 dåd har medvirket til gerningen.
Straffen kan nedsættes for den,  

 der kun har villet yde en mindre væsentlig bistand eller styrke et  

 allerede fattet forsæt, samt når forbrydelsen ikke er fuldbyrdet,  

 eller en tilsigtet medvirken er mislykkedes.
 Stk. 2. Straffen kan ligeledes nedsættes for den, der medvirker  

 til krænkelse af et særligt pligtforhold, men selv står  

 udenfor dette.
Stk. 3. For så vidt ikke andet er bestemt, kan straf for  

 medvirken ved lovovertrædelser, der ikke straffes med højere  

 straf end hæfte, bortfalde, når den medvirkende kun har villet  

 yde en mindre væsentlig bistand eller styrke et allerede fattet  

 forsæt, samt når hans medvirken skyldes uagtsomhed.« Efter straffelovens § 2 finder straffelovens kapitler  

 1-11 anvendelse på alle strafbare forhold, for så vidt ikke andet  

 er bestemt.
Dette betyder, at straffelovens § 23 også gælder  

 for forhold, der er strafbare efter regler i andre love end straffeloven,  

 herunder i skattekontrolloven.
 I bemærkningerne til lovforslaget er om baggrunden  

 for § 13, stk. 1, 2. pkt., anført:
 »Den lovændring, der blev gennemført i  

 1971, har i praksis i de senere år givet anledning til tvivl om, i  

 hvilket omfang straffelovens § 23 om medvirken kan anvendes som grundlag  

 for strafansvar for personer, der ikke direkte er omfattet af personkredsen i  

 skattekontrollovens § 13.
I en sag, der er gengivet i Ugeskrift for Retsvæsen  

 1989, side 128 H, havde tiltalte opført et privat svømmebassin  

 for en hovedaktionær, men havde faktureret til dennes selskaber som  

 fradrags- og afskrivningsberettigede leverancer.
Ved Vestre Landsret blev  

 tiltalte dømt for medvirken til selskabernes og hovedaktionærens  

 skattesvig, idet sidstnævnte betragtedes som skattepligtig af  

 værdien af svømmebassinet (maskeret udlodning). Tiltaltes  

 murerselskab havde endvidere udført håndværksarbejder for  

 venner og ansatte og for tiltalte selv uden at have faktureret disse  

 arbejder.
For disse forhold blev tiltalte dømt for dels medvirken til  

 ydelsesmodtagernes skattesvig, dels som medvirkende til murermesterselskabets  

 skattesvig (idet selskabet ikke havde indtægtsført denne  

 yderligere erhvervsindkomst) og endelig for egen skattesvig (idet  

 værdien af de ufakturerede arbejder ansås for værende  

 maskeret udbytte for tiltalte). Afgørelsen var i overensstemmelse med  

 dagældende praksis på området.
Ved Højesterets dom hjemvistes sagen, der var en  

 tilståelsessag, til fornyet behandling i byretten, idet  

 Højesteret på grund af de sparsomme oplysninger i dommene og  

 retsbogsudskrifterne fandt det tvivlsomt, om den tiltalte tillige ved  

 omfaktureringerne havde gjort sig skyldig i medvirken til skattesvig.
I  

 præmisserne fastslog Højesteret, at skattekontrollovens  

 § 13, stk. 1, efter sin ordlyd har »...et geringsindhold, der  

 omfatter visse former for medvirken til andres skatteunddragelse.
Efter det i  

 forarbejderne anførte må de personer, der omfattes af  

 bestemmelsen, have bistået umiddelbart ved afgivelsen af urigtige eller  

 vildledende oplysninger til brug for ligningsmyndighederne - typisk ved  

 udarbejdelsen af en urigtig selvangivelse.
Det må bero på en  

 konkret vurdering, om og i hvilket omfang der med hjemmel i straffelovens  

 § 23 kan ske en udvidelse af bestemmelsen til at gælde andre  

 former for medvirken, og en sådan vurdering må også  

 være afgørende for, om straffelovens § 289 kan bringes i  

 anvendelse.« Ved sagens genoptagelse, jf.
Tidsskrift for Skatter og  

 Afgifter 1990.52 V, blev tiltalte frifundet for medvirkensforholdet i  

 relation til hovedaktionæren, idet landsretten fandt, at de  

 pågældende omfaktureringer nok havde til formål at  

 gøre det muligt for hovedaktionæren at besvige de selskaber, han  

 var direktør for og aktionær i, men ikke at muliggøre  

 skattesvig.
Selv om omfaktureringerne var egnede til at hidføre  

 skattesvig, fandtes den tiltalte, der i mellemtiden havde trukket sin  

 tilståelse tilbage, ikke at have haft det fornødne forsæt  

 til hovedaktionærens skattesvig.
Tiltalte blev derimod dømt for  

 overtrædelse af § 13, stk. 1, for så vidt angik hans  

 egen og det af ham beherskede selskabs skatteunddragelser.
 Retspraksis ved landsretterne har tilsyneladende taget  

 denne højesteretsdom til indtægt for, at der kun i meget  

 begrænset omfang kan straffes for medvirken til skattesvig efter  

 straffelovens § 23. Som eksempler kan nævnes Tidsskrift for  

 Skatter og Afgifter 1998.187 Ø og Tidsskrift for Skatter og Afgifter  

 1998.317 Ø.
I 1998.187 Ø blev en hovedaktionær og en  

 revisor dømt for overtrædelse af straffelovens § 289 i  

 forbindelse med et urigtigt selskabsregnskab, hvori indgik to fiktive  

 provisionsnotaer.
De to andre tiltalte, der havde udfærdiget de fiktive  

 notaer, blev i byretten dømt for medvirken, men blev frifundet i  

 landsretten.
Det udtaltes i den forbindelse: »De tiltaltes handlinger, der  

 ikke omfattes af beskrivelsen i skattekontrollovens § 13, findes ikke at  

 have haft en så nær tilknytning til skatteunddragelsen, at der er  

 tilstrækkelig grundlag for at fastslå medvirkensansvar i  

 medfør af straffelovens § 23.« I 1998.317 Ø var tiltalte 2 tiltalt for medvirken  

 til tiltaltes 1´s skatte- og momssvig.
Tiltalte 1 var restauratør og  

 tiltalte 2´s samlever, og tiltalte 2 var daglig bestyrer af og  

 regnskabsfører for restauranten.
Tiltalte 2 nedskrev den daglige  

 omsætning, og tiltalte 1 holdt den ikke-bogførte del af  

 omsætningen uden for sit moms- og skatteregnskab.
Tiltalte 2 blev  

 dømt i byretten, men frifundet i landsretten.
Landsretten henviste  

 til, at domfældelse for medvirken til skatte- og afgiftsunddragelse i  

 følge retspraksis som udgangspunkt forudsætter, at den  

 pågældende har bistået umiddelbart ved indgivelse af det  

 urigtige afgiftstilsvar eller urigtige oplysninger til  

 skattevæsenet.
 Det foreslås på denne baggrund  

 præciseret i skattekontrolloven, at de almindelige regler for strafbar  

 medvirken efter straffelovens § 23 i fuldt omfang finder anvendelse ved  

 medvirken til overtrædelse af skattekontrollovens § 13.
Den foreslåede henvisning til straffelovens  

 § 23 har til formål at fastslå, at medvirkensansvaret ikke  

 er begrænset til tilfælde, hvor bistanden har haft en  

 særlig nær tilknytning til skattesvigen (afgivelsen af de  

 urigtige oplysninger til skattemyndighederne), men at det også omfatter  

 andre tilfælde, hvor den pågældende ved tilskyndelse,  

 råd eller dåd har medvirket til skattesvigen.
Dette  

 indebærer bl.a., at også medvirkenshandlinger, der er fjernere  

 fra selve afgivelsen af oplysningerne, vil kunne danne grundlag for et  

 medvirkensansvar, såfremt der foreligger den fornødne  

 tilregnelse.
Om det tilstrækkelige bevismateriale er til stede må  

 naturligvis i alle tilfælde bero på en konkret vurdering.« 2.2. Henvisningen til de almindelige  

 medvirkensregler: § 13 stk. 1, 2. pkt., har følgende ordlyd:
»På samme måde straffes medvirken til  

 skattesvig, jf. straffelovens § 23.« Efter § 13, stk. 2, gælder dette også ved grov  

 uagtsomhed, men her er straffen normalt kun bøde.
 Formålet med bestemmelsen i § 13, stk. 1,  

 2. pkt., er at præcisere, at medvirkensansvaret ikke er begrænset  

 til tilfælde, hvor bistanden har haft en særlig nær  

 tilknytning til skattesvigen, men at det også omfatter andre  

 tilfælde, hvor den pågældende ved tilskyndelse, råd  

 eller dåd har medvirket til skattesvigen.
 Der er derimod ikke tale om, at nogle af de handlinger,  

 der tidligere direkte var omfattet af § 13, flyttes ud af § 13 og i  

 stedet fremover skal bedømmes som medvirkenshandlinger efter  

 straffelovens § 23 med mulighed for strafnedsættelse efter f.eks.  

 straffelovens § 23, stk. 2.
 Bestemmelsen indebærer bl.a., at handlinger, der  

 består i at udarbejde opgørelser, f.eks. om omsætning,  

 lagerbeholdning m.v., der senere anvendes som grundlag for angivelser overfor  

 skattemyndighederne, falder indenfor området for medvirken.
 Det er ikke hensigten med § 13, stk. 1, 2. pkt.,  

 at udelukke anvendelsen af et medvirkensansvar i forhold til de øvrige  

 straffebestemmelser i skattekontrolloven, der ikke indeholder en udtrykkelig  

 henvisning til straffelovens § 23. Således vil der også  

 fremover med henvisning til straffelovens § 23 kunne straffes for  

 medvirken til skatteunddragelse efter eksempelvis § 15 eller  

 § 16.
 Objektivt kræver et strafansvar for medvirken med  

 henvisning til § 13, stk. 1, 2. pkt., at der foreligger medvirken i  

 form af tilskyndelse, råd eller dåd, jf. straffelovens  

 § 23.
Subjektivt er medvirkensansvaret ikke begrænset til  

 forsætlige forhold.
Der vil også kunne straffes for medvirken i  

 tilfælde af grov uagtsomhed, jf. § 13, stk. 2.
 Efter straffelovens § 289, 1. pkt., straffes med  

 fængsel indtil 4 år »den, der gør sig skyldig i  

 skattesvig af særlig grov karakter, jf. skattekontrollovens § 13,  

 stk. 1.«  Bestemmelsen omfatter således også medvirken  

 til skattesvig efter § 13, stk. 1, 2. pkt.
 Om forholdet mellem medvirkensreglen i § 13,  

 stk. 1, 2. pkt., og de nye bestemmelser i § 13 B og § 13 C  

 henvises til punkterne 3 og 4 nedenfor.
3. Strafansvar for virksomheders udstedelse af urigtige fakturaer og  

 lignende dokumentation, jf. § 13 B og momslovens § 81, stk. 4 3.1. Generelt: I sammenhæng med de  

 overvejelser, der ligger bag præciseringen af strafansvaret for  

 medvirken, jf. ovenfor under punkt 2, er der indsat følgende  

 bestemmelse i skattekontrolloven:
» § 13 B.
Den, der som led i virksomhed  

 forsætligt udsteder en faktura med et urigtigt indhold eller udsteder  

 anden urigtig dokumentation for levering eller aftagelse af varer eller  

 ydelser, straffes med bøde, hæfte eller fængsel indtil 2  

 år, hvis dokumentationen er egnet til at blive anvendt som grundlag for  

 opgørelsen af den skattepligtige indkomst.
Stk. 2. Begås handlingen af grov uagtsomhed, er straffen  

 bøde.« Udstedelse af dokumenter, der er falske eller som  

 indeholder urigtige oplysninger, kan være strafbart efter en  

 række bestemmelser.
 Brug af et falsk dokument til at skuffe i retsforhold er  

 strafbart efter straffelovens § 171. Bestemmelsen omfatter både  

 tilfælde, hvor der er tale om en falsk underskrift, og tilfælde,  

 hvor selve indholdet af dokumentet er forfalsket.
 Efter straffelovens § 163 straffes den, der til brug  

 i retsforhold, der vedkommer det offentlige, skriftligt eller ved andet  

 læsbart medie afgiver urigtig erklæring eller bevidner noget, som  

 den pågældende ikke har viden om.
Efter momslovens § 52 skal enhver registreret  

 virksomhed for levering af varer og ydelser udstede en faktura til  

 modtageren.
Overtrædelse af denne bestemmelse straffes efter lovens  

 § 81, stk. 1, med bøde.
Efter momslovens § 81, stk. 2, kan der  

 fastsættes straf af bøde for den, der forsætligt eller  

 groft uagtsomt overtræder bestemmelserne i medfør af  

 forskrifterne til momsloven.
Efter reglerne i kapitel 11 i  

 bekendtgørelse nr. 1090 af 23. december 1998 om  

 merværdiafgiftsloven (momsloven) skal der for hver leverance af  

 momspligtige varer eller ydelser fra en registreret virksomhed udstedes  

 faktura til modtageren.
Ved salg fra en registreret virksomhed til privat  

 forbrug kan udstedelse af faktura dog undlades.
Forsætlig eller grov  

 uagtsom tilsidesættelse af fakturakravene, herunder udstedelse af en  

 urigtig faktura, straffes efter bekendtgørelsens § 92,  

 stk. 2, med bøde, medmindre højere straf er forskyldt  

 efter momslovens § 81, stk. 3. Efter denne bestemmelse er straffen  

 bøde, hæfte eller fængsel i indtil 2 år,  

 såfremt overtrædelsen er begået med forsæt til at  

 unddrage statskassen afgift eller uberettiget opnå udbetalinger.
 Ved lov nr. 388 af 2. juni 1999 er der indsat  

 følgende bestemmelse i momslovens § 81:
»Stk. 4. Den, der som led i virksomhed  

 forsætligt udsteder en faktura med et urigtigt indhold eller udsteder  

 anden urigtig dokumentation for levering eller aftagelse af varer eller  

 ydelser, straffes med bøde, hæfte eller fængsel indtil 2  

 år, hvis dokumentationen er egnet til at blive anvendt som grundlag for  

 opgørelsen af et afgiftstilsvar.
Begås handlingen af grov  

 uagtsomhed, er straffen bøde.« De bemærkninger, der i det følgende  

 gøres om § 13 B, gælder tilsvarende for momslovens § 81, stk.  

 4.
 I og med det er en forudsætning for anvendelsen af  

 § 13 B, at den urigtige dokumentation er egnet til at blive anvendt som  

 grundlag for opgørelsen af den skattepligtige indkomst, har  

 bestemmelsen karakter af en selvstændig kriminalisering af en  

 særlig form for deltagelse i skattesvig, idet en sådan urigtig  

 fakturering m.v. fremmer modtagerens eller andres muligheder for på et  

 senere tidspunkt at begå skattesvig.
3.2. Alene virksomheders udstedelse af urigtig  

 dokumentation er omfattet: § 13 B omfatter kun udstedelse af urigtige  

 fakturaer m.v., når dette sker som led i virksomhed.
Bestemmelsen  

 omfatter således ikke privates udstedelse af den nævnte  

 dokumentation.
§ 13 B finder anvendelse, uanset om virksomheden drives  

 personligt, af et selskab eller af en anden juridisk person.
Ved  

 forståelsen af ordet »virksomhed« er det skattelovgivningens  

 almindelige virksomhedsbegreb, der finder anvendelse, jf. f.eks.  

 skattekontrollovens § 8 P.
 Det er uden betydning for bestemmelsens  

 anvendelsesområde, om det er virksomhedsejeren, ansatte eller andre,  

 der er bemyndiget til at handle på virksomhedens vegne, der udsteder  

 den urigtige dokumentation.
Er udstedelsen ikke sket som led i virksomhed, falder  

 forholdet udenfor § 13 B.
I så fald vil udstederen eventuelt kunne  

 pådrage sig medansvar for modtagerens skattesvig efter den almindelige  

 medvirkensbestemmelse i straffelovens § 23.
3.3. Dokumentationens indhold og karakter: Den  

 dokumentation, det efter § 13 B er strafbart at give et urigtigt  

 indhold, er dokumentation for levering eller aftagelse af varer eller  

 ydelser.
Dokumentationen kan eksempelvis have karakter af en faktura, en  

 afregningsseddel eller en kreditnota.
Dokumentationen vil sædvanligvis  

 indeholde oplysninger om karakteren og mængden af de varer eller  

 ydelser, der er disponeret over, identifikation af leverandør og  

 aftager, dato og eventuelt prisen.
 Udtrykket »varer eller ydelser« dækker såvel  

 fysiske genstande, herunder valuta, som ydelse af arbejdskraft.
Dokumentationen skal være egnet til at blive anvendt  

 som grundlag for opgørelsen af den skattepligtige indkomst.
Heri  

 ligger bl.a., at urigtigheden i dokumentationen skal være relevant for  

 opgørelsen af den skattepligtige indkomst.
Indeholder eksempelvis en  

 faktura, der udstedes til en erhvervsdrivende, og som er egnet til at  

 indgå i den pågældendes skatteregnskab, en forkert dato,  

 vil forholdet kun være omfattet af § 13 B i det omfang, den  

 urigtige dato må anses at have betydning for opgørelsen af den  

 skattepligtige indkomst.
At dokumentationen skal være egnet til at blive  

 anvendt som grundlag for opgørelsen af den skattepligtige indkomst  

 betyder ikke, at der alene sigtes til modtagerens skattepligtige  

 indkomst.
Men det vil normalt være den, der ifølge fakturaen er  

 anført som aftager af den underliggende vare eller ydelse, som vil  

 kunne anvende fakturaen m.v. som grundlag for opgørelsen af den  

 skattepligtige indkomst.
I visse tilfælde vil dokumentationen  

 også være egnet til at blive anvendt som grundlag for  

 opgørelsen af andre personers skattepligtige indkomst, eksempelvis en  

 ægtefælle.
Ikke enhver form for dokumentation vil være omfattet  

 af bestemmelsen, selv om dokumentet vedrører levering eller aftagelse  

 af en vare eller en ydelse.
Som eksempel kan nævnes de såkaldte  

 »pizzerialønsedler«, der udstedes af arbejdsgivere til brug for  

 ansattes dokumentation for forsørgerevne overfor  

 Udlændingestyrelsen i forbindelse med sager om  

 familiesammenføring.
Der er i disse tilfælde tale om en  

 særlig dokumentation, der er udarbejdet specielt til brug for  

 Udlændingestyrelsen.
Dokumentationen erstatter ikke de  

 lønsedler, arbejdsgivere efter kildeskatteloven skal udfærdige  

 til brug for skattemyndighederne.
 Strafansvaret omfatter såvel urigtig dokumentation  

 udstedt på papirmedium som urigtig dokumentation udstedt på anden  

 måde, f.eks. elektronisk.
3.4. Fuldbyrdelsestidspunkt og subjektive betingelser:  

Overtrædelsen af § 13 B er fuldbyrdet på tidspunktet for  

 udstedelsen af den urigtige dokumentation.
Det er således uden  

 betydning, om modtageren eller andre efterfølgende faktisk anvender  

 dokumentationen til at begå skattesvig med.
Såfremt betingelserne for at anvende § 13 B er  

 opfyldt, forudsættes det, at der alene straffes efter denne  

 bestemmelse.
Dette betyder, at selv om betingelserne for at straffe for  

 medvirken til skattesvig efter § 13, jf. straffelovens § 23,  

 isoleret set er opfyldt, skal der ikke samtidig straffes efter disse  

 bestemmelser.
Der bliver således ikke tale om at straffe i  

 sammenstød mellem § 13 og § 13 B.
 Straffelovens § 289 om bl.a. straf i tilfælde  

 af grov skattesvig omfatter ikke § 13 B.
De subjektive betingelser for overtrædelse af  

 § 13 B, stk. 1, er forsæt til alle led i gerningsindholdet.  

 Forsætskravet er således knyttet til såvel udstedelsen af  

 den urigtige dokumentation som til dokumentationens egnethed til at blive  

 anvendt som grundlag for opgørelsen af den skattepligtige indkomst.
I  

 relation til sidstnævnte vil forsætskravet være opfyldt,  

 hvis den pågældende forstår, at dokumentationen er egnet  

 til at blive anvendt på den nævnte måde.
4. Strafansvar for virksomheders aftagelse af »sorte« varer eller  

 ydelser, jf. § 13 C og momslovens § 81, stk. 5 4.1. Generelt: § 13 C har følgende  

 ordlyd:
»§ 13 C.
Den, der som led i virksomhed  

 aftager varer eller ydelser på sådanne fordelagtige vilkår,  

 at den pågældende indser, at leverandøren eller yderen  

 ikke vil opfylde sine forpligtelser til rettidigt at selvangive vederlaget  

 eller til rettidigt at afregne skyldig skat eller indeholdt skat eller  

 arbejdsmarkedsbidrag, straffes med bøde, hæfte eller  

 fængsel indtil 2 år.
Stk. 2. Begås handlingen af grov uagtsomhed, er straffen  

 bøde.« I bemærkningerne til lovforslaget er om baggrunden  

 for § 13 C anført:
»I praksis straffes den, der aftager »sorte« varer  

 eller ydelser, som udgangspunkt ikke.
Ved »sorte« varer eller ydelser  

 forstås i denne sammenhæng, at den, der leverer varen eller  

 præsterer ydelsen, ikke opfylder sine forpligtelser efter den fiskale  

 lovgivning til f.eks. at betale skat af vederlaget.
 Denne praksis bygger bl.a. på, at  

 skattespørgsmålet opfattes som et spørgsmål mellem  

 den, der modtager vederlaget, og det offentlige, således at strafansvar  

 alene kan komme på tale for den »sortarbejdende« og ikke for kunden.  

 Dertil kommer, at aftagelse af »sorte« varer eller ydelser normalt ligger  

 forud for det tidspunkt, hvor den fiskale forpligtelse skal opfyldes.
De almindelige regler om medvirken, jf. straffelovens  

 § 23, fører imidlertid ikke nødvendigvis til det resultat,  

 at medvirkensansvar for kunden principielt er udelukket.
Det bemærkes  

 herved, at også den medvirkende, der står udenfor et  

 pligtforhold, er strafferetlig ansvarlig.....
 Det skal fremhæves, at selve det at købe en  

 vare eller ydelse billigst muligt selvsagt ikke skal være strafbart.  

 Bestemmelsen tager således ikke sigte på tilfælde, hvor der  

 nok er tale om fordelagtige vilkår, men hvor der ikke er grund til at  

 tro, at vilkårene er påvirket af, at leverandøren eller  

 yderen ikke vil opfylde sine forpligtelser efter den fiskale lovgivning.
 Det må forventes, at bestemmelsen navnlig på  

 grund af bevismæssige vanskeligheder kun vil blive anvendt i  

 begrænset omfang i praksis.....
Selv om private således holdes udenfor  

 kriminaliseringen efter skattekontrollovens §13 C, er det hensigten i  

 større omfang at synliggøre eksistensen af »sort« arbejde for  

 derigennem at fremme en holdningsændring i befolkningen til gavn for en  

 begrænsning af efterspørgslen på »sorte« ydelser.
Det er  

 derfor tanken - sideløbende med den her foreslåede  

 kriminalisering af aftagere af »sorte« varer eller ydelser som led i  

 virksomhed - administrativt at indføre krav om udstedelse af faktura,  

 når en virksomhed leverer varer eller ydelser.
Efter merværdiafgiftsloven og den i medfør  

 heraf udstedte bekendtgørelse skal der for hver leverance af  

 momspligtige varer eller ydelser fra en registreret virksomhed udstedes  

 faktura til modtageren.
Ved salg fra en erhvervsdrivende til private  

 forbrugere kan udstedelse af faktura dog undlades.
 Det er nu tanken ved en ændring af  

 momsbekendtgørelsen at ophæve denne fritagelse for udstedelse af  

 fakturaer ved leverancer til privat forbrug, eventuelt med en  

 bagatelgrænse.
Ændringen indebærer ikke en pligt for den  

 private forbruger til at opbevare fakturaen.
Myndighederne vil således  

 ikke i forbindelse med en konkret forespørgsel kunne forlange, at  

 køber skal kunne fremvise relevant udstedt faktura til  

 dokumentation.
Fakturakravet vil ikke fjerne »sorte« varer eller ydelser  

 fra det private forbrug, men kravet forventes at ville påvirke  

 befolkningens holdning til efterspørgslen af »sorte« varer eller  

 ydelser.« Det særlige ved en straffebestemmelse som § 13 C er,  

 at selve den kriminaliserede handling - aftagelsen af varer eller ydelser -  

 foretages på et tidspunkt, der ligger forud for det tidspunkt, hvor  

 leverandøren eller yderen skal opfylde sine forpligtelser efter  

 skattelovgivningen, og hvor skatteunddragelsen således muligvis finder  

 sted.
 Ved lov nr. 388 af 2. juni 1999 er indsat følgende  

 bestemmelse i momslovens § 81:
»Stk. 5. Den, der som led i virksomhed aftager varer  

 eller ydelser på sådanne fordelagtige vilkår, at den  

 pågældende indser, at leverandøren eller yderen ikke vil  

 opfylde sin forpligtelse til at medregne vederlaget til afgiftstilsvaret  

 eller til rettidigt at afregne afgiftstilsvaret, straffes med bøde,  

 hæfte eller fængsel indtil 2 år.
Begås handlingen af  

 grov uagtsomhed, er straffen bøde.« De bemærkninger, der i det følgende  

 gøres om § 13 C, gælder tilsvarende for momslovens § 81, stk.  

 5.
4.2. Alene virksomheders aftagelse af »sorte« varer  

 eller ydelser er omfattet: Det er alene aftagelse af »sorte« varer eller  

 ydelser, når dette sker som led i virksomhed, der er strafbart. § 13 C  

 omfattet således ikke privates aftagelse af »sorte« varer eller  

 ydelser.
Hvorvidt private vil kunne straffes beror på opfyldelse af de  

 objektive og subjektive betingelser for at bringe den almindelige  

 medvirkensregel efter straffelovens § 23 i anvendelse i forbindelse med  

 overtrædelse af andre straffebestemmelser, eksempelvis  

 skattekontrollovens § 13 eller kildeskattelovens § 75.
 § 13 C finder anvendelse, uanset om virksomheden drives  

 personligt, af et selskab eller af en anden juridisk person.Ved  

 forståelsen af ordet »virksomhed« er det skattelovgivningens  

 almindelige virksomhedsbegreb, der finder anvendelse, jf. f.eks.  

 skattekontrollovens § 8 P.
 Udtrykket »varer eller ydelser« dækker såvel  

 fysiske genstande, herunder valuta, som ydelse af arbejdskraft.
 I situationer, hvor der foreligger et  

 ansættelsesforhold mellem aftageren og yderen af en arbejdsydelse,  

 således at aftageren er indeholdelsespligtig efter kildeskatteloven ved  

 lønafregningen, vil der kunne straffes i sammenstød mellem  

 § 13 C og kildeskattelovens § 74.
Hvis der udbetales A-indkomst uden samtidig indeholdelse  

 af A-skat, vil forholdet være omfattet af kildeskattelovens § 74  

 om indeholdelsespligt, herunder af dens kvalificerede bestemmelse.
Hvis  

 arbejdsydelsen samtidig modtages på sådanne fordelagtige  

 vilkår - typisk en lav løn - at arbejdsgiveren indser, at den  

 ansatte ikke vil opgive vederlaget overfor skattevæsenet, vil der  

 tillige kunne straffes efter § 13 C.
Hvis derimod aftageren modtager en arbejdsydelse fra en  

 ansat i en anden virksomhed - og der således ikke foreligger et  

 egentligt ansættelsesforhold mellem aftageren og yderen af  

 arbejdskraften fra den anden virksomhed - til så fordelagtig en pris,  

 at aftageren indser, at den pågældende virksomhed ikke vil  

 opfylde sine forpligtelser til at indeholde skat eller arbejdsmarkedsbidrag,  

 vil aftageren alene kunne straffes efter § 13 C.
Et praktisk eksempel  

 herpå er den såkaldte »piratrengøring«.
 4.3. Fordelagtige vilkår: Afgørende  

 for om der kan ifaldes ansvar efter § 13 C er, om aftagelsen af de  

 »sorte« varer eller ydelser er sket på sådanne fordelagtige  

 vilkår, at aftageren - det vil sige den, der erhverver en ret over  

 varen eller ydelsen - indser, at leverandøren eller yderen ikke vil  

 opfylde sine forpligtelser efter skattelovgivningen.
 Det forudsættes, at bestemmelsen primært  

 anvendes i de tilfælde, hvor leverandøren eller yderen  

 efterfølgende faktisk har overtrådt sine forpligtelser efter  

 skattelovgivningen.
 Anvendelsen af ordet »indser« dækker det  

 traditionelle strafferetlige forsætsbegreb.
 Idet baggrunden for bedømmelsen af aftagerens  

 tilregnelse normalt er de vilkår, som aftagelsen er sket på,  

 må der foretages en markedsmæssig vurdering af vilkårene  

 for aftagelsen.
Særligt vedrørende priser bemærkes, at  

 priser under særlige omstændigheder kan ligge under de  

 markedspriser, der ville gælde under normale forhold.
Som eksempel kan  

 nævnes et nødlidende firmas lagersalg eller særlige  

 introduktionspriser for at komme ind på markedet.
Afvigelser fra  

 normale markedspriser kan således være en indikator, men det vil  

 bero på en konkret bedømmelse i den enkelte sag, hvilken  

 betydning markedsprisen har i relation til tilregnelsesbeviset.
 4.4. Tilsidesættelse af fiskale forpligtelser:  

De forpligtelser, som aftageren efter § 13 C skal indse, at  

 leverandøren eller yderen ikke vil opfylde, er pligten til rettidigt  

 at selvangive vederlaget eller rettidigt at afregne indeholdt eller skyldig  

 skat eller arbejdsmarkedsbidrag.
Ordet »rettidigt« er udtryk for, at leverandøren  

 eller yderen på sædvanlig måde af egen drift skal  

 selvangive eller betalt skat af vederlaget.
Kravet om rettidig selvangivelse  

 af vederlaget eller rettidig afregning af skatter m.v. er ikke opfyldt,  

 såfremt leverandøren eller yderen venter med at selvangive  

 vederlaget m.v., indtil den pågældende opdager, at en kontrol er  

 ved at blive indledt.
4.5. Ansvarsfriholdelse: Under hensyn til den tvivl  

 om leverandørens hensigter i forhold til skattelovgivningen, der kan  

 være forbundet med aftagelsen af varer eller ydelser på  

 fordelagtige vilkår, kan den aftagende virksomhed frigøre sig  

 for en eventuel tiltalerejsning efter § 13 C eller momslovens § 81, stk.  

 5, ved at indsende en meddelelse om leverancen til den told- og skatteregion,  

 hvor leverandøren er hjemmehørende.
Meddelelsen skal udover at  

 identificere afsenderen indeholde kopi af faktura eller lignende  

 dokumentation for leverancen og vilkårene herfor, samt i øvrigt  

 fremstå som en meddelelse vedrørende ansvarsfriholdelse efter  

 § 13 C eller momslovens § 81, stk. 5.
 Told- og skatteregionen skal kvittere for modtagelsen af  

 meddelelsen.
 I de tilfælde, hvor der er indsendt en sådan  

 meddelelse om aftagelse af varer eller ydelser, må de statslige told-  

 og skattemyndigheder ikke indlede en sag om overtrædelse af § 13 C  

 eller momslovens § 81, stk. 5, mod aftageren for det forhold, der er omfattet  

 af meddelelsen.
 Med denne ordning kan på den ene side aftagerne i  

 tvivlstilfælde friholde sig for et muligt strafansvar, og på den  

 anden side får myndighederne et grundlag for at foretage  

 stikprøvekontrol.
5. Ikrafttræden Loven trådte i kraft den 1. juli 1999.
 Dette medfører, at registrering efter § 6 F  

 ikke vil kunne foretages af forhold, der er konstateret før udgangen  

 af juni 1994.
 Bestemmelserne i § 13 B og momslovens § 81,  

 stk. 4, har virkning for fakturaer og anden urigtig dokumentation, der  

 udstedes efter lovens ikrafttræden.
 Bestemmelserne i § 13 C og momslovens § 81,  

 stk. 5, har virkning for varer eller ydelser, der aftages efter lovens  

 ikrafttræden.
