Offererstatningslovens § 10, stk. 1  ansøgers medvirken til politiets opklaring af sagen, nævnets j.nr. 09-520-12606 N.j.nr. 09-520-12606 Ansøger søgte erstatning efter tilskadekomst under et slagsmål på et værtshus.
Nævnet meddelte afslag under henvisning til offererstatningslovens §§ 1 og 6 a, idet det ikke med tilstrækkelig sikkerhed kunne antages, at skaden skyldtes en overtrædelse af straffeloven under sådanne omstændigheder, at ansøger var berettiget til erstatning.
Nævnet lagde ved afgørelsen vægt på, at det fremgik af dommen i sagen, at ansøger havde deltaget i et slagsmål med en gruppe personer på værtshuset, herunder havde han fået en flaske i hovedet og havde også selv kastet med flasker.
Ansøger havde herved accepteret en risiko for at komme til skade, og ved selv at kaste med flasker havde han medvirket til optrapningen af episoden på en sådan måde, at han ikke var berettiget til erstatning.
Nævnet afgørelse skyldtes endvidere, jf. offererstatningslovens § 10, at ansøger efter nævnets opfattelse ikke havde medvirket tilstrækkeligt til sagens opklaring.
Nævnet lagde vægt på, at ansøger flere gange havde ændret forklaring under sagen.
Det var herefter nævnets opfattelse, at ansøgers skiftende forklaringer til politiet og i retten var medvirkende til, at den rette skadevolder ikke var blevet tiltalt.
