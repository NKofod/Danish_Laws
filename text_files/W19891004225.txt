Vedrørende afgrænsningen af Bank- og Sparekasselovens § 19, stk. 4 i  

 forbindelse med forespørgsel om en bankmedarbejders køb af aktier i  

 »Valuta og Rente Aktieselskabet« Den 14/12 1988 meddelte Finanstilsynet Aktivbanken A/S, at medarbejderes  

 køb af aktier i »Valuta og Rente Aktieselskabet« var omfattet af  

 bank- og sparekasselovens § 19, stk. 4. Efter en gennemgang af prospektet for  

 det nævnte selskab, bemærkede tilsynet, at man ikke fandt, at forretningerne  

 havde nogen kommerciel baggrund, men alene havde til formål at opnå størst  

 mulig afkast på baggrund af en usikker forventning om udviklingen i  

 valutarelationerne.
Forretningerne kunne herefter ikke anses for at ligge  

 inden for rammerne af sædvanlig formueforvaltning, men måtte karakteriseres  

 som spekulationsforretninger.
Derfor måtte investering i aktier i selskabet  

 også karakteriseres som spekulation.
 Kendelsen er iøvrigt sålydende:
»I en over sagen den 3. april 1989 til ankenævnet afgivet erklæring  

 har Finanstilsynet fastholdt afgørelsen og henvist til, at forbudet i bank-  

 og sparekasselovens § 19, stk. 4 er absolut.
Valuta og Rente Aktieselskabets  

 dispositioner, er - erkendt af klagerne - spekulationsforretninger.
Efter  

 ordlyden af bestemmelsen »deltage i .....« er det uden betydning om  

 den pågældende har foretaget dispositionen selv eller gennem andre, herunder  

 et selskab, bl.a. for at undgå omgåelse.
Investering i aktier i et selskab,  

 der som sit hovedformål har at foretage spekulationsprægede investeringer af  

 de indskudte midler er omfattet af § 19, stk. 4 til forskel fra sædvanlig  

 formueforvaltning med bl.a. anbringelse af midler i aktier f.eks. i  

 forsikringsselskaber og pengeinstitutter.
Det er efter loven ikke afgørende  

 om dispositionen er foretaget for den ansattes egne midler eller lånte  

 midler, ligesom forholdet mellem risikoen og størrelsen af et økonomisk tab  

 og den pågældende medarbejders formueforhold ikke indgår i bedømmelsen.
Klageren har overfor ankenævnet i skrivelse af 10. januar 1989 og i  

 skrivelse af 19. maj 1989 anerkendt, at de nævnte forretninger, som Valuta og  

 Rente Aktieselskabet driver, er omfattet af begrebet  

 »spekulationsforretninger«, defineret som nævnt i Finanstilsynets  

 afgørelse.
Klageren har gjort gældende, at forbudet i bank- og  

 sparekasselovens § 19, stk. 4, der forbyder funktionærer for egen regning at  

 deltage i spekulationsforretninger, ikke kan udvides til tillige at omfatte  

 en bankfunktionærs køb af aktier i det foreliggende investeringsselskab.  

 Formålet med § 19, stk. 4 i bank- og sparekasseloven er at forhindre aktiv  

 spekulation, herunder gennem andre f.eks. en vekselerer, hvorved  

 bankfunktionæren udnytter den eventuelle interne viden han har opnået om de  

 pågældende selskaber, at undgå interessekonflikter der ville kunne opstå bank  

 og kunde imellen, og at hindre at en bankfunktionær pådrager sig økonomisk  

 tab med risiko for økonomisk afhængighed, som vil lægge hindringer i vejen  

 for varetagelse af bankens og kundens interesser.
I det foreliggende tilfælde  

 er ingen af de nævnte risici til stede fordi klageren alene har erhvervet 1  

 o/oo af aktiekapitalen for egne opsparede midler.
Han er herefter uden nogen  

 indflydelse på de investeringer, der foretages.
Investeringen er passiv på  

 samme måde som ved køb af aktier i andre selskaber.
Spørgsmålet om køb for  

 egne eller lånte midler indgår efter retspraksis i bedømmelsen af omfanget af  

 § 19, stk. 4. Det samme gælder risikoen, størrelsen af det økonomiske tab og  

 den pågældendes formueforhold.
Klageren risikerer et tab på 5% af indskuddet  

 og normal forrentning af det indskudte beløb i 5 år.
Forbudet vil efter  

 Finanstilsynets fortolkning forhindre ethvert køb af aktier i selskaber, hvor  

 en del af virksomheden består i spekulation.
Det fremgår af det medsendte prospekt for udbydelse for 50. mio. kr.  

 aktier (kurs 105) i Valuta og Rente Aktieselskabet, vedtægten for selskabet  

 og administrationsaftalen mellem selskabet og vekselererfirmaet Henrik  

 Holm-Hansen bl.a., at det nye selskabs hovedformål er køb og salg af valuta  

 på termin gennem vekselererfirmaet Henrik Holm-Hansen.
Det er nævnt, at  

 selskabets kapital ved investeringer belånes 10 gange, men vedtægterne  

 indeholder ingen begrænsninger i gearingen.
Det følger heller ikke af  

 vedtægten, at indskyderne - som hævdet af klageren - alene risikerer et tab  

 på 5% af aktieindskuddet, idet vedtægterne alene bestemmer, at det er  

 formålet at placere »egenkapital« i danske statsobligationer eller  

 på aftalekonti samt aktiebesiddelse i datterselskaber.
Selskabets  

 bankforbindelse er efter det oplyste Aktivbanken A/S, hvor klageren har  

 ansættelse.' Ankenævnet udtalte:
Bestemmelsen i bank- og sparekasselovens § 19, stk. 4 indeholder ikke  

 adgang til administrativt at fastsætte de nærmere grænser for forbudet, der  

 er sanktioneret ved straf efter lovens § 54. Dette spørgsmål henhører under  

 domstolene og afgøres på grundlag af de konkrete omstændigheder i den enkelte  

 sag.
Derfor finder nævnet ikke grundlag for på forhånd at afgive bindende  

 udsagn om, hvorvidt forbudet i bank- og sparekasselovens § 19, stk. 4 vil  

 være overtrådt ved køb af aktier i det nævnte selskab.
