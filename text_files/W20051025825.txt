Tvangsbehandling underkendt på grund af skift i præparat (utilstrækkelig  

 udfyldelse af tvangsprotokol vedrørende tvangsbehandling) Sundhedsvæsenets Patientklagenævn fandt, at der var  

 grundlag for tvangsbehandling, men at behandlingen ikke opfyldte kravet om  

 mindst indgribende foranstaltning, idet patienten alene gennem 2 dage i  

 starten  

 af motivationsperioden var blevet søgt motiveret for behandling med det  

 præparat, som der senere blev truffet beslutning om tvangsbehandling med.
 Sundhedsvæsenets Patientklagenævn bemærkede, at den  

 udfyldte tvangsprotokol ikke indeholdt dato for beslutningen om iværksættelse  

 af tvangsbehandling samt navnet på den ordinerende overlæge.
 Sundhedsvæsenets Patientklagenævn oplyste, at  

 bekendtgørelse nr. 849 af 2. december 1998 om tvangsbehandling, fiksering,  

 tvangsprotokoller m.v. på psykiatriske afdelinger § 32 fastslog, at der ved  

 tvangsbehandling skulle ske tilførsel i tvangsprotokollen af patientens navn  

 og  

 cpr-nr., behandlingens art og omfang, begrundelsen for tvangsbehandlingen,  

 navnet på den ordinerende overlæge samt navnet på den tilstedeværende læge.
 Videre oplyste nævnet, at det fremgik af kommentaren  

 til Psykiatrilovens § 20 stk. 1, at registrering af tvangsanvendelse var  

 nødvendig for den enkelte patients retssikkerhed f.eks. i forbindelse med  

 behandlingen af konkrete klagesager ved domstolene eller patientklagenævnet.  

 Det var nævnets opfattelse, at det således var af betydning for vurderingen i  

 en eventuelt efterfølgende prøvelse af tvangsanvendelsens berettigelse, at  

 datoen for tvangsindgrebet og overlægens navn var dokumenteret i forbindelse  

 med beslutningen herom.
