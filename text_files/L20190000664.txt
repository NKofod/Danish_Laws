Bekendtgørelse af administrativ aftale af 28. februar 2019 mellem Danmark og Grønland om automatisk udveksling af oplysninger Den 28. februar 2019 undertegnedes en administrativ aftale mellem de kompetente myndigheder i Danmark og Grønland, i henhold til punkt 20 i aftale af 18. oktober 1979 mellem Danmark og Grønland om bistand i skattesager, om automatisk udveksling af oplysninger.
 Aftalen har følgende ordlyd:
Administrativ aftale Mellem de kompetente myndigheder i Danmark og Grønland I henhold til punkt 20 i aftale af 18. oktober 1979 mellem Danmark og Grønland om bistand i skattesager Om automatisk udveksling af oplysninger De kompetente myndigheder i Danmark og Grønland, det vil sige for Danmarks vedkommende: Skattestyrelsen for Grønlands vedkommende: Skattestyrelsen herefter parterne, er i henhold til punkt 20 i aftale af 18. oktober 1979 mellem den danske regering og  Grønlands Naalakkersuisut om bistand i skattesager, jf. artikel 26 i aftale af 18. oktober 1979 mellem den danske regering og Grønlands Naalakkersuisut til undgåelse af dobbeltbeskatning m.v., blevet enige om følgende:
Kapitel 1 Udveksling af oplysninger fra Danmark til Grønland Artikel 1 Oplysninger, der udveksles 1. Parterne udveksler oplysninger automatisk om fysiske og juridiske personer på grundlag af - Punkt 12 i aftale af 18. oktober 1979 mellem den danske regering og Grønlands landsstyre om bistand i skattesager, - Punkt 6 i aftale af 28. juni 1985 i henhold til punkt 20 i aftale af 18. oktober 1979 mellem Danmark og Grønland om bistand i skattesager og - Bilag 1 til nærværende aftale, jf. stk. 2.
2. De kategorier af oplysninger, der udveksles fra Skattestyrelsen i Danmark til Skattestyrelsen i Grønland efter stk. 1, er almindelige identifikationsoplysninger, cpr. - og cvr. -numre, oplysninger om økonomiske og erhvervsmæssige formål.
Udvekslingen indbefatter oplysninger om betaling af fagforeningskontingenter, hvilket muliggør identifikation af tilhørsforhold til fagforeninger (personfølsomme oplysninger). Oplysningerne er nærmere specificeret i bilag 1 til denne aftale.
Bilaget indeholder tillige en specifikation af, til hvilke formål Skattestyrelsen i Grønland modtager de enkelte typer af oplysninger.
 3. Skattestyrelsen i Danmark skal uopfordret sikre, at de oplysninger, der er nævnt i bilag 1 til denne aftale, sendes til Skattestyrelsen i Grønland, senest den 1. marts i det år, der følger efter ethvert kalenderår.
4. Bilag 1 kan ændres ved skriftlig aftale mellem parterne.
En sådan aftale skal for at få virkning for udveksling angående et indkomstår være indgået senest den 1. februar i det år, der følger efter det pågældende kalenderår.
5. Ud over de oplysninger, der er nævnt i stk. 1, udveksler parterne oplysninger efter aftale af 29. november 2016 mellem de kompetente myndigheder i Danmark, Færøerne og Grønland om automatisk udveksling af oplysninger om finansielle konti.
De øvrige bestemmelser i denne aftale gælder ikke for den nævnte udveksling af oplysninger.
Artikel 2 Personer, der udveksles oplysninger om 1. Udvekslingen efter artikel 1 omfatter oplysninger vedrørende de fysiske og juridiske personer, som fremgår af Grønlands mandtalsliste, jf. stk. 2.
2. Skattestyrelsen i Grønland skal sikre, at der leveres en mandtalsliste for fuldt skattepligtige personer og virksomheder for ethvert indkomstår senest ved udgangen af februar i det efterfølgende kalenderår.
Mandtalslisten udarbejdes efter de regler, der gælder herfor, aktuelt §§ 4-6 i Selvstyrets bekendtgørelse nr. 10 af 20. september 2011 om opkrævning af indkomstskat og arbejdsmarkedsafgift.
Mandtalslisten skal leveres i elektronisk form, medmindre andet er aftalt.
Artikel 3 Vilkår for udvekslingen 1. Ved dataudveksling mellem parterne efter dette kapitel forpligtes Skattestyrelsen i Grønland til at overholde de principper, regler og sikkerhedsforanstaltninger for behandling af personoplysninger, som gælder i medfør af Europa-Parlamentets og Rådets forordning (EU) 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og om ophævelse af direktiv 95/46/EF (Databeskyttelsesforordningen), jf. nærmere artikel 4-8 samt bilag 2 til nærværende aftale, der omhandler databeskyttelsesprincipper.
 2. Ved anvendelsen af artikel 4-8 har udtrykkene personoplysninger, særlige kategorier af oplysninger, behandle/behandling, dataansvarlig, databehandler, registreret og tilsynsmyndighed den betydning, som de er tillagt ved Databeskyttelsesforordningen.
3. Ved anvendelsen af artikel 4-8 er Skattestyrelsen i Danmark dataeksportør, dvs. den dataansvarlige, der overfører personoplysningerne.
Dataeksportørens aktiviteter består i, at der foretages et årligt udtræk af de oplysninger, som skal udveksles med Skattestyrelsen i Grønland, hvorefter disse sendes til Grønland.
Udtrækket foretages på grundlag af den mandtalsliste, der er nævnt i artikel 2, stk. 2. Det er Skattestyrelsen i Danmarks IT-leverandør DXC.technology, som modtager mandtalslisten og foretager udtræk af data.
DXC.technology afsender data til Grønland via CFG-serveren (FTP-kanal).
4. Ved anvendelsen af artikel 4-8 er Skattestyrelsen i Grønland dataimportør, dvs. den dataansvarlige, som indvilliger i at modtage personoplysninger fra dataeksportøren med henblik på videre behandling i overensstemmelse med artikel 4-8. Dataimportørens aktiviteter består i at afsende den mandtalsliste, der er nævnt i artikel 2, stk. 2, til DXC.technology i Danmark og at modtage data og anvende data til de formål, der er angivet i bilag 1 til denne aftale.
Det er Skattestyrelsen i Grønlands IT-leverandør KIMIK IT A/S, som leverer mandtalsliste og modtager data via FTP-kanalen.
 5. Videregivelse af de overførte personoplysninger må kun finde sted under overholdelse af grønlandsk lovgivning samt Databeskyttelsesforordningen.
Artikel 4 Tredjepartsløfte De registrerede kan håndhæve denne artikel og bestemmelserne i artikel 5, litra b, c og d, artikel 6, litra a, b, c og e, artikel 7, stk. 1 og 2, artikel 8 og artikel 15, stk. 4, som berettigede tredjeparter.
Parterne gør ingen indsigelse imod, at de registrerede, såfremt de ønsker det, og det er tilladt i henhold til national ret, lader sig repræsentere af en forening eller andre organer.
Artikel 5 Dataeksportørens pligter Skattestyrelsen i Danmark accepterer og garanterer som dataeksportør:
a) at dennes behandling af personoplysninger omfattet af artikel 1, stk. 1-3, herunder selve overførslen, har været, og frem til tidspunktet for overførslen fortsat vil være i overensstemmelse med alle relevante bestemmelser i Danmark, samt at behandlingen ikke er i strid med de relevante bestemmelser i Danmark, b) at de registrerede i tilfælde af, at overførslen omfatter særlige kategorier af oplysninger, er blevet informeret eller vil blive informeret om, at deres oplysninger kan blive overført til et tredjeland, der ikke sikrer et tilstrækkeligt databeskyttelsesniveau, c) at give de registrerede et eksemplar af denne aftale, hvis de anmoder om det, og d) inden for en rimelig tidsfrist og i rimeligt omfang at behandle forespørgsler fra de registrerede om dataimportørens behandling af deres personoplysninger.
Artikel 6 Dataimportørens pligter 1. Skattestyrelsen i Grønland accepterer og garanterer som dataimportør:
a) at denne ikke har grund til at tro, at den ifølge den lovgivning, den er underlagt, er forhindret i at overholde sine forpligtelser i henhold til denne aftale, og at den i tilfælde af en ændring af denne lovgivning, således at det sandsynligvis vil få en væsentlig negativ indvirkning på den sikkerhed, der opnås ved hjælp af disse bestemmelser, vil give Skattestyrelsen i Danmark og Datatilsynet meddelelse om ændringen.
Skattestyrelsen i Grønland erklærer sig i den forbindelse indforstået med, at Skattestyrelsen i Danmark under sådanne omstændigheder har ret til at suspendere dataoverførslen og/eller bringe aftalen til ophør, b) at den vil behandle personoplysninger omfattet af artikel 1, stk. 1-3, i overensstemmelse med de obligatoriske databeskyttelsespricipper, der fremgår af bilag 2 til denne aftale, c) straks og behørigt at behandle alle rimelige forespørgsler fra Skattestyrelsen i Danmark eller de registrerede vedrørende sin behandling af personoplysninger omfattet af artikel 1, stk. 1-3, som overføres, og at samarbejde med rette myndighed i forbindelse med alle dens undersøgelser og følge anbefalingerne fra Datatilsynet med hensyn til behandling af de overførte oplysninger, d) på anmodning af Skattestyrelsen i Danmark at lade sine databehandlingsfaciliteter underkaste inspektion, der skal foretages af Skattestyrelsen i Danmark eller et inspektionsorgan, der udpeges af Skattestyrelsen i Danmark og i givet fald efter aftale med Datatilsynet, og som består af uafhængige medlemmer, der er i besiddelse af de nødvendige faglige kvalifikationer, og e) at give de registrerede et eksemplar af denne aftale, hvis de anmoder om det, og angive den myndighed, der er ansvarlig for behandling af klager.
2. Skattestyrelsen i Grønland må ikke opbevare de overførte personoplysninger længere end hvad der er nødvendigt for at opfylde de angivne behandlingsformål.
Se punkt 1 og 4 i bilag 2 til denne aftale.
Artikel 7 Ansvar 1. Parterne er enige om, at de registrerede, som har lidt skade som følge af en overtrædelse af de bestemmelser, der henvises til i artikel 4, har ret til at modtage erstatning fra parterne for skaden.
Parterne er enige om, at de kun kan fritages for dette ansvar, hvis de beviser, at ingen af dem er ansvarlig for overtrædelsen af disse bestemmelser.
 2. Parterne er enige om, at de hæfter solidarisk for skade påført de registrerede som følge af enhver overtrædelse som omhandlet i stk. 1. De registrerede kan i tilfælde af en sådan overtrædelse anlægge sag ved en domstol mod enten dataeksportøren eller dataimportøren eller dem begge.
Artikel 8 Mægling, værneting og lovvalg 1. Hvis der opstår en tvist mellem den registrerede og en af parterne i denne aftale, der ikke løses i mindelighed, og den registrerede påberåber sig tredjepartsløftet i henhold til artikel 4, er parterne enige om at acceptere den registreredes beslutning om:
a) at henvise tvisten til mægling foretaget af en uafhængig person eller i givet fald foretaget af Datatilsynet, eller b) at henvise sagen til de danske domstole.
 2. En tvist som omhandlet i stk. 1 er omfattet af dansk lovgivning.
 3. Parterne er enige om, at anvendelsen af stk. 1 og 2 ikke berører den registreredes materielle eller processuelle rettigheder med hensyn til at søge forholdet afhjulpet i overensstemmelse med andre bestemmelser i national eller international ret.
Artikel 9 Økonomi 1. For hver enkelt leverance som omhandlet i artikel 1, stk. 1-3, aftales de nærmere økonomiske omstændigheder, idet udgangspunktet er, at Skattestyrelsen i Danmark skal have dækket sine omkostninger forbundet med fremsendelsen af data.
 2. Skattestyrelsen i Danmark er forpligtet til snarest muligt og senest 3 måneder før næste leverance at underrette Skattestyrelsen i Grønland om størrelsen af de eventuelle omkostninger, der vil være forbundet med fremsendelse af data.
Kapitel 2 Behandlingen af oplysninger, der indberettes af grønlandske indberetningspligtige inden for den finansielle sektor Artikel 10 Indberetning 1. Skattestyrelsen i Danmark sikrer, at de eKapitalsystemer, der er nævnt i bilag 3 til denne aftale, er tilgængelige for digital indberetning fra de udpegede grønlandske indberetningspligtige, jf. artikel 11.
2. Skattestyrelsen i Danmark udarbejder hvert år senest den 15. november en indberetningsvejledning til de udpegede grønlandske indberetningspligtige vedrørende det pågældende kalenderår.
Skattestyrelsen i Danmark er ikke forpligtet til at modtage indberetninger, der ikke overholder anvisningerne i indberetningsvejledningen.
Senest 8 dage efter udløbet af indberetningsfristen fremsender Skattestyrelsen i Danmark informationer til Skattestyrelsen i Grønland om antallet af indberetninger fra de indberetningspligtige.
På baggrund af dette sikrer Skattestyrelsen i Grønland, at indberetningspligten opfyldes.
3. Skattestyrelsen i Grønland sikrer, at de udpegede grønlandske indberetningspligtige i henhold til grønlandsk lovgivning lovligt kan indberette oplysninger til de danske eKapitalsystemer, der er nævnt i bilag 3 til denne aftale.
Skattestyrelsen i Grønland sikrer endvidere, at de udpegede grønlandske indberetningspligtige til enhver tid overholder tilsvarende forpligtelser som dem, der gælder efter dansk lovgivning for danske indberetningspligtige til de systemer, der er nævnt i bilag 3 til denne aftale.
 4. Skattestyrelsen i Danmark underretter Skattestyrelsen i Grønland om ændringer i de danske indberetningssystemer samt lovgivning og administrative regler om disse, i det omfang de har indflydelse på de udpegede grønlandske indberetningspligtiges forpligtelser, jf. stk. 3.
 5. Skattestyrelsen i Grønland er forpligtet til at afholde løbende driftsudgifter forbundet med afviklingen af de aktiviteter, der er nævnt i stk. 1-3. Skatteforvaltningen i Danmark erklærer, at sådanne udgifter ikke er kendt på tidspunktet for indgåelsen af denne aftale, men tager forbehold for, at der kan fremkomme sådanne udgifter fx i forbindelse med systemændringer.
 6. Skattestyrelsen i Danmark er forpligtet til snarest muligt og senest 3 måneder før næste leverance at underrette Skattestyrelsen i Grønland om størrelsen af de eventuelle driftsudgifter, der vil være forbundet med afviklingen af de aktiviteter, der er nævnt i stk. 5.
Artikel 11 Udpegede grønlandske indberetningspligtige 1. Skattestyrelsen i Grønland bestemmer, hvem der udpeges som grønlandske indberetningspligtige i henhold til dette kapitel.
Følgende er udpeget som grønlandske indberetningspligtige vedrørende indkomståret 2018:
a) Grønlandsbanken, Aktieselskab, Postboks 1033, 3900 Nuuk, CVR.nr. 80050410; b) P/F BankNordik, Postboks 569, 3900 Nuuk, CVR.nr. 32461662; c) SISA, Aqqusinersuaq 31, 3900 Nuuk, CVR.nr. 36522232.
2. Ændringer i listen over udpegede grønlandske indberetningspligtige, jf. stk. 1, skal Skattestyrelsen i Grønland meddele Skattestyrelsen i Danmark senest den 15. november i ethvert kalenderår, for at ændringen kan få virkning for indberetninger vedrørende det pågældende indkomstår.
For hver udpeget grønlandsk indberetningspligtig skal ændringsmeddelelsen omfatte følgende data:
 a) Navn.
 b)  Adresse.
 c) CVR-nummer.
Artikel 12 Vilkår for behandlingen 1. Ved dataudveksling mellem Skatteforvaltningen i Danmark og Skattestyrelsen i Grønland efter dette kapitel er Skattestyrelsen i Danmark forpligtet til at overholde de principper, regler og sikkerhedsforanstaltninger for behandling af personoplysninger, som gælder i medfør af Europa-Parlamentets og Rådets forordning (EU) 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og om ophævelse af direktiv 95/46/EF (Databeskyttelsesforordningen).
 2. Skattestyrelsen i Grønland har over for omverdenen (herunder den registrerede, således som denne er defineret i Databeskyttelsesforordningen) som udgangspunkt ansvaret for, at behandlingen af personoplysninger sker inden for rammerne af Databeskyttelsesforordningen og den grønlandske databeskyttelsesretlige regulering.
 3. Skattestyrelsen i Danmark skal uden unødig forsinkelse underrette Skattestyrelsen i Grønland efter at være blevet opmærksom på, at der er sket brud på persondatasikkerheden hos Skattestyrelsen i Danmark.
 4. Skattestyrelsen i Danmark skal  under hensyntagen til behandlingens karakter og de oplysninger, der er tilgængelige for denne  bistå Skattestyrelsen i Grønland med at foretage anmeldelse af bruddet til Datatilsynet.
Artikel 13 Udveksling og anden behandling af indberettede oplysninger 1. Skattestyrelsen i Danmark må kun behandle personoplysninger som beskrevet i nærværende aftale, medmindre andet kræves i henhold til EU-ret eller medlemsstaternes nationale ret, som Skattestyrelsen i Danmark er underlagt; i så fald underretter Skattestyrelsen i Danmark Skattestyrelsen i Grønland om dette retlige krav inden behandling, medmindre den pågældende ret forbyder en sådan underretning af hensyn til vigtige samfundsmæssige interesser, jf. artikel 28, stk. 3, litra a, i Databeskyttelsesforordningen.
 2. Skattestyrelsen i Danmark underretter omgående Skattestyrelsen i Grønland, hvis en instruks derfra efter Skattestyrelsen i Danmarks mening er i strid med Databeskyttelsesforordningen eller databeskyttelsesbestemmelser i anden EU-ret eller national ret.
3. Parterne skal under hensyntagen til det aktuelle tekniske niveau, implementeringsomkostningerne og den pågældende behandlings karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder gennemføre passende tekniske og organisatoriske foranstaltninger for at sikre et sikkerhedsniveau, der passer til disse risici.
Dette indebærer, at parterne skal sikre, at personoplysningerne hverken hændeligt eller ulovligt tilintetgøres, fortabes eller forringes, samt at de ikke kommer til uvedkommendes kundskab, misbruges eller i øvrigt behandles i strid med den til enhver tid gældende persondataretlige regulering.
4. Skattestyrelsen i Grønland giver Skattestyrelsen i Danmark godkendelse til at bruge DXC.technology som underleverandør ved udveksling af personoplysninger i henhold til dette kapitel.
Skattestyrelsen i Danmark skal underrette Skattestyrelsen i Grønland om eventuelle planlagte ændringer vedrørende tilføjelse eller udskiftning af underleverandører og derved give Skattestyrelsen i Grønland mulighed for at gøre indsigelse imod sådanne ændringer.
 5. Skattestyrelsen i Danmark sender hvert år senest den 1. marts alle oplysninger, som de udpegede grønlandske indberetningspligtige har indberettet til de danske e-kapitalsystemer, der er nævnt i artikel 10, stk. 1, og bilag 2 til denne aftale, vedrørende det foregående indkomstår.
 6. De kategorier af oplysninger, der behandles og udveksles fra Skattestyrelsen i Danmark til Skattestyrelsen i Grønland efter stk. 1, er almindelige identifikationsoplysninger, cpr. - og cvr. -numre samt oplysninger om økonomiske og erhvervsmæssige formål.
Artikel 14 Bistand, tilsyn og revision 1. Skattestyrelsen i Danmark bistår, under hensyntagen til behandlingens karakter, så vidt muligt Skattestyrelsen i Grønland, ved hjælp af passende tekniske og organisatoriske foranstaltninger, med opfyldelse af sidstnævntes forpligtelse til at besvare anmodninger om udøvelsen af de registreredes rettigheder som fastlagt i Databeskyttelsesforordningens kapitel III.
 2. Skattestyrelsen i Danmark bistår, under hensyntagen til behandlingens karakter, så vidt muligt Skattestyrelsen i Grønland med at sikre overholdelse af dennes forpligtelser i medfør af Databeskyttelsesforordningens artikel 32-36.
 3. Skattestyrelsen i Danmark skal på anmodning fra Skattestyrelsen i Grønland stille alle oplysninger, der er nødvendige for at påvise overholdelse af kravene i denne aftale, til rådighed for Skattestyrelsen i Grønland samt bidrage til revisioner, herunder inspektioner, der foretages af Skattestyrelsen i Grønland.
Kapitel 3 Ikrafttrædelses- og opsigelsesbestemmelser Artikel 15 Ikrafttrædelses- og opsigelsesbestemmelser 1. Denne aftale gælder fra og med underskriftsdatoen og kan til enhver tid ændres efter skriftlig aftale mellem parterne.
 2. Denne aftale har virkning for oplysninger, der angår indkomståret 2018 og senere indkomstår.
3. Denne aftale gælder i en ubestemt periode.
Den kan opsiges ved en skriftlig meddelelse fra en af parterne og ophører da seks måneder efter modtagelsen af en sådan meddelelse med virkning for oplysninger, der vedrører indkomstår, der påbegyndes mere end seks måneder efter modtagelsen af meddelelsen.
 4. Parterne er enige om, at de ved ethvert ophør af aftalen uanset tidspunkt, årsag eller omstændigheder fortsat er bundet af aftalens forpligtelser og betingelser, hvad angår behandlingen af de allerede overførte oplysninger.
 5. Ved ophør af de tjenester, der er omfattet af kapitel 2, forpligtes Skattestyrelsen i Danmark til, efter Skattestyrelsen i Grønlands valg, at slette eller levere alle personoplysninger til Skattestyrelsen i Grønland, samt at slette eksisterende kopier, medmindre EU-retten eller national ret foreskriver opbevaring af personoplysningerne.
 Aftalen trådte i medfør af artikel 15, stk. 1, i kraft den 28. februar 2019.
Skattestyrelsen, den 2. april 2019 Merete Agergaard Bilag 1 Oversigt over de typer af oplysninger, der er omfattet af kapitel 1 Bilag 2 Databeskyttelsesprincipper som angivet i kapitel 1 Om obligatorisk databeskyttelse, jf. artikel 6, stk. 1, litra b:
 Disse databeskyttelsesprincipper skal læses og fortolkes på baggrund af bestemmelserne (principper og relevante undtagelser) i Databeskyttelsesforordningen (forordning (EU) 2016/679).
 De finder anvendelse på de obligatoriske krav i den nationale lovgivning, der gælder for dataimportøren, og som ikke er mere vidtgående end, hvad der er nødvendigt i et demokratisk samfund på basis af en af de grunde, der er nævnt i artikel 23, stk. 1, i databeskyttelsesforordningen, det vil sige, hvis de udgør en nødvendig foranstaltning af hensyn til statens sikkerhed, forsvaret, den offentlige sikkerhed, forebyggelse, efterforskning, afsløring eller retsforfølgning af strafbare handlinger eller fuldbyrdelse af strafferetlige sanktioner, herunder beskyttelse mod og forebyggelse af trusler mod den offentlige sikkerhed, andre vigtige målsætninger i forbindelse med beskyttelse af Unionens eller en medlemsstats generelle samfundsinteresser, navnlig Unionens eller en medlemsstats væsentlige økonomiske eller finansielle interesser, herunder valuta-, budget- og skatteanliggender, folkesundhed og social sikkerhed, beskyttelse af retsvæsnets uafhængighed og retssager, forebyggelse, efterforskning, afsløring og retsforfølgning i forbindelse med brud på etiske regler for lovregulerede erhverv, kontrol-, tilsyns- eller reguleringsfunktioner, herunder opgaver af midlertidig karakter, der er forbundet med offentlig myndighedsudøvelse i de tilfælde, der er omhandlet i litra a-e og g, beskyttelse af den registreredes eller andres rettigheder og frihedsrettigheder eller håndhævelse af civilretlige krav.
 1. Formålsbegrænsning: Personoplysningerne skal indsamles til udtrykkeligt angivne og legitime formål og må ikke viderebehandles på en måde, der er uforenelig med disse formål; viderebehandling til arkivformål i samfundets interesse, til videnskabelige eller historiske forskningsformål eller til statistiske formål i overensstemmelse med Databeskyttelsesforordningens artikel 89, stk. 1, skal ikke anses for at være uforenelig med de oprindelige formål.
2. Dataminimering og rigtighed: Personoplysningerne skal være tilstrækkelige, relevante og begrænset til, hvad der er nødvendigt i forhold til de formål, hvortil de behandles.
Personoplysningerne skal være korrekte og om nødvendigt ajourførte; der skal tages ethvert rimeligt skridt for at sikre, at personoplysninger, der er urigtige i forhold til de formål, hvortil de behandles, straks slettes eller berigtiges.
3. Gennemsigtighed: Personoplysninger skal behandles lovligt, rimeligt og på en gennemsigtig måde i forhold til den registrerede.
Registrerede skal have oplysning om formålet med behandlingen og om den dataansvarliges identitet i tredjelandet samt yderligere oplysninger, hvis dette er nødvendigt for at sikre en rimelig behandling, medmindre sådanne oplysninger allerede er givet af dataeksportøren.
4. Opbevaringsbegrænsning: Personoplysningerne skal opbevares på en sådan måde, at det ikke er muligt at identificere de registrerede i et længere tidsrum end det, der er nødvendigt til de formål, hvortil de pågældende personoplysninger behandles; personoplysningerne kan opbevares i længere tidsrum, hvis personoplysningerne alene behandles til arkivformål i samfundets interesse, til videnskabelige eller historiske forskningsformål eller til statistiske formål i overensstemmelse med Databeskyttelsesforordningens artikel 89, stk. 1, under forudsætning af, at der implementeres passende tekniske og organisatoriske foranstaltninger, som denne forordning kræver for at sikre den registreredes rettigheder og frihedsrettigheder 5. Integritet og fortrolighed: Personoplysninger skal behandles på en måde, der sikrer tilstrækkelig sikkerhed for de pågældende personoplysninger, herunder beskyttelse mod uautoriseret eller ulovlig behandling og mod hændeligt tab, tilintetgørelse eller beskadigelse, under anvendelse af passende tekniske eller organisatoriske foranstaltninger.
6. Ret til indsigt, berigtigelse, sletning og begrænsning samt indsigelse: Som fastsat i artikel 15 i Databeskyttelsesforordningen, skal de registrerede have ret til indsigt i de oplysninger, som vedrører dem, og som behandles, og i givet fald ret til berigtigelse, sletning eller begrænsning af oplysninger (artikel 16, 17 og 18 i Databeskyttelsesforordningen), hvis behandlingen ikke er i overensstemmelse med principperne i dette tillæg, især hvis der er tale om ufuldstændige eller unøjagtige oplysninger.
Den registrerede har til enhver tid ret til af grunde, der vedrører den pågældendes særlige situation, at gøre indsigelse mod behandling af sine personoplysninger baseret på databeskyttelsesforordningens artikel 6, stk. 1, litra e eller f, herunder profilering baseret på disse bestemmelser.
Den dataansvarlige må ikke længere behandle personoplysningerne, medmindre den dataansvarlige påviser vægtige legitime grunde til behandlingen, der for forud for registreredes interesser, rettigheder og frihedsrettigheder, eller behandlingen er nødvendig for, at retskrav kan fastlægges, gøres gældende eller forsvares, jf.
Databeskyttelsesforordningens artikel 21, stk. 1. Se resten af artikel 21 vedrørende den registreredes ret til indsigelse.
 7. Begrænsning af videre overførsel: Yderligere overførsel af personoplysninger fra dataimportøren til en anden dataansvarlig, der er etableret i et tredjeland, der ikke garanterer et tilstrækkeligt beskyttelsesniveau, eller som ikke er omfattet af en kommissionsbeslutning vedtaget i henhold til artikel 45 i Databeskyttelsesforordningen, videre overførsel må kun finde sted, hvis en af følgende betingelser er opfyldt:
 a) De registrerede skal have givet deres udtrykkelige samtykke til videre overførsel, såfremt det drejer sig om særlige kategorier af oplysninger, eller de skal have haft mulighed for at gøre indsigelse herimod i andre tilfælde.
 De registrerede skal mindst forsynes med følgende oplysninger på et sprog, de forstår:
 oplysning om formålene med den videre overførsel  oplysning til identifikation af den i Fællesskabet etablerede dataeksportør  oplysning om kategorier af yderligere modtagere af oplysninger og om bestemmelseslandene samt  oplysning om, at oplysningerne efter den videre overførsel kan blive behandlet af en dataansvarlig, der er etableret i et land, hvor der ikke er en tilstrækkelig beskyttelse af fysiske personers privatliv.
Eller b) Dataeksportøren og dataimportøren er enige om, at en anden dataansvarlig tilslutter sig bestemmelserne i bilaget om databeskyttelse, og således bliver en ny part i disse bestemmelser og påtager sig samme forpligtelser som dataimportøren.
 8. Særlige kategorier af oplysninger: Når der behandles oplysninger om racemæssig eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold samt behandling af genetiske data, biometriske data med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering, skal der iværksættes en supplerende beskyttelse i henhold til Databeskyttelsesforordningen (forordning (EU) 2016/679), især passende sikkerhedsforanstaltninger, såsom stærk kryptering i forbindelse med overførsel eller registrering af, hvem der har haft adgang til følsomme oplysninger.
9. Automatiske individuelle afgørelser: De registrerede har ret til ikke at være genstand for en afgørelse, der alene er baseret på automatisk behandling, herunder profilering, som har retsvirkning eller på tilsvarende vis betydeligt påvirker den pågældende.
Se undtagelser i Databeskyttelsesforordningens artikel 22.
Bilag 3 Oversigt over eKapital-systemer og typer af data, der er omfattet af artikel 10. stk. 1.
