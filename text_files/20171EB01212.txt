Beretning afgivet af Miljø- og Fødevareudvalget den 13. juni 2018 Beretning over Forslag til folketingsbeslutning om forbud mod vilde dyr i cirkus [af Maria Reumert Gjerding (EL), Christian Poll (ALT) og Trine Torp (SF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 22. maj 2018. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 5 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et flertal i udvalget (S, DF, V, LA, RV og KF) mener, at der bør indføres et totalforbud mod brug af vilde dyr i cirkus, og at et forbud skal indføres hurtigst muligt på en måde, der tager størst muligt hensyn til dyrevelfærden.
 Flertallet deler intentionerne i B 126 om forbud mod vilde dyr i cirkus, men finder ikke, at et forbud mod vilde dyr i cirkus med ikrafttrædelse allerede inden udgangen af 2018 vil give mulighed for at finde den bedste løsning i forhold til at sikre dyrevelfærden for de dyr, der holdes i cirkus i dag.
Flertallet mener derfor, at et forbud skal indføres med en passende overgangsordning for de vilde dyr, der på nuværende tidspunkt befinder sig i cirkus, så det bliver muligt at klarlægge de dyrevelfærdsmæssige hensyn, og hvordan de bedst muligt sikres, inden et forbud kan træde i kraft.
Samtidig er der en række juridiske spørgsmål om f.eks. ekspropriation, der skal afklares nærmere.
Overgangsordningen skal være så kort som muligt.
 Miljø- og fødevareministeren orienterer i oktober 2018 udvalget om status for sagen.
 Et mindretal i udvalget (EL, ALT og SF) mener, at der bør indføres et totalforbud uden mulighed for dispensation mod brug af vilde dyr i cirkus, og at et forbud skal indføres hurtigst muligt og senest inden udgangen af første kvartal i 2019 på en måde, der tager størst muligt hensyn til dyrevelfærden.
Mindretallet mener, at de dyrevelfærdsmæssige hensyn ved udfasningen af de vilde dyr, der på nuværende tidspunkt befinder sig i cirkus, skal klarlægges senest med udgangen af oktober 2018, herunder eventuelle juridiske spørgsmål om f.eks. ekspropriation, således at den bedst mulige løsning rent dyrevelfærdsmæssigt sikres.
Mindretallet mener, at Miljø- og Fødevareministeriet bør foranstalte dette, således at et forbud kan træde i kraft inden udgangen af første kvartal 2019.
 P.u.v.
