Beretning afgivet af Retsudvalget den 30. september 2010 Beretning over Forslag til folketingsbeslutning om at forbedre retssikkerheden ved administrativt tildelt isolation [af Karina Lorentzen Dehnhardt (SF) m.fl. ] 1. Udvalgsarbejdet Beslutningsforslaget blev fremsat den 17. december 2009 og var til 1. behandling den 5. februar 2010. Beslutningsforslaget blev efter 1. behandling henvist til behandling i Retsudvalget.
2. Møder Udvalget har behandlet beslutningsforslaget i 2 møder.
3. Politiske bemærkninger og indstilling Udvalget har set det som en meget vigtig opgave at sætte fokus på og arbejde for at forbedre forholdene for indsatte, der administrativt er tildelt isolation under afsoning.
 Udvalget ser med tilfredshed på, at ministeren har anerkendt, at der er behov for at se på at begrænse mulighederne for brugen af udelukkelse fra fællesskabet i fængsler.
Ministeren oplyste under 1. behandling af beslutningsforslaget, at Direktoratet for Kriminalforsorgen i januar i år har nedsat en arbejdsgruppe, som skal undersøge mulighederne for at begrænse brugen af udelukkelse fra fællesskab.
Baggrunden herfor er bl.a., at Europarådets Komité til Forebyggelse af Tortur eller Nedværdigende Behandling eller Straf, CPT, i 2008 har udtrykt bekymring for omfanget af isolation af indsatte.
Bekymringen gælder både dem, der er isoleret af retten som led i efterforskning, og de indsatte, der administrativt udelukkes fra fællesskab.
Arbejdsgruppen skal foretage en gennemgang af gældende regler og praksis for udelukkelse af indsatte fra fællesskab med henblik på en vurdering af, om det er muligt at nedbringe brugen af tvangsmæssig udelukkelse af indsatte fra fællesskab, samtidig med at de nødvendige hensyn til orden og sikkerhed iagttages.
Arbejdsgruppen skal også overveje, om det er muligt at begrænse anvendelsen af frivillig udelukkelse fra fællesskab, herunder om det er muligt at udvide mulighederne for at tilbyde indsatte at afsone med begrænset fællesskab.
Arbejdsgruppen skal afgive indstilling senest den 1. juli 2010.
 Udvalget skal opfordre justitsministeren til at oversende resultatet af arbejdsgruppens undersøgelser, når de foreligger, og i den forbindelse redegøre for de forventede initiativer på baggrund af arbejdsgruppens resultat.
