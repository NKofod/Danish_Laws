Fremsat den 18. januar 2011 af Per Ørum Jørgensen (KD) Forslag til folketingsbeslutning om maksimalt 30 minutters transporttid til nærmeste sygehus Folketinget opfordrer regeringen til i videst muligt omfang at sikre, at borgerne under normale omstændigheder højst vil have 30 minutters køretid til et sygehus med et kvalificeret akuttilbud.
Bemærkninger til forslaget Afstand betyder noget, hvis uheldet er ude eller helbredet pludselig svigter.
Afstand til en fuldt udbygget akutfunktion på vore sygehuse kan ofte være afgørende for, om patienten overlever.
Desuden er lange sygehusafstande en væsentlig årsag til affolkning, utryghed og tilbagegang i udkantsområder, hvor andre centraliseringer i forvejen skaber onde cirkler, og hvor mange erhverv er i fare for at uddø. En lokal akutbehandling vil i forhold til et sygehus være en ringe erstatning.
Derfor kan planlægning af sygehuses placering ikke ske alene med vægt på centralisering.
Der må skeles til nærhed ved siden af behandlingskvalitet og stordriftsfordele.
Regeringen har svigtet ved planlægningen af de nye supersygehuse, da man ikke har foretaget en samlet geografisk vurdering af de ønsker, som regionerne har givet udtryk for, i den nye sygehusstruktur.
Det betyder, at borgerne ikke sikres den samme tryghed overalt i landet.
 Forslagsstilleren mener, at afstand til fuldt udbygget akut tilbud betyder noget for borgernes chancer for at overleve akutte lidelser.
 Den vedtagne placering af storsygehuset i Gødstrup vil ifølge en rapport fra COWI kun tillade 53 pct. af oplandets borgere at nå frem inden for 30 minutter, og kun 90 pct. inden for en time.
Dette finder forslagsstilleren uacceptabelt.
Kristendemokraterne ønsker på den baggrund, at regeringen sikrer alle borgere den samme tryghed overalt i landet ved at sikre, at de rette geografiske hensyn bliver taget i forbindelse med den fremtidige sygehusstruktur i Danmark.
Skriftlig fremsættelse Per Ørum Jørgensen (KD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om maksimalt 30 minutters transporttid til nærmeste sygehus.
(Beslutningsforslag nr.
B 62) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
