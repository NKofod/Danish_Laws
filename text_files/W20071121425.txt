Ankestyrelsens principafgørelse R-8-07 om mellemkommunal refusion - forældelse - stiftelse Resume:
 Refusionskrav efter bistandsloven var omfattet af den 20 årige forældelse efter Danske lov 5-14-4. Refusionskravet blev stiftet, når samtlige betingelser for kravets eksistens var opfyldt og forældelsesfristen udløb 20 år efter stiftelsen.
 Love:
Kong Christian Den Femtes Danske Lov - Lov af 15. april 1683 - Lov om retssikkerhed og administration på det sociale område - lovbekendtgørelse nr. 56 af 18. januar 2007 - § 9c, stk. 11 Sagsfremstilling:
Det fremgik af sagen, at A Kommune anmodede B Kommune om mellemkommunal refusion vedrørende en mand.
Kommunen henviste til, at der var opstået et krav på refusion, idet manden i 1980 blev optaget i en institution med medvirken af B Kommune eller anden offentlig myndighed.
Manden havde fortsat bopæl i institutionen, der i 1995 blev omdannet til et bofællesskab.
 B Kommune traf afgørelse om, at B Kommune ikke var forpligtet til at refundere udgifterne vedrørende manden.
Begrundelsen for afgørelsen var, at A Kommune havde udvist passivitet ved først at rette kravet mod B Kommune 26 år efter flytningen.
Der henvistes endvidere til Danske lov 5-14-4.
 Det sociale nævn fandt ikke, at A Kommune havde ret til mellemkommunal refusion vedrørende manden.
 Nævnet begrundede afgørelsen med, at retten til refusion var forældet efter Danske lov 5-14-4.
 A Kommune klagede over nævnets afgørelse.
Sagen blev behandlet i principielt møde med henblik på afklaring af, om retten til refusion skulle have været etableret i forbindelse med, at den pågældende person i 1980 fik ophold på institutionen, og om kravet derfor nu var forældet, jf.
Danske lov, eller om kravet kunne rejses senest 3 år efter, at hjælpen var ydet, jf. retssikkerhedslovens § 9 c, stk. 11.
 Afgørelse:
 A Kommunes krav på mellemkommunal refusion vedrørende manden var forældet.
Refusionskravet blev stiftet, når samtlige betingelser (medvirken, optaget i institution eller pleje i kommunen m.v.) var opfyldt og forældelsesfristen udløb 20 år efter stiftelsen.
Der var ikke grundlag for suspension af fristen, og der var ikke oplysninger, der gav grundlag for at anse fristen for afbrudt.
Ankestyrelsen bemærkede, at retsvirkningen af forældelse var, at kommunens fordring var ophørt, og derfor ikke længere kunne gøres gældende overfor B Kommune.
Retsvirkningen af forældelse beroede på indholdet af den ret, som kravet var begrundet i.
Eftersom betingelserne for mellemkommunal refusion i det konkrete tilfælde senest var opfyldt, da manden fik ophold i institutionen/bofællesskabet, havde A Kommune ikke ret til refusion efter retssikkerhedslovens § 9 c.
 Ankestyrelsen tiltrådte således det sociale nævns afgørelse.
