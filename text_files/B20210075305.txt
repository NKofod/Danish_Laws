Bekendtgørelse om lukning og genåbning samt andre særlige restriktioner for udbydere af danskuddannelse i forbindelse med håndtering af covid-19 I medfør af § 3, stk. 3, § 34 og § 64 i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Kapitel 1 Lukning og genåbning m.v.
 § 1. Udbydere af danskuddannelse efter lov om danskuddannelse til voksne udlændinge m.fl. skal holde lukket, jf. dog stk. 3 og 6.
Stk. 2. En lukning efter stk. 1 indebærer, at udbyderen ikke må modtage kursister til fysisk tilstedeværelse på skolen eller institutionen.
Den pågældende udbyder kan tilbyde fjernundervisning.
 Stk. 3. En lukning efter stk. 1 og 2 omfatter ikke udbydere af danskuddannelse efter lov om danskuddannelse til voksne udlændinge m.fl., som er beliggende i de geografiske områder, der fremgår af bilag 1, 2 og 3.
 Stk. 4. På sprogcentre, der modtager kursister efter stk. 3, jf. bilag 2, må den ugentlige tilstedeværelsesprocent for kursister på hver geografisk lokalitet af sprogcenteret ikke overstige 50 pct.
 Stk. 5. På sprogcentre, der modtager kursister efter stk. 3, jf. bilag 2, gælder det i forhold til afholdelse af modultest og andre prøver i medfør af lov om danskuddannelse til voksne udlændinge m.fl., udlændingeloven, integrationsloven eller lov om indfødsretsprøven af 2015, der afholdes af udbydere af danskuddannelse efter lov om danskuddannelse til voksne udlændinge m.fl., som kræver fysisk fremmøde, at den ugentlige tilstedeværelsesprocent på hver geografisk lokalitet af sprogcenteret ikke må overstige 50 pct.
Stk. 6. En lukning efter stk. 1, omfatter ikke kursister på et sprogcenter, som er beliggende i de geografiske områder, der fremgår af bilag 3, som har tilmeldt sig en af de afsluttende danskprøver.
Den ugentlige tilstedeværelsesprocent for disse kursister på hver geografisk lokalitet af sprogcentrene må ikke overstige 80 pct.
 Stk. 7. Prøver og eksamener på Udlændinge- og Integrationsministeriets område med fysisk fremmøde, herunder modultest og andre prøver i medfør af lov om danskuddannelse til voksne udlændinge m.fl., udlændingeloven, integrationsloven eller lov om indfødsretsprøven af 2015, der afholdes af udbydere af danskuddannelse efter lov om danskuddannelse til voksne udlændinge m.fl., som er lukket, jf. stk. 1, aflyses.
 § 2. Kommunalbestyrelsen kan meddele midlertidigt påbud om lukning af sprogcentre omfattet af stk. 5, når sprogcenteret er beliggende i en kommune, hvor den testkorrigerede incidens er på mindst 100 smittede med covid-19 pr. 100.000 indbyggere, smitteforebyggende hensyn gør påbuddet nødvendigt, og kommunen ikke kan afvente påbud fra Styrelsen for Patientsikkerhed efter epidemilovens § 33, jf. dog stk. 7.
 Stk. 2. Kommunalbestyrelsen skal meddele midlertidigt påbud om lukning af institutioner m.v. omfattet af stk. 5, når institutioner m.v. er beliggende i en kommune, hvor den testkorrigerede incidens er på mindst 250 smittede med covid-19 pr. 100.000 indbyggere, jf. dog stk. 7. Påbud efter 1. pkt. skal gælde den følgende dag fra det tidspunkt, hvor betingelsen i 1. pkt. er opfyldt.
 Stk. 3. Kommunalbestyrelsen skal meddele midlertidigt påbud om lukning af sprogcentre omfattet af stk. 5, når sprogcentrene er beliggende i et sogn, hvor der beregnet dagligt over en syvdøgnsperiode begyndende ni dage før og sluttende tre dage før dagen for beregningen er en incidens på mindst 500  smittede med covid-19 pr. 100.000 indbyggere, mindst 20   smittetilfælde med covid-19 og en positivprocent på testresultater for covid-19 på mindst 2,5, jf. dog stk. 7. Påbud efter 1. pkt. skal gælde fra den følgende dag fra det tidspunkt, hvor betingelserne i 1. pkt. er opfyldt.
 Stk. 4. Kommunalbestyrelsen skal meddele midlertidigt påbud om lukning af kommunale og private sprogcentre, der udbyder danskuddannelse til voksne udlændinge m.fl., hvis Styrelsen for Patientsikkerhed efter høring af kommunalbestyrelsen vurderer, at konkrete sprogcentre skal lukke, når disse er beliggende i sogne, der grænser op til sogne omfattet af påbud efter stk. 3. Påbud efter 1. pkt. skal gælde den følgende dag fra det tidspunkt, hvor betingelsen i 1. pkt. er opfyldt.
 Stk. 5. Påbud efter stk. 1-4 omfatter offentlige og private udbydere af danskuddannelse efter lov om danskuddannelse til voksne udlændinge m.fl.
 Stk. 6. Kommunalbestyrelsens påbud i medfør af stk. 1 skal inden for to dage forelægges for Styrelsen for Patientsikkerhed, der vurderer, om der er grundlag for at udstede et påbud i medfør af epidemilovens § 33. Har kommunalbestyrelsen udstedt et påbud, der omfatter institutioner m.v., der ligger uden for Styrelsen for Patientsikkerheds kompetence efter epidemilovens § 33, skal Styrelsen for Patientsikkerhed indstille til kommunalbestyrelsen, i hvilket omfang det kommunalt udstedte påbud bør opretholdes.
 Stk. 7. Har Styrelsen for Patientsikkerhed udstedt et påbud efter epidemilovens § 33, omfatter kommunalbestyrelsens påbud efter stk. 1-4 ikke sprogcentre, der er omfattet af styrelsens påbud.
 Stk. 8. Kommunalbestyrelsen offentliggør påbud efter stk. 1-4.
 Stk. 9. Kommunalbestyrelsens påbud efter stk. 1-4 kan ikke indbringes for anden administrativ myndighed.
 § 3. Styrelsen for Patientsikkerhed vurderer efter anmodning fra kommunalbestyrelsen, om påbud efter § 2, stk. 2-4, skal ophæves for konkrete sprogcentre, herunder for fysisk afgrænsede lokaler og lokaliteter, der ikke er i direkte risiko for påvirkning af smitte.
 Stk. 2. Kommunalbestyrelsen ophæver et påbud efter § 2, stk. 1, når Styrelsen for Patientsikkerhed efter § 2, stk. 6, vurderer, at der ikke er grundlag for at opretholde nedlukningen, eller når kommunen i de seneste syv dage er under den i § 2, stk. 1, nævnte incidensgrænse.
 Stk. 3. Kommunalbestyrelsen ophæver et påbud efter § 2, stk. 2, når Styrelsen for Patientsikkerhed efter stk. 1 vurderer, at der ikke er grundlag for at opretholde nedlukningen, eller når kommunen i de seneste syv dage er under den i § 2, stk. 2, nævnte incidensgrænse.
 Stk. 4. Kommunalbestyrelsen ophæver et påbud efter § 2, stk. 3 eller 4, når Styrelsen for Patientsikkerhed efter stk. 1 vurderer, at der ikke er grundlag for at opretholde nedlukningen eller, når der i det sogn, der er omfattet af påbud efter § 2, stk. 3, i de seneste syv dage beregnet over en syvdøgnsperiode begyndende ni dage før og sluttende tre dage før dagen for beregningen de  er en incidens på færre end  500 smittede med covid-19 pr. 100.000 indbyggere, færre end 20 smittetilfælde med covid-19 eller en positivprocent på testresultater for covid-19 på mindre end 2,5.
 § 4. Sprogcentre, der har været omfattet af et påbud efter § 2, stk. 1-4, eller epidemilovens § 33 i mere end 2 uger over de seneste 4 uger, må modtage kursister omfattet af påbuddet, jf. dog stk. 2 og 3.
 Stk. 2. På sprogcentre der modtager elever, kursister og deltagere efter stk. 1, må den ugentlige tilstedeværelsesprocent for disse på hver geografisk lokalitet af institutionerne ikke overstige 50 pct.
 Stk. 3. Det er en betingelse for fysisk fremmøde eller ophold på et sprogcenter eller institution m.v. efter stk. 1 og 2, at kursister og ansatte m.fl. har ladet sig teste for covid-19 inden for de seneste 24 timer. §§ 5-6 finder tilsvarende anvendelse.
Kapitel 2 Test for covid-19 § 5. Det er en betingelse for, at kursister på sprogcentre, som er omfattet af § 1, stk. 3, samt ansatte ved sprogcenteret, der modtager disse kursister, besøgende og andre med tilknytning til sprogcenteret, fysisk kan fremmøde på et sprogcenter, at kursisten, den ansatte m.fl. kan dokumentere, at vedkommende inden for de seneste 72 timer, dog højst to gange jævnt fordelt over de seneste syv dage, har opnået et negativt undersøgelsesresultat ved gennemførelse af enten antigen- eller PCR-test for covid-19 uden for sprogcenteret, eller ved gennemførelse af antigentest for covid-19 på sprogcenteret.
Ved antigentest forstås en test, der på kort tid viser, om der er immunkemisk påvisning af virusproteiner (antigener). Ved PCR-test forstås polymerase chain reaction-tests.
 Stk. 2. Stk. 1 gælder ikke for kursister og ansatte m.fl., der:
1) af medicinske årsager ikke bør få foretaget en PCR- eller antigentest for covid-19, 2) som følge af en fysisk eller psykisk funktionsnedsættelse ikke bør få foretaget en PCR- eller antigentest for covid-19, 3) tidligere har været smittet med covid-19 inden for et nærmere bestemt tidsrum, i det omfang de kan fremvise dokumentation for et positivt undersøgelsesresultat, som er foretaget ved PCR- eller antigentest for covid-19, og som på fremvisningstidspunktet er mindst 14 dage og højst 180 dage gammelt, eller 4) kan fremvise dokumentation for et gennemført vaccinationsforløb mod covid-19. Et vaccinationsforløb mod covid-19 anses for gennemført 14 dage efter den afsluttende dosis.
 Stk. 3. Tidspunktet for undersøgelsen bestemmer, hvilken dag undersøgelsen er gennemført.
Stk. 4. Dokumentation for covid-19-testen kan foreligge både i papirformat og elektronisk.
Af dokumentationen for covid-19-testen skal følgende fremgå:
 1) Den testede persons navn svarende til navnet på personens medbragte pas, kørekort, sundhedskort eller andet offentligt udstedt identitetskort.
 2) Tidspunktet for testtagningen.
 3) Resultatet af testen.
 Stk. 5. Det er en betingelse for, at udbyderen af danskuddannelse efter lov om danskuddannelse til voksne udlændinge m.fl. kan modtage en kursist, som er omfattet af § 1, stk. 3, at udbyderen mindst to gange ugentligt gennemfører kontrol af, at de kursister, der kan fremmøde fysisk, opfylder betingelsen i stk. 1, medmindre de pågældende er undtaget efter stk. 2. Enhver fremmødt kursist skal med henblik herpå til enhver tid og efter udbyderens anvisninger herom fremvise dokumentation for sin opfyldelse af betingelsen i stk. 1.
 § 6. Kan der ikke fremvises dokumentation for en covid-19-test med et negativt testresultat, jf. § 5, kan der ske bortvisning.
 § 7. Sprogcentre, hvis kursister og ansatte er omfattet af § 5, stk. 1, skal have kapacitet på sprogcenteret til at gennemføre undersøgelse for covid-19, jf. stk. 2-4 og §§ 8-10, af kursister og ansatte, i det omfang de pågældende har pligt til at dokumentere gennemført test efter § 5, jf. dog stk. 2. Dette omfatter ikke undersøgelse af kursister og ansatte, når disse deltager i eller giver undervisning, som er forlagt til en virksomhed (virksomhedsforlagt undervisning). Kommunalbestyrelsen sikrer etablering af denne testkapacitet.
 Stk. 2. Kommunen kan etablere kapaciteten i samarbejde med en eller flere andre kommuner, sprogcentre, skoler eller institutioner.
 Stk. 3. Undersøgelser efter stk. 1 skal ske ved antigentest for covid-19 ved brug af testudstyr (testkit) udleveret af regionsrådet i den region, som sprogcenteret geografisk er beliggende i.
 Stk. 4. Kommunalbestyrelsen skal sørge for, at sprogcenteret overholder de regler og retningslinjer og lignende, som sundhedsmyndighederne eller Udlændinge- og Integrationsministeriet har fastsat om bl.a. følgende forhold:
 1) De fysiske rammer, hvorunder undersøgelsen finder sted.
 2) Hygiejnemæssige retningslinjer for undersøgelsen.
 3) Indberetning af alle undersøgelsesresultater til Statens Serum Institut.
 4) Såfremt der ikke kan indberettes til Statens Serum Institut, skal alle positive undersøgelsesresultater indberettes til Styrelsen for Patientsikkerhed via sikker mail.
 5) Håndtering af kursister og ansatte med positivt undersøgelsesresultat.
 § 8. Sprogcenterets undersøgelser af kursister og ansatte efter § 7, stk. 1, skal finde sted på eller i umiddelbar nærhed af alle sprogcenterets undervisningssteder.
Stk. 2. Undersøgelserne efter § 7, stk. 1, skal finde sted i kursistens og den ansattes undervisnings- og arbejdstid, jf. dog 3. pkt.
Sprogcenterets leder kan beslutte at afbryde, fremskynde eller udskyde undervisning for at gennemføre undersøgelse af kursister efter 1. pkt.
Sprogcenterets leder kan beslutte, at undersøgelse af kursister i særlige tilfælde kan ske i fastsatte perioder, der ligger umiddelbart forud for eller efter kursisternes undervisningstid.
 § 9. Ved en undersøgelse efter § 7, stk. 1, foretager kursisten eller den ansatte selv podningen og den efterfølgende håndtering af podningen, jf. dog § 10. Sprogcenteret kan dog i særlige tilfælde tilbyde kursisten eller den ansatte, at en supervisor, jf. § 10, foretager podningen og den efterfølgende håndtering af podningen.
§ 10. Sprogcenteret gennemfører undersøgelser efter § 7, stk. 1, herunder podning og efterfølgende håndtering af podningen, under medvirken af personer (supervisorer), som er ansat af og udpeget hertil af lederen af sprogcenteret eller institutionen.
Supervisoren kan dog være udpeget hertil af lederen af skolen eller institutionen, hvis supervisoren ledelsesmæssigt direkte er til rådighed for sprogcenteret eller institutionen ved en aftale herom mellem på den ene side sprogcenteret eller institutionen og på den anden side et andet sprogcenter eller institution, en kommune, et vikarbureau eller lignende.
Stk. 2. Sprogcenterets eller institutionens supervisorer skal have modtaget oplæring i at gennemføre sprogcenterets eller institutionens undersøgelser i overensstemmelse med reglerne herfor.
Kommunalbestyrelsen sikrer denne oplæring.
 Stk. 3. Supervisorer har under ansvar over for lederen af sprogcenteret til opgave at påse følgende:
 1) At undersøgelsen, herunder kursisters og den ansattes podning og efterfølgende håndtering af podningen, udføres efter de instruktioner, der gælder for det pågældende testudstyr (testkit).
 2) At aflæsning og tolkning af undersøgelsesresultatet sker og er korrekt.
 3) At undersøgelsesresultatet relateres til den kursist eller ansatte, som podningen vedrører.
 4) Håndtering af kursister og ansatte med positivt undersøgelsesresultat.
 § 11. Den myndighed, bestyrelse eller person, der har ansvar for tilbud om danskuddannelse hos den pågældende udbyder, iværksætter og tilrettelægger genåbningen efter denne bekendtgørelse under hensyntagen til nødvendigheden af at forebygge eller inddæmme udbredelse af covid-19 og under hensyntagen til sundhedsmyndighedernes retningslinjer herom.
Kapitel 3 Ikrafttræden, ophævelse og forhold til anden lovgivning § 12. Bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 finder ikke anvendelse på udbydere af danskuddannelse, der er omfattet af denne bekendtgørelse.
 § 13. Bekendtgørelsen træder i kraft den 30. april 2021.
 Stk. 2. Bekendtgørelsen ophæves den 11. maj 2021.
 Stk. 3. Bekendtgørelse nr. 398 af 10. marts 2021 om lukning og genåbning samt andre særlige restriktioner for udbydere af danskuddannelse i forbindelse med håndtering af covid-19 ophæves.
Udlændinge- og Integrationsministeriet, den 27. april 2021 Mattias Tesfaye / Lars von Spreckelsen-Syberg Bilag 1 Geografiske områder, hvor udbyder af danskuddannelse ikke er lukket, jf. § 1, stk. 3 Bornholms Regionskommune, Christiansø og Frederiksø.
Bilag 2 Geografiske områder, hvor udbyder af danskuddannelse under visse betingelser ikke er lukket, jf. § 1, stk. 3-5 Nordjylland: Brønderslev, Frederikshavn, Hjørring, Jammerbugt, Læsø, Mariagerfjord, Morsø, Rebild, Thisted, Vesthimmerland og Aalborg Kommuner i Region Nordjylland.
 Vestjylland: Herning, Holstebro, Ikast-Brande, Lemvig, Ringkøbing-Skjern, Skive, Struer og Viborg Kommuner i Region Midtjylland.
 Østjylland: Favrskov, Hedensted, Horsens, Norddjurs, Odder, Randers, Samsø, Silkeborg, Skanderborg, Syddjurs og Aarhus Kommuner i Region Midtjylland.
 Sydjylland: Billund, Esbjerg, Fanø, Fredericia, Haderslev, Kolding, Sønderborg, Tønder, Varde, Vejen, Vejle og Aabenraa Kommuner i Region Syddanmark.
 Fyn: Assens, Faaborg-Midtfyn, Kerteminde, Langeland, Middelfart, Nordfyns, Nyborg, Odense, Svendborg og Ærø Kommuner i Region Syddanmark.
 Vest-, Syd- og Østsjælland: Faxe, Greve, Guldborgsund, Holbæk, Kalundborg, Køge, Lejre, Lolland, Næstved, Odsherred, Ringsted, Roskilde, Slagelse, Solrød, Sorø, Stevns og Vordingborg Kommuner i Region Sjælland.
 Københavns by, Københavns omegn og Nordsjælland: Albertslund, Allerød, Ballerup, Brøndby, Dragør, Egedal, Fredensborg, Frederiksberg, Frederikssund, Furesø, Gentofte, Gladsaxe, Glostrup, Gribskov, Halsnæs, Helsingør, Herlev, Hillerød, Hvidovre, Høje-Taastrup, Hørsholm, Ishøj, Københavns, Lyngby-Taarbæk, Rudersdal, Rødovre, Tårnby og Vallensbæk Kommuner i Region Hovedstaden.
Bilag 3 Geografiske områder hvor visse sprogcentre ikke er lukket, jf. § 1, stk. 3 og 6:
 Nordjylland: Brønderslev, Frederikshavn, Hjørring, Jammerbugt, Læsø, Mariagerfjord, Morsø, Rebild, Thisted, Vesthimmerland og Aalborg Kommuner i Region Nordjylland.
 Vestjylland: Herning, Holstebro, Ikast-Brande, Lemvig, Ringkøbing-Skjern, Skive, Struer og Viborg Kommuner i Region Midtjylland.
 Østjylland: Favrskov, Hedensted, Horsens, Norddjurs, Odder, Randers, Samsø, Silkeborg, Skanderborg, Syddjurs og Aarhus Kommuner i Region Midtjylland.
 Sydjylland: Billund, Esbjerg, Fanø, Fredericia, Haderslev, Kolding, Sønderborg, Tønder, Varde, Vejen, Vejle og Aabenraa Kommuner i Region Syddanmark.
 Fyn: Assens, Faaborg-Midtfyn, Kerteminde, Langeland, Middelfart, Nordfyns, Nyborg, Odense, Svendborg og Ærø Kommuner i Region Syddanmark.
 Vest- og Sydsjælland: Faxe, Guldborgsund, Holbæk, Kalundborg, Lolland, Næstved, Odsherred, Ringsted, Slagelse, Sorø, Stevns og Vordingborg Kommuner i Region Sjælland.
