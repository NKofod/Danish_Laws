Fremsat den 7. oktober 1998 af  

 udenrigsministeren (Niels Helveg Petersen) Forslag til folketingsbeslutning om et dansk militært bidrag til en  

 NATO-indsats på det vestlige Balkan Folketinget meddeler sit samtykke til, at et dansk  

 militært bidrag stilles til rådighed for en NATO-indsats på  

 det vestlige Balkan for at forhindre en humanitær katastrofe i Kosovo.  

 Det danske militære bidrag skal medvirke til at sikre efterlevelsen af  

 resolutionerne fra FN s Sikkerhedsråd i henhold til FN-pagtens kapitel  

 VII.
Styrken udsendes i henhold til NATO-rådets beslutninger.  

 Regeringen vil, før kommando over de danske enheder overgives til  

 NATO, rådføre sig med Det Udenrigspolitiske Nævn.
Bemærkninger til forslaget I.
Siden kamphandlingerne i Kosovo begyndte tidligere i  

 år, er godt 300.000 mennesker drevet på flugt.  

 Forbundsrepublikken Jugoslavien (FRY) har under indsats af betydelige styrker  

 og under uforholdsmæssig magtanvendelse søgt at genvinde  

 kontrollen med provinsen fra Kosovos Befrielseshær, UCK, der  

 kæmper for Kosovos uafhængighed af FRY.
I forbindelse hermed har  

 FRY s sikkerhedsstyrker drevet store dele af civilbefolkningen på flugt  

 og forhindret deres tilbagevenden gennem terror og ødelæggelse  

 af deres boliger.
Derved er konstant skabt nye flygtninge og internt  

 fordrevne, herunder et stort antal kvinder og børn.
Med vinterens komme i Kosovo fra medio oktober forudser de  

 humanitære organisationer, at mange af de internt fordrevne, og ikke  

 mindst dem, der har søgt tilflugt i bjergområder, risikerer at  

 omkomme af kulde, hvis de ikke får hjælp.
Også  

 fødevaresituationen er dårlig, da store dele af høsten  

 blev ødelagt eller ikke blev taget ind på grund af sommerens  

 kamphandlinger og husdyr systematisk er blevet slået ned.
FRY har  

 mineret grænserne til Albanien og Den tidligere Jugoslaviske Republik  

 Makedonien (FYROM) for at afskære forsyninger for UCK, og har dermed  

 vanskeliggjort yderligere flugt for de fordrevne.
Hertil kommer, at  

 Montenegro siden medio september har lukket grænsen mod Kosovo.
FN s  

 generalsekretær frygter i sin rapport af 4. september 1998, at  

 situationen vil udvikle sig til en humanitær katastrofe.
Ifølge  

 de seneste oplysninger fordeler det samlede antal flygtninge og internt  

 fordrevne sig således: Kosovo-provinsen: 200.000 mennesker, heraf ca.  

 50.000 uden tag over hovedet; Montenegro: 45.000; Øvrige Serbien:  

 20.000; Albanien: 20.000; Bosnien-Hercegovina: 6.800; Slovenien: 2.000;  

 Tyrkiet: 2.000; FYROM: ca. 10.000.
 I forbindelse med de seneste kamphandlinger er der  

 foregået straffeforanstaltninger og grusomme overgreb mod  

 civilbefolkningen.
II.
I takt med konfliktens udvikling har det internationale samfund  

 søgt at benytte alle virkemidler til at påvirke FRY og  

 kosovo-albanerne for at nå frem til en våbenhvile og en  

 forhandlingsløsning om Kosovos fremtidige status.
FN s  

 Sikkerhedsråd har i flere omgange stillet politiske krav til FRY  

 (navnlig sikkerhedsrådsresolution 1160 af 31. marts 1998 og 1199 af 23.  

 september 1998). Det samme har kontaktgruppen for det tidligere Jugoslavien,  

 der såvel i marts som i juni og juli har stillet krav til  

 præsident Milosevic, bl.a. om tilbagetrækning af de  

 sikkerhedsstyrker, som bliver anvendt til overgreb på  

 civilbefolkningen.
På baggrund heraf indgik Ruslands præsident  

 Jeltsin i juni en aftale med præsident Milosevic sigtende hertil.  

 Hverken denne aftale eller senere løfter fra Milosevic til EU-trojkaen  

 om at indstille kamphandlingerne er blevet overholdt.
FN s  

 Sikkerhedsråd har også indført en våbenembargo mod  

 FRY, og EU har fulgt op herpå med en lang række økonomiske  

 sanktioner.
Også OSCE og Europarådet har uden held søgt at  

 påvirke FRY.
Endvidere har FN s krigsforbrydertribunal i Haag  

 vedrørende det tidligere Jugoslavien givet udtryk for, at situationen  

 i Kosovo udgør en væbnet konflikt, der falder ind under dens  

 mandat   et mandat, der er givet med hjemmel i FN-pagtens kapitel VII.
Den  

 amerikanske ambassadør i FYROM, Chris Hill, fungerer nu som  

 mægler og har udarbejdet et udkast til en midlertidig aftale om  

 selvstyre for Kosovo.
Der er fra begge sider tilkendegivet principiel accept  

 af forhandlingsgrundlaget, men der er på dette tidspunkt fortsat ingen  

 reel forhandling.
Sammenfattende synes det internationale samfunds  

 muligheder for at påvirke situationen i Kosovo ved hjælp af  

 diplomatiske initiativer, økonomiske sanktioner, og opbygningen af  

 militært beredskab ved at være udtømte.
På trods af  

 de nævnte gentagne krav fra FN s Sikkerhedsråd, OSCE,  

 Europarådet, EU, Kontaktgruppen for det tidligere Jugoslavien har  

 FRY:
ikke standset sin offensiv og ej heller opfyldt løfter om at  

 skåne civilbefolkningen; ikke trukket sikkerhedsstyrker tilbage; ikke sikret tilbagevenden for flygtninge og internt fordrevne samt  

 sikret fri adgang for humanitær hjælp; ikke nærmet sig en forhandlingsløsning med  

 kosovo-albanerne; ikke overholdt kravene i resolutionerne fra FN s  

 Sikkerhedsråd; ikke overholdt aftalen mellem den russiske præsident Jeltsin og  

 præsident Milosevic af 16. juni 1998; ikke overholdt sine løfter til EU:
III.
Den 23. september 1998 vedtog FN s Sikkerhedsråd med henvisning  

 til FN-pagtens kapitel VII resolution 1199 om situationen i FRY.
Resolution  

 1199 fordømmer alle voldshandlinger, opfordrer endnu engang parterne  

 til forhandlinger og gentager en række krav til FRY.
Krav, der  

 øjeblikkeligt skal opfyldes af FRY er bl.a.:
ophør af magtanvendelsen mod civilbefolkningen; tilbagetrækning af sikkerhedsstyrkerne; muliggøre effektiv og konstant international overvågning  

 af situationen i Kosovo; muliggøre flygtninges og internt fordrevnes sikre  

 tilbagevenden; tillade fri og uhindret adgang for de internationale humanitære  

 organisationer; gøre hurtige fremskridt i den politiske dialog med det  

 kosovo-albanske samfund.
 Resolutionen fastslår, at situationen i Kosovo  

 udgør en trussel mod freden og sikkerheden i regionen.
Resolution 1199 er en opfølgning på bl.a.  

 resolution 1160. Sikkerhedsrådet drøfter fortsat udviklingen i  

 situationen og FRY s efterlevelse af de ovennævnte krav.
Pligten til  

 betingelsesløst at efterleve resolutionerne er formuleret på en  

 måde, der ikke efterlader tvivl om, at manglende efterlevelse af  

 resolutionernes bestemmelser må anses for at være et  

 væsentligt brud på internationale retsnormer.
IV.
Regeringen har foretaget en helhedsvurdering af situationen baseret  

 på:
de vedvarende og grove krænkelser af civilbefolkningens  

 grundlæggende menneskerettigheder; det voksende og uoverskuelige omfang af den humanitære  

 situation; ønsket om at forhindre, at den humanitære situation  

 udvikler sig til en katastrofe, til folkemord og andre forbrydelser mod  

 menneskeheden; den lange række af opfordringer og krav fra det internationale  

 samfund til FRY om at indstille kamphandlingerne; det internationale samfunds indsats ad diplomatisk og  

 økonomisk vej for at bringe kamphandlingerne til ophør; truslen mod mellemfolkelig fred og sikkerhed navnlig forårsaget  

 af flygtningestrømmen og risikoen for en regional  

 destabilisering.
 I lyset heraf og på baggrund af FN s  

 sikkerhedsrådsresolutioner og den brede opbakning i det internationale  

 samfund er det efter regeringens opfattelse velbegrundet, at NATO om  

 nødvendigt anvender militære magtmidler for at bringe  

 kamphandlingerne til ophør og fremme en situation, hvor flygtninge og  

 internt fordrevne kan vende hjem.
 Regeringen understreger, at det er vigtigt at forhindre,  

 at uroen breder sig i regionen, med fare for en destabilisering af det  

 vestlige Balkan, herunder Albanien og FYROM, men på lidt længere  

 sigt også Bulgarien og NATO-landene Grækenland og Tyrkiet, jfr.  

 konstateringen i sikkerhedsrådsresolution 1199 af, at situationen i  

 Kosovo udgør en trussel mod freden og sikkerheden i regionen.
Det forudsættes, at militære magtmidler kun  

 bringes i anvendelse, såfremt det ikke viser sig muligt at  

 tilvejebringe en politisk forhandlingsløsning, og i øvrigt kun  

 såfremt det sker i overensstemmelse med de folkeretlige principper om  

 nødvendighed og proportionalitet.
Såfremt det skulle lykkes at  

 tilvejebringe en våbenhvile eller fredsaftale, vil NATO kunne  

 bistå med at overvåge dennes gennemførelse.
NATO's indsats vil i første omgang skulle  

 føre til, at de humanitære organisationer kan bringe  

 nødhjælp ud til flygtningene og de internt fordrevne, samt at  

 disse kan vende hjem.
UNHCR er af FN udpeget som koordinerende organisation  

 for den humanitære indsats i Kosovo.
NATO vil kunne yde støtte  

 til UNHCR, såfremt UNHCR skulle ønske det, også  

 uafhængigt af en militær indsats, f.eks. i form af logistisk  

 støtte.
V.
NATO-styrken vil blive indsat med henblik på at sikre opfyldelse  

 af FN s vedtagelser, herunder sikkerhedsrådsresolution 1199 vedtaget  

 med hjemmel i FN-pagtens kapitel VII, og i hvilken det konstateres, at den  

 forværrede situation i Kosovo udgør en trussel mod freden og  

 sikkerheden i regionen.
 NATO-styrkens hovedopgaver vil blive at stoppe  

 kamphandlingerne i Kosovo; forhindre, at den humanitære situation  

 udvikler sig til en katastrofe; fremme de internationale bestræbelser  

 på at opnå en aftale om ophør af vold, samt at  

 tilvejebringe betingelserne for seriøse forhandlinger om en politisk  

 aftale mellem konfliktens parter.
Styrken forudses sammensat af fly og støttepersonel  

 fra NATO-lande.
Den samlede styrke ventes at blive på ca. 400 fly.  

 Danmark er af NATO s øverstbefalende i Europa, SACEUR, blevet anmodet  

 om at stille med fire F-16-fly til indsatsen.
VI.
Danmark har siden 1991 ydet et stort og væsentligt bidrag til  

 det internationale samfunds bestræbelser på at skabe fred og  

 stabilitet på det vestlige Balkan.
Danmark har fra begyndelsen bidraget til de fredsbevarende  

 indsatser i området, herunder i FYROM og i Albanien.
I den  

 nuværende krisesituation har Danmark allerede ydet ca. 21 millioner kr.  

 i humanitær bistand til ofrene.
Regeringen finder, at et dansk bidrag til at  

 gennemføre FN's sikkerhedsrådsresolution 1199 er i  

 overensstemmelse med det hidtidige danske engagement på det vestlige  

 Balkan.
Samtidig ligger det i klar forlængelse af den danske politik  

 over for FRY, som den er kommet til udtryk såvel bilateralt som i FN,  

 OSCE, Europarådet, NATO og EU over de seneste syv år.
Det er regeringens hensigt at imødekomme SACEUR s  

 anmodning og som udgangspunkt bidrage med 4 F-16-fly, der kan anvendes til  

 såvel offensive som defensive opgaver.
Desuden vil man fra dansk side  

 stille 1-2 fly til rådighed som reserve, samt piloter og  

 støttepersonel, i alt ca. 115 personer efter etableringsperioden.
Der vil kunne ske en udvikling i situationen, der kan  

 medføre et ændret behov, hvorfor det vil kunne komme på  

 tale at ændre det danske bidrag.
Såfremt det skulle vise sig  

 hensigtsmæssigt at justere bidraget væsentligt, eller  

 såfremt der skulle ske en væsentlig ændring i opgavernes  

 karakter, vil regeringen rådføre sig med Det Udenrigspolitiske  

 Nævn herom, eller om nødvendigt på ny forelægge  

 sagen for Folketinget.
VII.
Regeringen støtter de igangværende bestræbelser  

 på at finde en diplomatisk løsning på konflikten.  

 Regeringen vil løbende holde Det Udenrigspolitiske Nævn  

 underrettet, herunder redegøre for drøftelserne i  

 Sikkerhedsrådet om gennemførelsen af resolution 1199. Regeringen  

 vil, før kommando over de danske enheder overgives til NATO,  

 rådføre sig med Det Udenrigspolitiske Nævn.
 Da det danske bidrag indgår i en operation mod en  

 fremmed stat, hvor der forudses anvendt militære magtmidler,  

 forelægges sagen for Folketinget under henvisning til Grundlovens  

 § 19, stk.2 med anmodning om, at Folketinget meddeler sit samtykke.
Omkostningerne forbundet med indsatsen ventes at  

 beløbe sig til ca. 23 millioner kr. for en udsendelse af tre  

 måneders varighed.
Hertil kommer udgifter i forbindelse med ekstra  

 flyvning og evt. ammunitionsforbrug.
Udgifterne vil kunne afholdes inden for  

 den ramme, der er afsat til Forsvarets deltagelse i internationale  

 operationer.
 Ud over styrkebidraget vil Danmark i lighed med  

 øvrige NATO-lande skulle bidrage til finansieringen af de  

 fællesudgifter, som er forbundet med operationen.
