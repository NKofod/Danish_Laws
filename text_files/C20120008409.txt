Cirkulære om institutionernes behandling og indberetning af hændelser vedrørende dødsfald, selvmord, selvmordsforsøg og anden selvmords- eller selvbeskadigelsesadfærd blandt indsatte i Kriminalforsorgens varetægt (Til kriminalforsorgens institutioner) Kapitel 1 Formål § 1. Dette cirkulære har til formål 1) at styrke opmærksomheden på håndteringen af hændelser, som giver konkretanledning til at frygte, at en indsat i Kriminalforsorgens varetægt er selvmordstruet, 2) at sikre hurtig og præcis information til direktoratet ved dødsfald, selvmord, kvalificerede selvmordsforsøg og andre kvalificerede selvbeskadigende handlinger blandt indsatte i Kriminalforsorgens varetægt og 3) at sikre, at viden om hændelser vedrørende dødsfald, selvmord, selvmordsforsøg og anden selvmords- eller selvbeskadigelsesadfærd inddrages i den generelle forebyggende indsats på området.
 Stk. 2. Cirkulæret skal endvidere tjene til gennemførelse af det tilsyn, som institutionslederne og Direktoratet for Kriminalforsorgen skal føre på området.
Kapitel 2 Anvendelsesområde § 2. Cirkulæret omfatter hændelser, hvorved en indsat i Kriminalforsorgens varetægt 1) er afgået ved døden, eller 2) har begået selvmord.
 Stk. 2. Disse hændelser behandles efter reglerne i kapitel 3.
 § 3. Cirkulæret omfatter endvidere hændelser, hvorved en indsat i Kriminalforsorgens varetægt har begået kvalificeret selvmordsforsøg eller anden kvalificeret selvbeskadigende handling (hændelser, hvorved den indsatte  uanset den indsattes hensigt hermed  ud fra det tilstedeværende personales vurdering har bragt sig selv i nærliggende livsfare).
 Stk. 2. Disse hændelser behandles efter reglerne i kapitel 4.
 § 4. Endelig omfatter cirkulæret anden selvmords- eller selvbeskadigelsesadfærd (adfærd eller handlinger, der  uanset den indsattes hensigt hermed  giver det tilstedeværende personale konkret anledning til at frygte, at den pågældende på et senere tidspunkt vil udsætte sig for livsfare).
 Stk. 2. Disse hændelser behandles efter reglerne i kapitel 5.
Kapitel 3 Dødsfald og selvmord § 5. Institutionens leder skal snarest muligt underrettes om selvmord og dødsfald, jf. § 2.
 Stk. 2. Institutionens leder kan dog bestemme, at underretning i stedet kan ske til vicefængselsinspektør, vicearrestinspektør eller fængselsfuldmægtig, og at institutionslederens opgaver efter dette kapitel også i andre henseender varetages af den, der således er bemyndiget hertil.
 § 6. Hvis forholdene, herunder navnlig forventet eller aktuel omtale i massemedierne tilsiger det, skal der ske telefonisk underretning af direktoratet i overensstemmelse med cirkulære nr. 114 af 8. oktober 2003 om indberetning til direktoratet om undvigelser og andre alvorlige episoder.
 Stk. 2. Når institutionens leder modtager underretning om et dødsfald eller selvmord, påser denne, at der inden 3 hverdage efter hændelsen sker foreløbig underretning af direktoratet (Klientkontoret) om, at en indberetningspligtig hændelse har fundet sted.
 Stk. 3. Underretningen sendes pr. e-mail til Klientkontorets institutionspostkasse og skal udover den pågældendes navn og personnummer indeholde oplysning om, hvilken type af hændelse, der er tale om, hvornår og hvordan hændelsen har fundet sted, og sagens journalnummer i Klientsystemets selvmordsmodul.
 § 7. Senest 4 uger efter hændelsen sender institutionens leder i Klientsystemets selvmordsmodul endelig elektronisk indberetning vedrørende hændelsen til direktoratet (Klientkontoret).
Stk. 2. Kan endelig elektronisk indberetning ikke ske inden for denne frist, fordi institutionen afventer oplysninger fra eksterne samarbejdspartnere eller af andre særlige grunde, orienterer institutionens leder Klientkontoret herom, inden fristen udløber.
Samtidig skal det oplyses, hvornår indberetning da kan forventes at foreligge.
 § 8. Den endelige indberetning skal indeholde oplysning om institutionslederens samlede vurdering af hændelsesforløbet samt en redegørelse for de undersøgelser og vurderinger, der er foretaget efter stk. 2 og 3 og § 9.
Stk. 2. Finder institutionens leder, at der burde have været iværksat yderligere tiltag til at imødegå risiko for selvmord eller dødsfald, skal indberetningen indeholde oplysninger om, hvilke overvejelser og eventuelt foranstaltninger institutionens leder har foretaget i den anledning.
Vurderingen omfatter tillige samarbejde med politi, hospitalsvæsen eller andre myndigheder.
 Stk. 3. Finder institutionens leder, at der på baggrund af hændelsen er anledning til internt i institutionen eller generelt i Kriminalforsorgens institutioner at iværksætte generelle tiltag til forebyggelse af selvmordsforsøg eller lignende, skal indberetningen ledsages af særligt notat herom.
§ 9.  I det omfang sådanne dokumenter er udarbejdet, skal den endelige indberetning tillige ledsages af 1) politirapporter, 2) dødsattest, 3) obduktionserklæring, 4) erklæring fra retskemiker, 5) erklæring fra embedslæge, og 6) supplerende obduktionserklæring.
 Stk. 2. Indberetning om selvmord skal endvidere så vidt muligt ledsages af en udtalelse fra institutionens læge eller psykiatrisk konsulent om den indsattes forudgående sindstilstand og formodede motiv til handlingen.
Kapitel 4 Kvalificerede selvmordsforsøg og andre kvalificerede selvbeskadigende handlinger § 10. Institutionens leder skal snarest muligt underrettes om kvalificerede selvmordsforsøg og andre kvalificerede selvbeskadigende handlinger, jf. § 3.
 Stk. 2. Institutionens leder kan bestemme, at underretning om kvalificerede selvmordsforsøg og andre kvalificerede selvbeskadigende handlinger i stedet kan ske til vicefængselsinspektør, vicearrestinspektør eller fængselsfuldmægtig, og at institutionslederens opgaver efter dette kapitel også i andre henseender varetages af den, der således er bemyndiget hertil.
 § 11. Når institutionens leder modtager underretning om et kvalificeret selvmordsforsøg eller anden kvalificeret selvbeskadigende handling, vurderer institutionens leder indledningsvis, om det er korrekt, at hændelsen er vurderet som omfattet af § 3.
 Stk. 2. Finder institutionens leder, at der rettelig er tale om anden selvmords- eller selvbeskadigelsesadfærd, jf. § 4, sikrer institutionens leder, at videre sagsbehandling vedrørende hændelsen sker i overensstemmelse med reglerne i kapitel 5.
§ 12. Er der tale om et kvalificeret selvmordsforsøg eller anden kvalificeret selvbeskadigende handling, påser institutionens leder endvidere umiddelbart, 1) om der, ud over de tiltag personalet allerede har iværksat, må antages at være behov for at iværksætte yderligere tiltag til imødegåelse af selvmordsrisiko m.v., 2) at der oprettes sag vedrørende hændelsen i Klientsystemets selvmordsmodul, og 3) at der med henblik på forebyggelse snarest muligt efter hændelsen er afholdt eller snarest afholdes samtale med den indsatte til klarlæggelse af motiv og sindstilstand, herunder så vidt muligt samtale med institutionens læge eller psykiatrisk konsulent.
 § 13. Institutionens leder sikrer endvidere, at der, så hurtigt omstændighederne tilsiger det og inden 3 hverdage efter hændelsen, sker foreløbig underretning af direktoratet (Klientkontoret) om, at en indberetningspligtig hændelse har fundet sted.
 Stk. 2. Underretningen sendes pr. e-mail til Klientkontorets institutionspostkasse og skal udover den pågældendes navn og personnummer indeholde oplysning om, hvilken type af hændelse, der er tale om, hvornår og hvordan hændelsen har fundet sted og sagens journalnummer i Klientsystemets selvmordsmodul.
 § 14. Senest 4 uger efter hændelsen sender institutionens leder i Klientsystemets selvmordsmodul endelig elektronisk indberetning vedrørende hændelsen til direktoratet (Klientkontoret).
Stk. 2. Kan endelig elektronisk indberetning ikke ske inden for denne frist, fordi institutionen afventer oplysninger fra eksterne samarbejdspartnere eller af andre særlige grunde, orienterer institutionens leder Klientkontoret herom, inden fristen udløber.
Samtidig skal det oplyses, hvornår indberetning da kan forventes at foreligge.
 § 15. Den endelige indberetning skal indeholde oplysning om institutionslederens samlede vurdering af hændelsesforløbet samt en redegørelse for de undersøgelser og vurderinger, der er foretaget efter stk. 2 og 3 og § 16.
Stk. 2. Finder institutionens leder, at der burde have været iværksat yderligere tiltag til at imødegå risiko for selvmord eller dødsfald, skal indberetningen indeholde oplysninger om, hvilke overvejelser og eventuelt foranstaltninger institutionens leder har foretaget i den anledning.
Vurderingen omfatter tillige samarbejde med politi, hospitalsvæsen eller andre myndigheder.
 Stk. 3. Finder institutionens leder, at der på baggrund af hændelsen er anledning til internt i institutionen eller generelt i Kriminalforsorgens institutioner at iværksætte generelle tiltag til forebyggelse af selvmordsforsøg eller lignende, skal indberetningen ledsages af særligt notat herom.
 § 16. Indberetningen skal tillige ledsages af notat om efterfølgende samtale med den indsatte til klarlæggelse af den indsattes sindstilstand og formodede motiv til handlingen, jf. § 12, nr. 3.
Kapitel 5 Anden selvmords- eller selvbeskadigelsesadfærd § 17. Institutionens leder skal snarest muligt underrettes om anden selvmords- eller selvbeskadigelsesadfærd, jf. § 4.
 Stk. 2. Institutionens leder kan bestemme, at underretning om anden selvmords- eller selvbeskadigelsesadfærd i stedet kan ske til vicefængselsinspektør, vicearrestinspektør, fængselsfuldmægtig, afdelingsleder eller arrestforvarer, og at institutionslederens opgaver efter dette kapitel også i andre henseender varetages af den, der således er bemyndiget hertil.
 § 18. Når institutionens leder modtager underretning om anden selvmords- eller selvbeskadigelsesadfærd, vurderer institutionens leder indledningsvis, om det er korrekt, at hændelsen er vurderet som en kvalificeret selvmordstrussel, jf. § 4.
 Stk. 2. Finder institutionens leder, at der rettelig er tale om et kvalificeret selvmordsforsøg eller en anden kvalificeret selvbeskadigende handling, jf. § 3, sikrer institutionens leder, at videre sagsbehandling vedrørende hændelsen sker i overensstemmelse med reglerne i kapitel 4.
§ 19. Institutionens leder påser endvidere umiddelbart, 1) om der, ud over de tiltag personalet allerede har iværksat, må antages at være behov for at iværksætte yderligere tiltag til imødegåelse af selvmordsrisiko m.v., fx, om der med henblik på forebyggelse er behov for samtale med den indsatte til klarlæggelse af motiv og sindstilstand, herunder så vidt muligt samtale med institutionens læge eller psykiatrisk konsulent, 2) at der oprettes sag vedrørende hændelsen i Klientsystemets selvmordsmodul, 2) at der, hvis der er tale om en verbal selvmordstrussel, er sket notat om hændelsen i sikkerhedsoversigten i overensstemmelse med vejledningen om dette cirkulære.
 § 20. Herefter udfærdiger institutionens leder notat i selvmordsmodulet om sine overvejelser vedrørende behov for tiltag, jf. § 19, nr. 1, samt grundlaget for, at hændelsen ikke er vurderet som indberetningspligtig.
 Stk. 2. Når sagen er færdigbehandlet, afslutter institutionens leder sagen i selvmordsmodulet som vedrørende en ikke-indberetningspligtig hændelse.
Kapitel 6 Årlige oversigter § 21. Direktoratet udarbejder årligt en oversigt over indberetningspligtige hændelser omfattet af §§ 2-3 i dette cirkulære.
 Stk. 2. Oversigten vil have en sådan form, at den kan indgå i grundlaget for det forebyggende arbejde på området, herunder lokale drøftelser om forebyggelse af selvmord og dødsfald, jf. § 1, stk. 1 nr. 3.
Kapitel 7 Ikrafttræden § 22. Cirkulæret træder i kraft den 1. januar 2013 og omfatter hændelser, der finder sted efter denne dato.
 Stk. 2. Cirkulære nr. 146 af 14. december 2006 om indberetning til Direktoratet for Kriminalforsorgen vedrørende indsatte, der under indsættelse i Kriminalforsorgen institutioner afgår ved døden eller udsætter sig selv for livsfare, ophæves.
