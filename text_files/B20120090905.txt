Bekendtgørelse om handelsnormer for æg1) I medfør af § 15, stk. 1, § 49, stk. 1, og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
 § 1. Æg, som af producenten sælges direkte til den endelige forbruger på produktionsstedet er undtaget fra kravene i Rådets forordning (EF) Nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen), bilag XIV, del A, dog bortset fra punkt III, stk. 3.
 Stk. 2. Den enkelte producent vælger selv, om denne vil gøre brug af undtagelsen fra fusionsmarkedsordningens krav, jf. stk. 1. Hvis producenten vælger at gøre brug af undtagelsen, må der, ifølge fusionsmarkedsordningens bilag XIV, del A, punkt I, stk. 2, ikke anvendes kvalitetskriterier eller vægtsortering.
 Stk. 3. Hvis der på bedriften er en registreret eller autoriseret fødevarevirksomhed udover primærproduktionen, skal aktiviteter efter stk. 1 holdes adskilt fra denne virksomheds aktiviteter.
 § 2. Klasse B-æg, jf. fusionsmarkedsordningens bilag XIV, del A, punkt II, stk. 1 og 3, der udelukkende forhandles på dansk område, er undtaget fra kravet i fusionsmarkedsordningens bilag XIV, del A, punkt III, stk. 1, om mærkning med enten producentkoden og/eller med en anden angivelse.
 § 3. Med bøde straffes den der overtræder § 1, stk. 3.
 Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. oktober 2012.
Fødevarestyrelsen, den 7. september 2012 P.D.V.Hanne Larsen / Tereza Gabriel 1) Bekendtgørelsen supplerer bestemmelser fra Rådets forordning 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) med senere ændringer.
I bekendtgørelsen er endvidere medtaget dele af forordningen.
Ifølge artikel 288 i Traktaten om Den Europæiske Unions Funktionsmåde gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
