Nr BR 4 Beretning om bistandsmidlernes fordeling mellem bi- og multilateral  

 indsats, valg af hovedsamarbejdslande m.v.   

 Nr 4 1991-92, 1. samling Afgivet af Udenrigsudvalget Afgivet: 19911211 Udvalget har på flere møder behandlet spørgsmålet om multilateral og bilateral bistand og landevalg og har herunder haft samråd med udenrigsministeren.
 Et flertal (Socialdemokratiets, Socialistisk Folkepartis, Det  

 Radikale Venstres og Kristeligt Folkepartis medlemmer af udvalget) ønsker at  

 udtale følgende:
Udenrigsministeren har offentligt og i henvendelser til Udenrigsudvalget  

 foreslået, at »den samlede multilaterale bistand de kommende år  

 fastfryses på et beløb, svarende til den multilaterale bevillingsramme i  

 indeværende år.« (Brev til Udenrigsudvalget af 29. oktober 1991). Ifølge  

 ministeren skulle dette »indebære en gradvist faldende multilateral  

 andel af den samlede bistand de kommende år - fra 47 pct. i 1991 til 40 pct.  

 i 1996.« For så vidt angår det statistiske grundlag for beregningen af den danske  

 bistands procentuelle fordeling på henholdsvis bi- og multilateral hjælp har  

 udenrigsministeren bekræftet, at man fra dansk side ikke følger de af OECD  

 udformede DAC-regler, jf. ministerens brev til udvalget af 14. november 1991.  

 Der er en lang og bredt accepteret praksis i dansk bistandssamarbejde for at  

 anvende DAC-reglerne, en fremgangsmåde, som har betydet, at megen ufrugtbar  

 politisk diskussion om det statistiske grundlag for bistandsarbejdets  

 tilrettelæggelse har kunnet undgås.
Ministeren har endvidere oplyst, at  

 såfremt DAC-reglerne fulgtes, ville den danske bistand i 1991 vise en  

 fordeling med ca. 60 pct. bilateral og ca. 40 pct. multilateral indsats,  

 hvilket svarer til den procentfordeling, som ministerens forslag tilsigter at  

 realisere i 1996.
Uanset hvilket regelsæt Udenrigsministeriet måtte finde det  

 hensigtsmæssigt at anvende i sit arbejde med bistandens tilrettelæggelse,  

 finder flertallet, at det for så vidt angår den politiske beslutningsproces  

 er nødvendigt at basere sig på internationalt sammenlignelige tal, og ønsker  

 derfor at fastholde anvendelsen af DAC-reglerne.
Dette gælder også  

 beslutninger om fordelingen mellem bi- og multilateral bistand, hvorfor  

 flertallet finder, at Folketinget fremover løbende bør have en opgørelse  

 baseret på DAC-reglerne til sin rådighed.
Flertallet finder, at den debat, som fulgte udenrigsministerens forslag om  

 en omfordeling fra multi- til bilateral bistandsindsats, har været nyttig.  

 Debatten har sat fokus på de særlige fordele og muligheder, som den  

 multilaterale bistandsindsats rummer, og den har samtidig tydeliggjort den  

 øgede vægt, som FN-systemets organisationer har lagt på at placere  

 aktiviteter i Danmark, f.eks.
UNDP's indkøbskontor (IAPSO) og UNICEF's  

 lagerfaciliteter (UNIPAC).
Flertallet deltager gerne i en drøftelse på baggrund af grundige analyser  

 af de forskellige bistandsformer.
På det foreliggende grundlag er det  

 imidlertid flertallets opfattelse, at den hidtidige fordeling mellem bi- og  

 multilateral bistand bør fastholdes.
Flertallet kan således ikke tilslutte  

 sig de ændringer, som er skitseret i udenrigsministerens brev til udvalget af  

 14. november 1991, og ønsker specielt at understrege behovet for, at man fra  

 dansk side påtager sig flere bistandsforpligtelser i forhold til FN-systemet,  

 herunder at indsatsen på multi-bi-området ikke reduceres.
For så vidt angår valget af nye programsamarbejdslande har  

 udenrigsministeren gjort det klart, at den oprindelig planlagte udpegning af  

 Burkina Faso i indeværende år alligevel ikke vil finde sted i betragtning af  

 de aktuelle forhold i landet, ligesom ministeren ikke har nært forestående  

 planer om udpegning af andre samarbejdslande.
Processen med valg af nye  

 samarbejdslande er således reelt sat i stå af ministeren.
 Ministeren har tidligere over for udvalget redegjort for, at man siden maj  

 1989 helt eller delvis har afbrudt bistandssamarbejdet med 8 lande på grund  

 af krænkelser af menneskerettigheder, medens samarbejdet med yderligere 2  

 lande er afbrudt som led i den igangværende landekoncentrationsproces.
På den baggrund ønsker flertallet at gøre opmærksom på, at en fortsat  

 udskydelse af samarbejdslande uden udpegning af nye lande kan indebære  

 problemer med at finde egnede projekter for den bilaterale del af  

 bistandsbevillingen.
Disse problemer måtte i givet fald løses gennem en  

 tilsvarende forøgelse af den multilaterale bistand.
For at undgå sådanne  

 ikke-planlagte og derfor uhensigtsmæssige politiske beslutninger på  

 bistandsområdet skal flertallet henstille, at udenrigsministeren nu  

 intensiverer arbejdet med valg af samarbejdslande.
 Flertallet forventer, at de her udtrykte synspunkter vil blive indarbejdet  

 i den rullende 5-års-plan for Danmarks statslige bistand til  

 udviklingslandene i 1992-96.
 Et mindretal (Det Konservative Folkepartis, Venstres,  

 Fremskridtspartiets og Centrum-Demokraternes medlemmer af udvalget) ønsker at  

 udtale følgende:
På grund af flertalsindstillingens sene fremkomst inden  

 beretningsafgivelse finder mindretallet det ikke muligt på en seriøs måde at  

 tage stilling til sagen.
Mindretallet ønsker i stedet en dialog i udvalget om  

 ulandsmidlernes fordeling.
 P.u.v.
