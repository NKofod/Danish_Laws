Skriftlig fremsættelse (5. december  

 2001) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 pensionsafkastbeskatningsloven, selskabsskatteloven og andre skattelove.  

 (Livsforsikringsselskabers fradrag, pensionsafkastbeskatning af  

 livsforsikringsbestande under administration, friholdelse for  

 pensionsafkastskat, ejendomsdatterselskaber, akkumulerende  

 investeringsforeninger, opdeling af udloddende investeringsforeninger  

 m.v).
(Lovforslag nr.
L 11).
Terrorangrebene i USA den 11. september bevirkede kraftige  

 kursfald på aktiemarkederne, der kunne bringe  

 livsforsikringsselskabernes solvens i fare.
Dette har medført en  

 risiko for, at Finanstilsynet må gribe ind over for  

 livsforsikringsselskaber ved at tage forsikringsbestanden under  

 administration.
Der er allerede ved lov nr. 925 af 23. oktober 2001  

 gennemført regler med henblik på at forbedre  

 livsforsikringsselskabernes solvens.  Lovforslaget er en  

 opfølgning på dette initiativ.
Det har vist sig, at de gældende skatteregler for  

 livsforsikringsselskaber ikke i alle tilfælde fungerer  

 hensigtsmæssigt i en situation med meget kraftige kursfald.
Der  

foreslås derfor at justere reglerne, så de i  

 større omfang tager højde for en sådan situation.
I den  

 forbindelse foreslås, at livsforsikringsselskaber kan  

 fratrække et negativt fradragsbegrænsningsbeløb i  

 årets positive skattepligtige indkomst (før fradrag af underskud  

 fra tidligere år), således at alene den del af det negative  

 fradragsbegrænsningsbeløb, der overstiger årets  

 skattepligtige indkomst fremføres til efterfølgende år,  

 og at livsforsikringsselskaber ikke længere skal være  

 omfattet af kursgevinstlovens regler om begrænsninger i fradragsretten  

 for tab på aktiebaserede finansielle kontrakter.
 Det foreslås endvidere at fastlægge,  

 hvad det betyder for pensionsbeskatningen og pensionsafkastsbeskatningen,  

 hvis Finanstilsynet griber ind over for et livsforsikringsselskab eller en  

 pensionskasse ved at tage forsikringsbestanden eller bestanden af  

 pensionstilsagn under administration og tilbagekalder koncessionen til at  

 drive livsforsikringsvirksomhed.  I den forbindelse foreslås bl.a.,  

at den skattemæssige behandling af forsikringstagere og  

 pensionskassemedlemmer  skal være uændret, selv om Finanstilsynet  

 tilbagekalder et livsforsikringsselskabs eller en pensionskasses koncession,  

at  livsforsikringsselskaber m.v. skal være skattepligtige fra  

 stiftelse til ophør, således at der ikke skal ske  

 ophørsbeskatning som følge af, at Finanstilsynet eventuelt  

 tilbagekalder livsforsikringsselskabets koncession, at et  

 administrationsbo, der administrerer et livsforsikringsselskabs  

 forsikringsbestand eller en pensionskasses bestand af pensionstilsagn, skal  

 hæfte for pensionsafkastskatten, således at der betales  

 pensionsafkastskat på samme måde som, hvis  forsikringsbestanden  

 eller bestanden af pensionstilsagn ikke var under administration, at  

 et administrationsbo, der administrerer en lukket bestand af livsforsikringer  

 fra et likvideret livsforsikringsselskab eller en lukket bestand af  

 pensionstilsagn fra en likvideret pensionskasse, skal være  

 skattepligtigt efter pensionsafkastbeskatningsloven, og at et  

 sådant administrationsbo kan indtræde (succedere) i det  

 likviderede livsforsikringsselskabs eller  pensionskassens  

 pensionsafkastskattemæssige stilling.
Lovforslaget indeholder desuden en genfremsættelse  

 af L 37, der ikke blev behandlet inden valget.
Denne del af lovforslaget  

 indeholder en række tekniske ændringer af bl.a.  

 pensionsafkastbeskatningsloven, aktieavancebeskatningsloven og  

 selskabsskatteloven.
Hermed opfylder regeringen tilsagn, der blev afgivet af  

 den tidligere regering (S og R) i forbindelse med L 93 fra efteråret  

 1999 og L 71 fra efteråret 2000.
Det foreslås at ændre reglerne for den  

 skematiske friholdelse for pensionsafkastskat af livrenter uden bonus og  

  opsparing foretaget før 1983. De gældende regler bygger  

 på den matematiske kursopskrivning, der fra og med indkomståret  

 2002 ikke længere skal anvendes.
Fra dette tidspunkt skal de  

 pensionsafkastskattepligtige medregne gevinst og tab på danske  

 obligationer efter lagerprincippet, ligesom det allerede er tilfældet  

 for andre værdipapirer.
Det foreslås derfor at indføre  

 nye regler for beregning af friholdelse for pensionsafkastskat, så  

 reglerne ikke længere bygger på den matematiske kursopskrivning.  

 For livrenter uden ret til bonus foreslås friholdelsen beregnet  

 på grundlag af forsikringsmæssige hensættelser, som det  

 allerede sker med livsforsikringsselskabernes øvrige friholdelser.
For  

 opsparing foretaget før realrenteafgiftslovens indførelse i  

 1983 foreslås det, at danske obligationer ligesom andre aktiver skal  

 medregnes til handelsværdi ved opgørelsen af formuen eller  

 værdien af værdidepoter ved udgangen af indkomståret.  

 Forslaget indebærer, at der ikke mere skal beregnes en afkastprocent.
I  

 forbindelse hermed foreslås at indføre en anden rente end  

 afkastprocenten ved regulering af formueafkast i forbindelse med  

 genforsikring.
Det foreslås endvidere at justere værnsregler, der tilsigter at neutralisere  

 utilsigtede skattefordele, at give indeksobligationsbaserede investeringsforeninger mulighed for  

 at eje aktier i egne administrationsselskaber, at give livsforsikringsselskaber mulighed for ved  

 indkomstopgørelsen 2002 at medregne et større beløb, end  

 de er pligtige til efter de gældende regler.
Dette foreslås med  

 henblik på, at beskatningsgrundlaget efter  

 pensionsafkastbeskatningsloven skal kunne rumme fradraget for de store  

 selskabsskattepligtige indkomster, der forventes i indkomståret 2002, at præcisere og justere reglerne om ejendomsdatterselskaber,  

 der fuldt ud ejes af pensionsafkastskattepligtige pensionsinstitutter, at give pengeinstitutter mulighed for at eje en handelsbeholdning af  

 beviser i akkumulerende investeringsforeninger, der udelukkende henvender sig  

 til pensionsafkastskattepligtige, og at forlænge tidsfristen for opdeling af udloddende  

 investeringsforeninger og at give mulighed for grenopdeling.
 Det må anses for væsentligt hurtigt at  

  få gennemført regler for livsforsikringsselskaber, der i  

 større grad end de gældende regler tager højde for en  

 situation med meget kraftige kursfald. Ændringerne foreslås  

 på dette punkt at skulle have virkning fra og med indkomståret  

 2002, men livsforsikringsselskaberne kan efter forslaget vælge at  

 anvende reglerne for indkomståret 2001.
 Reglerne, der fastlægger de  

 pensionsbeskatningsmæssige og de pensionsafkastskattemæssige  

 virkninger af, at Finanstilsynet griber ind over for f.eks. et  

 livsforsikringsselskab og tager livsforsikringsbestanden under  

 administration, foreslås at skulle have virkning fra  

 fremsættelsesdagen.
 De tekniske ændringer af bl.a.  

 pensionsafkastbeskatningsloven, der indgår i det genfremsatte L 37,  

 foreslås at skulle have virkning fra og med indkomståret 2001.
 På denne baggrund anbefales det, at Folketingets  

 behandling af lovforslaget gennemføres hurtigst muligt, og at der  

 dispenseres fra reglen i Folketingets forretningsorden om, at der skal  

 gå 30 dage fra lovforslagets fremsættelse til det vedtagelse.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

  behandling.
