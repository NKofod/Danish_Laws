 Bekendtgørelse om vejledning og  

 tilmelding til ungdomsuddannelserne for elever i folkeskolen mv.
 I henhold til § 19 a i lov om folkeskolen, jf.  

 lovbekendtgørelse nr. 714 af 6. september 1999, § 8 i lov om  

 erhvervsuddannelser, jf. lovbekendtgørelse nr. 122 af 5. februar 1997,  

 som ændret ved § 3 i lov nr. 489 af 1. juli 1998, og som  

 ændret ved § 1 i lov nr. 234 af 21. april 1999, § 8,  

 stk. 2, i lov om de erhvervsgymnasiale uddannelser til højere  

 handelseksamen og højere teknisk eksamen, jf. lovbekendtgørelse  

 nr. 819 af 4. november 1999, § 5, stk. 3, og § 4 i lov om  

 gymnasiet m.v., jf. lovbekendtgørelse nr. 820 af 4. november 1999,  

 samt § 11, stk. 3, og § 14, i lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v., jf. lovbekendtgørelse nr. 821 af 4. november 1999,  

 fastsættes:
 § 1. Folkeskoler, friskoler og private  

 grundskoler, efterskoler, husholdningsskoler, håndarbejdsskoler og  

 kommunale ungdomsskoler med heltidsundervisning vejleder eleverne på 9.  

 og 10. klassetrin om ungdomsuddannelserne og om ansøgning om optagelse  

 til uddannelserne.
§ 2. Tilmelding til de gymnasiale uddannelser og  

 erhvervsuddannelserne kan foretages ved et skema, der er fælles for  

 ungdomsuddannelserne.
Skemaet udarbejdes af Undervisningsministeriet og  

 sendes til alle de i § 1 nævnte skoler.
 Stk. 2. Andre undervisnings- og uddannelsesforløb,  

 hvortil optagelse normalt sker i forlængelse af grundskolen eller 10.  

 klassetrin, kan af Undervisningsministeriet indarbejdes i det fælles  

 skema, hvorved de bliver omfattet af bestemmelsen i stk. 1.
§ 3. Eleverne skal senest den 15. marts aflevere  

 skemaet til skolen.
Som bilag til skemaet vedlægges en kopi af elevens  

 uddannelsesplan.
 Stk. 2. Skolen kontrollerer, at skemaet er  

 fyldestgørende udfyldt og påfører skolens navn og de  

 oplysninger, skolen i øvrigt skal give.
 Stk. 3. Ønsker eleven at tilmelde sig flere  

 uddannelser, anfører eleven sine ønsker i prioritetsorden.  

 Eleven kan anføre indtil 3 forskellige uddannelser/aktiviteter og 3  

 forskellige institutioner for hver uddannelse.
 § 4. Skolen sender skemaet til den først  

 prioriterede institution senest 4 arbejdsdage efter den 15. marts.
 Stk. 2. Skemaet skal af skolen være påført  

 prøve- eller standpunktskarakterer, hvis mindst en af de søgte  

 uddannelser er en gymnasial ungdomsuddannelse.
 § 5. Hvis en elev ikke kan optages, jf. reglerne  

 om optagelse i den pågældende uddannelse, videresendes skemaet  

 hurtigst muligt i overensstemmelse med elevens angivelser om prioritetsorden  

 på skemaet.
 Stk. 2. Hvis der ikke senest den 1. maj er truffet  

 afgørelse vedrørende en elevs optagelse, sendes kopi af skemaet  

 med angivelse af det forventede afgørelsestidspunkt til orientering  

 for de efterfølgende prioriteter.
 § 6. Tilmelding til en uddannelse i henhold til  

 bestemmelserne i §§ 2-5 er samtidig en ansøgning om optagelse,  

 hvis tilmeldingen indeholder de oplysninger, som er nødvendige for  

 ansøgningens behandling.
 Stk. 2. Erhvervsskolerne kan inden for reglerne om optagelse  

 til de enkelte uddannelser stille krav til ansøgningens form og  

 indhold, der afviger fra den fælles tilmeldingsblanket.
 Stk. 3. De i § 1 nævnte skoler modtager materiale  

 til brug for elevers optagelse fra erhvervsskoler i skolens lokalområde  

 og fra amtsrådet i den amtskommune, hvor skolen er beliggende.
 § 7. Modtager en institution i henhold til  

 §§ 4 eller 5 et tilmeldingsskema, der ikke opfylder kravene til en  

 ansøgning fuldt ud, skal institutionen ved kontakt til eleven  

 foranledige oplysningerne suppleret i nødvendigt omfang, før  

 afgørelse om optagelse træffes og eventuel videresendelse efter  

 § 5 foretages.
 § 8. Institutioner med de uddannelser, der er  

 oplyst på tilmeldingsskemaet, skal på begæring meddele  

 Undervisningsministeriet oplysninger om ansøgere til og optagne ved  

 uddannelserne.
 Stk. 2. Indberetning efter stk. 1 kan omfatte  

 oplysninger, der fremgår af tilmeldingsskemaet, samt en eventuel  

 indstilling til optagelsesprøve og angivelse af, hvorvidt optagelse  

 har fundet sted.
 § 9. Bekendtgørelsen træder i kraft den 1. august  

 2000. Samtidig ophæves bekendtgørelse nr. 1147 af 15. december  

 1992 om vejledning og om tilmelding til ungdomsuddannelserne for elever i  

 folkeskolen m.v.
