(Til samtlige amtsråd og Københavns og  

 Frederiksberg kommunalbestyrelser) Til orientering vedlægges min redegørelse af 28. januar 1985 til  

 folketingets retsudvalg og kommunaludvalg vedrørende danske sygehuses  

 behandling af aborterede fostre og moderkager.
Redegørelsen er udarbejdet på  

 grundlag af sundhedsstyrelsens undersøgelse af området, som blev iværksat på  

 baggrund af forlydender i pressen om, at der skete salg af aborterede fostre  

 fra sygehusene.
Undersøgelsen har vist, at der ikke sker salg af aborterede fostre fra  

 sygehusene, men at disse destrueres ved forbrænding.
Derimod udleverer  

 sygehusene i varierende omfang moderkager fra fødsler til  

 medicinfremstilling.
 I forbindelse med redegørelsen skal jeg orientere sygehuskommunerne om, at  

 jeg generelt finder sygehusenes nuværende praksis med hensyn til behandlingen  

 af aborterede fostre og moderkager etisk uproblematisk, og at det derfor er  

 regeringens opfattelse, at der - med den nugældende praksis - ikke på  

 nuværende tidspunkt er behov for lovregulering af området.
Med hensyn til udleveringen af moderkager (efter fødsel) til  

 medicinfremstilling, som det sker fra forskellige sygehuse, er det yderligere  

 min opfattelse, at en sådan udlevering må anses for hensigtsmæssig.
Jeg skal  

 dog i denne forbindelse anbefale, at moderens samtykke til udleveringen  

 indhentes, og at der, som foreslået af sundhedsstyrelsen,eventuelt gøres en  

 bemærkning herom i journalen.
Jeg skal endvidere henstille, at det undlades  

 at opkræve den symbolske betaling for moderkagerne, som forskellige sygehuse  

 opkræver i dag.
Medicinalfirmaet bør derfor blot betale omkostningerne ved  

 opbevaring og afhentning af moderkagerne, uden at der i øvrigt er et  

 økonomisk mellemværende mellem sygehus og medicinalfirma i forbindelse med  

 udleveringen.
 Det er selvfølgelig i øvrigt op til den enkelte amtskommune, om der skal  

 ske udlevering af nævnte moderkager eller ej.
 Med hensyn til behandlingen af de aborterede fostre skal jeg endelig  

 henstille, at det påses, at disse destrueres i overensstemmelse med hidtidig  

 praksis, således at der altså fortsat ikke sker »salg« af  

 aborterede fostre.
BRITTA SCHALL HOLBERG /Anne Birte Pade Indenrigsministerens besvarelse af spørgsmål 133 og 134 (alm.del - bil.  

 86) stillet af folketingets retsudvalg.
 SPØRGSMÅL 133.
Ministeren bedes oplyse, om der fra danske sygehuse sker salg af fostre og  

 moderkager? SPØRGSMÅL 134.
Der ønskes i givet fald en redegørelse for omfanget af salget? SVAR AD SPØRGSMÅL 133 og 134.
 I fortsættelse af indenrigsministeriets besvarelse af 12. december 1984  

 kan - på baggrund af sundhedsstyrelsens undersøgelse - gives følgende  

 redegørelse for danske sygehuses behandling af aborterede fostre og  

 moderkager.
 Sundhedsstyrelsens undersøgelse har omfattet samtlige sygehuskommuner og  

 Rigshospitalet, som har besvaret følgende 3 spørgsmål:
1. I hvilket omfang anvendes moderkager og aborterede  

 fostre der udtages på sygehusene til videnskabelige formål? 2. I hvilket omfang finder salg fra sygehusene sted af  

 moderkager og aborterede fostre? Såfremt salg finder sted, bedes det angivet  

 til hvem og med hvilket anvendelsesformål for øje.
 3. Såfremt de udtagne moderkager og aborterede fostre  

 hverken anvendes til videnskabelige formål eller er genstand for salg, bedes  

 det oplyst på hvilken måde destruktion finder sted.
 Sundhedsstyrelsens skematiske oversigt over sygehusekommunernes  

 besvarelser vedlægges til orientering.
 Det fremgår af svarmaterialet, at moderkager (placentae) og aborterede  

 fostre i et meget begrænset omfang anvendes i forbindelse med videnskabelige  

 forskningsprojekter, og at disse normalt er godkendt af de videnskabsetiske  

 komiteer.
 Det fremgår endvidere, at salg af aborterede fostre fra danske sygehuse  

 ikke finder sted.
For så vidt angår moderkager udleveres disse i forbindelse med fødsler på  

 sygehusene i et vist omfang til et medicinalfirma med henblik på fremstilling  

 af lægemidler på basis af det blod, som er indeholdt i disse.
Blandt de  

 lægemidler der fremstilles ad denne vej kan nævnes Gammaglobulin og humant  

 albumin.
Prisen på 2 kr. pr. moderkage, som de fleste steder opkræves, har  

 snarere karakter af en godtgørelse for de omkostninger sygehusvæsenet påføres  

 i forbindelse med opbevaring etc. af moderkagerne, indtil disse afhentes af  

 medicinalfirmaet, end af en egentlig salgspris.
Det kan i øvrigt konstateres,  

 at praksis på området er forskellig, idet der i enkelte sygehuskommuner ikke  

 foregår indsamling af moderkager i forbindelse med fødsler på sygehusene.
 Aborterede fostre destrueres ved forbrænding, og det samme gælder  

 moderkager, som ikke udleveres med henblik på lægemiddelfremstilling m.v.
 Sundhedsstyrelsen har på baggrund af den foretagne undersøgelse udtalt, at  

 indsamling af moderkager i forbindelse med fødsler på sygehusene med henblik  

 på fremstilling af lægemidler i sig selv må anses for at være værdifuld, idet  

 man på denne måde medvirker til at sikre fremstillingen af lægemidler, som er  

 af stor betydning for patientbehandlingen.
 Det er endvidere sundhedsstyrelsens opfattelse, at den flere steder  

 iværksatte procedure, hvor der efter fødsler på sygehusene sker en indsamling  

 af moderkager med henblik på lægemiddelfremstilling bør fortsættes, men at  

 moderens samtykke hertil bør indhentes i de enkelte tilfælde, eventuelt ved  

 at en bemærkning herom efter forudgående orientering af moderen, indføres i  

 journalen.
 Derimod er det sundhedsstyrelsens opfattelse, at der i forbindelse med  

 indsamlingen af moderkager ikke bør tilfalde hverken sygehusvæsenet,  

 sygehusene eller de enkelte mødre nogen form for betaling.
Undersøgelsens resultat og sundhedsstyrelsens anbefalinger har været  

 forelagt justitsministeren, og både justitsministeren og jeg er enige i  

 disse.
Jeg vil derfor orientere sygehuskommunerne om, at det er op til den  

 enkelte sygehuskommune om, der skal ske udlevering af moderkager, men at  

 udleveringen af moderkager efter fødsel til medicin fremstilling må anses for  

 etisk uproblematisk og i øvrigt hensigtsmæssig.
Jeg vil samtidig anbefale, at  

 moderens samtykke til udleveringen indhentes.
Den symbolske betaling for  

 moderkagerne bør endvidere undlades, da den rejser spørgsmål om  

 salg/fortjeneste, og om hvem betalingen skal tilkomme.
For at undgå dette bør  

 medicinalfirmaet derfor blot afholde udgifterne ved opbevaring, afhentning  

 m.v., uden at der i øvrigt er et økonomisk mellemværende mellem firma og  

 sygehus i forbindelse med afhentningen.
 Til orientering kan oplyses, at også i Sverige og Norge indsamles  

 moderkager med henblik på medicinfremstilling.
 Med hensyn til de aborterede fostre vil jeg henstille til  

 sygehuskommunerne, at disse destrueres i overensstemmelse med hidtidig  

 praksis, og at disse derfor fortsat ikke »sælges«.
 Sundhedsstyrelsen har endvidere foretaget en undersøgelse af nogle  

 oplysninger i pressen om, at et firma her i landet skulle sælge fosterdele.  

 Sundhedsstyrelsen har i denne forbindelse oplyst følgende:
»Flow Laboratories er et internationalt firma, der forhandler  

 biomedicinske produkter og apparatur, som anvendes indenfor forskningen og i  

 klinikken.
Aftagerne af disse produkter er forskningsinstitutioner og  

 hospitalssektoren, og statens seruminstitut er blandt andet aftager af  

 firmaets produkter.
En stor del af Flow Laboratories« program består af udstyr til  

 celledyrkning in vitro, det vil sige dyrkning af celler udenfor en organisme,  

 hvilket i praksis sker i glas/plastikflaske.
Firmaet har blandt andet  

 specialiseret sig i celledyrkningsprodukter og leverer også for forskningen  

 nødvendige levende celler af dyr.
Cellerne opbevares dybfrosne i små  

 ampuller, indtil de før leveringen tøes op og »sås ud« i 1  

 glas/plastikflaske med det nødvendige tilskud af serum og næringssalte.  

 Cellerne leveres til aftagerne enten voksende i et enkelt lag på bunden af en  

 flaske eller som enkeltvist fritsvømmende celler, opslæmmet i en  

 næringsopløsning.
De pågældende celler er i stand til at dele sig et variende  

 antal gange under disse forhold, og således er ganske må vævs/- organdele for  

 nogle celleliniers vedkommende tilstrækkelig til forsyning i adskillige  

 årtier.
I de tilfælde, hvor celler fra dyr ikke opfylder de krav, der stilles fra  

 forskningsmæssig side, kan firmaet levere celler af human oprindelse,  

 herunder også embryonale celler.
Firmaet har oplyst, at sådanne cellelinier  

 af human oprindelse udelukkende er solgt til statslige institutioner, og at  

 antallet af leverancer udgør ca. 10 om året.
Det bemærkes endvidere, at en  

 leverance består af et enkelt cellelag i en dyrkningsflaske, og cellernes  

 vægt udgør kun ca. 5 mg.
Hvad angår de cellekulturer, firmaet forhandler, der stammer fra fostre  

 (er af embryonal oprindelse), stammer disse celler oprindelig fra USA, og  

 cellelinien er over 8 år gammel.
Disse cellekulturer anvendes især til  

 påvisning, isolering og karakterisering af virus, idet virus kun formerer sig  

 i levende celler.
Sådanne kulturer spiller derfor en meget væsentlig rolle i  

 udforskningen af virus.
Endvidere anvendes cellelinier af den omhandlede art  

 i den farmaceutiske forskning, som erstatning for dyreforsøg.
Det bemærkes  

 endvidere at cellelinier af human oprindelse var med til, at poliovaccinen  

 blev udviklet for ca. 30 år siden, og cellelinier benyttes fortsat i stort  

 omfang i produktionen af virusvacciner.
Under henvisning til ovenstående skal sundhedsstyrelsen meddele, at der  

 intet grundlag er for at antage, at Flow Laboratories i Danmark sælger  

 fosterdele, som det er oplyst i pressen.
Det drejer sig således om salg af  

 cellelinier, såvel af ikke human som af human oprindelse, herunder også  

 embryonale cellelinier.
Disse cellelinier, både de ikkehumane som de humane  

 er meget væsentlige for den videnskabelige forskning og benyttes inden for  

 videnskaben i alle lande.
Det kan i denne forbindelse oplyses, at udviklingen af cellelinier er en  

 meget langvarig proces.
Disse skal være gennemprøvede med henblik på at  

 vurdere videnskabelige resultater opnået forskellige steder, og de samme  

 cellelinier benyttes i de forskellige laboratorier verden over.
På baggrund  

 af de oplysninger sundhedsstyrelsen har modtaget vedrørende Flow Laboratories  

 finder man ikke anledning til, at der foretages yderligere.' Også disse oplysninger har været forelagt for justitsministeren, og  

 justitsministeren og jeg er enige i sundhedsstyrelsens konklusion.
Sammenfattende kan jeg herefter sige, at det er regeringens opfattelse, at  

 der ikke på nuværende tidspunkt og efter sygehuskommunernes nugældende  

 praksis med hensyn til behandlingen af aborterede fostre og moderkager er  

 behov for øjeblikkelig indgriben/regulering fra regeringens side - bortset  

 fra de ovenfor nævnte henstillinger.
En del af de etiske problemer, som har  

 været rejst i forbindelse med det påståede fostersalg, vil i øvrigt indgå i  

 den brede politiske debat, folketinget skal have i løbet af foråret i  

 forbindelse med min redegørelse om forslagene i rapporten »Fremskridtets  

 pris« og om et etisk råd for sundhedsvæsenet.
 Folketingets kommunaludvalg er orienteret om foranstående.
 BESVARELSER VEDRØRENDE FORESPØRGSEL OM DANSKE SYGEHUSES ANVENDELSE AF  

 ABORTEREDE FOSTRE OG MODERKAGER.
(* 1) (Grundforskning, hvor der undersøges for kromosomfejl i kønscellerne).
