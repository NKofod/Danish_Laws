Nr BSF 42 Forslag til folketingsbeslutning om normal beskatning af politikere m.fl.
Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 29. oktober 1996 Folketinget opfordrer regeringen til i indeværende folketingsår at  

 fremsætte de nødvendige lovforslag og foretage andre regelændringer, som  

 medfører, at politikere m.fl., der modtager betaling for udførelse af arbejde  

 i forbindelse med Danmarks internationale aktiviteter, bliver underlagt  

 normal dansk beskatning.
 Regelændringerne skal medføre følgende:
 1. Politikere med bopæl i Danmark, som er valgt eller udpeget til  

 varetagelse af hverv i internationale fora, skal underlægges normal dansk  

 beskatning af den betaling, de modtager for varetagelse af hvervet.
 2. Politikere med bopæl i udlandet, som er valgt eller udpeget fra dansk  

 side til varetagelse af danske interesser, og som modtager betaling for  

 hvervet fra danske skatteyderfinansierede kilder, skal underlægges normal  

 dansk beskatning.
 3. Personer med bopæl i Danmark, som er ansat til varetagelse af  

 officielle danske interesser i danske eller internationale organer, skal  

 underkastes normal dansk beskatning.
 4. Pensionsordninger med bidrag fra dansk eller international  

 skatteyderkilde for de under punkt 1-3 nævnte personer skal underkastes  

 normal dansk beskatning af pensionsordningen.
Bemærkninger til forslaget Fremskridtspartiet er af den opfattelse, at det er ganske urimeligt, at en  

 række politikere m.fl., som er ansat eller valgt til varetagelse af hverv i  

 forbindelse med Danmarks internationale aktiviteter, opnår meget mild eller  

 slet ingen beskatning af de særdeles favorable betalinger, de modtager for  

 deres hverv.
Fremskridtspartiet mener ikke, det er rimeligt, at den danske lønarbejder  

 eller anden lavindkomstgruppe skal betale over 50 pct. i indkomstskat af  

 deres løn.
Derfor skal indkomstskatten afvikles fuldstændigt og helst gennem  

 forhøjelse af den skattefri bundgrænse.
Indtil skatterne bliver nedsat, må  

 der være rimelighed i skattebyrden.
Mens regeringen og ikke mindst skatteministeren bruger mange ressourcer på  

 at jagte danske lønarbejdere for at pine flere skattepenge ud af deres  

 kørselsfradrag eller forhøje afgiften på forbrug af el eller vand, så er  

 samme regering totalt passiv, når det gælder beskatning af de politikere  

 m.fl., som modtager enorme honorarer for det internationale hverv, de er  

 valgt til eller ansat til.
Regeringen har jagtet såkaldte frynsegoder i dansk  

 erhvervsliv samtidig med, at man ser gennem fingrene med, at politikere  

 f.eks. i EU-systemet skovler skattefri frynsegoder ind hver måned.
Det er  

 ikke rimeligt.
Derfor dette forslag.
Fremskridtspartiet ønsker med forslaget at få kortlagt, hvordan de 179  

 folketingsmedlemmer stiller sig.
Det spørgsmål, som Folketinget kommer til at  

 stemme om, er:
Skal toppolitikere have markant lavere skat end danske lønmodtagere? Hvis svaret er nej, så skal man vedtage dette pålæg til regeringen.
Bemærkninger til de enkelte punkter Til nr. 1 Politikere, som er valgt eller udpeget til at varetage hverv i f.eks.  

 EU-systemet, herunder Europa-Parlamentet og EU-Kommissionen, FN og alle  

 underorganer, OSCE, Nordisk Råd, Europarådet m.v., og som bor her i landet,  

 skal betale normal dansk skat af det vederlag eller den løn, de får for  

 hvervet.
Det gælder, uanset hvem der er den officielle  

 »arbejdsgiver« og udbetaler lønnen.
Uanset om det er danske  

 skatteyderkilder eller det er EU-skatteyderkilder, så skal der betales normal  

 dansk skat.
Til nr. 2 Politikere, som er udstationeret fra Danmark til varetagelse af danske  

 interesser i internationale fora, men som har valgt at flytte bopæl til  

 udlandet, skal også betale normal dansk skat, såfremt de modtager deres  

 betaling fra danske skatteyderkilder.
Til nr. 3 Da det ikke kun er politikere, som varetager hverv i internationale  

 organer, så er det vigtigt, at reglerne også kommer til at omfatte de  

 personer (som ikke er politikere), som er ansat eller udpeget til at varetage  

 et dansk hverv i et internationalt organ.
Det gælder f.eks. ansatte ved  

 EU-Kommissionens kontor i Danmark, ansatte ved UNICEF og andre  

 FN-underorganers kontor i Danmark, EU's Miljøagentur og alle øvrige lignende  

 internationale organers medarbejdere med bopæl i Danmark.
Det er aldeles  

 urimeligt, at en person, som går på arbejde i en dansk virksomhed, skal  

 betale over 50 pct. indkomstskat, mens de ansatte i nabobygningen, som  

 tilfældigvis er EU-Kommissionens kontor, bliver beskattet meget mildere.
De  

 ansatte ved EU-Kommissionen m.fl. har jo samme adgang til sygehushjælp,  

 skoler, biblioteker og de andre offentlige goder, som finansieres af  

 skatterne.
Til nr. 4 Et er den løn eller det vederlag, man får for at varetage de i forslaget  

 omfattede hverv.
Men mange af disse hverv er med tilknyttede særdeles  

 favorable pensionsordninger.
EU-parlamentsmedlemmer og EU-kommissærer  

 modtager meget store særpensioner, der ikke beskattes på normal vis.
Det er  

 meget urimeligt, eftersom almindelige danskere brandskattes af deres  

 pensionsordninger.
 Økonomiske konsekvenser og omfang:
Fremskridtspartiet har gennem spørgsmål via Folketingets Skatteudvalg til  

 skatteministeren søgt at få afdækket omfanget af de af dette forslag  

 omfattede personer.
Spørgsmål 202-212, alm. del, bilag 540 fra den 15. august  

 1996, er endnu ubesvarede, og på grund af nyt folketingsår er spørgsmålet  

 genstillet, jf. alm. del, bilag 34. Når skatteministeren afgiver  

 fyldestgørende svar, vil der kunne sættes antal og økonomi bag de punkter,  

 som dette forslag omfatter.
Folketinget har tidligere modtaget komplette lister over, hvilke  

 forhenværende ministre der modtager pension, hvor stor den er, og hvor længe  

 de har fået den m.v.
Det er altså muligt at opgøre omfanget af disse horrible  

 ordninger, hvis viljen er til stede.
Fremskridtspartiet forventer, at der i  

 forbindelse med udvalgsbehandlingen af dette forslag vil kunne ske yderligere  

 afklaring af, hvor mange der er med i den »gyldne båd«, og hvor  

 meget skattemyndighederne går glip af.
Fremskridtspartiet har gennem svar på spørgsmål i Folketingets  

 Finansudvalg bilag 09-01 af 14. oktober 1996, fået dokumenteret, at når  

 f.eks. folketingsmedlemmer tager deres ægtefælle med på rejse til udlandet  

 (f.eks.
FN), så er denne rejse skattefri for ægtefællen! Mens ministeren slår  

 fast, at f.eks. en privat ansat vil være skattepligtig, hvis der medtages  

 ægtefælle på rejse betalt af firmaet.
Disse urimeligheder skal nu bringes til ophør.
Derfor dette forslag.
Er det muligt at lave de nødvendige ændringer? Det er ofte blevet fremført, at honorar, løn, frynsegoder eller pension  

 for disse grupper ikke kan underkastes normal beskatning, eftersom de udfører  

 helt specielle hverv og derfor er omfattet af andre regler.
Dette forslag er  

 derfor heller ikke kun et påbud om at ændre dansk lovgivning, men i lige så  

 høj grad et påbud til regeringen om, at de øvrige regler, som forvalter dette  

 område, bliver ændret.
Det er muligt, at sagen skal rejses i EU's  

 Ministerråd, det er muligt, at sagen skal rejses i FN og andre relevante  

 steder.
Hvis det er tilfældet, må regeringen påtage sig opgaven.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om normal beskatning af politikere  

 m.fl.
(Beslutningsforslag nr.
B 42).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
