Forord Reglerne om specialundervisning til elever med synshandicap findes i  

 undervisningsministeriets bekendtgørelse nr. 438 af 22. oktober 1979 om  

 folkeskolens specialundervisning og anden specialpædagogiske bistand til  

 synshæmmede elever.
 Denne vejledning uddyber bekendtgørelsen og omfatter elever på 1.-10.  

 klassetrin, uanset om undervisningen gennemføres i henhold til  

 folkeskolelovens § 19, stk. 1, eller § 19, stk. 2. Derudover supplerer den  

 vejledningen om specialpædagogisk bistand til småbørn.
 Beslutning om henvisning til specialundervisning træffes henholdsvis af  

 lærerrådet indenfor de rammer, der er fastlagt af kommunalbestyrelsen, og af  

 amtsrådet.
 Der er ofte brug for at supplere bestemmelserne i bekendtgørelsen om  

 specialundervisning af synshæmmede elever med bestemmelser om  

 specialundervisning på andre handicapområder.
 Vejledningen er af praktiske grunde optaget i undervisningsministeriets  

 almindelige undervisningsvejledningsserie, men det skal understreges, at der  

 først og fremmest er tale om en uddybning af bekendtgørelsens bestemmelser og  

 ikke om en undervisningsvejledning i egentlig forstand.
Undervisningsministeriet, direktoratet for folkeskolen og seminarier m.v., den 18. juni 1982 Holger Knudsen /I.
Skov Jørgensen Indhold BILAG I Bekendtgørelse af 22. oktober 1979 om folkeskolens specialundervisning  

 og anden specialpædagogiske bistand til synshæmmede elever.
 II Bekendtgørelse af 22. oktober 1979 om folkeskolens specialpædagogiske  

 bistand til småbørn.
 III Vejledende retningslinier af 22. oktober 1979 om henvisning til  

 specialundervisning og anden specialpædagogisk bistand efter folkeskolelovens  

 § 19, stk. 2.
 IV Cirkulæreskrivelse af 27. november 1979 om folkeskolens  

 specialundervisning og anden specialpædagogiske bistand.
V Bekendtgørelse af 9. marts 1976 om befordring af syge og invaliderede  

 elever i folkeskolen VI Bekendtgørelse af 22. oktober 1979 om befordring af børn og unge, der  

 modtager specialundervisning og anden specialpædagogisk bistand i henhold til  

 folkeskolens § 19, stk. 2.
 VII Cirkulæreskrivelse af 22. november 1979 om tilladelse til individuel  

 fravigelse af reglerne om gennemførelse af folkeskolens afsluttende prøver.
 VIII Bekendtgørelse af 22. oktober 1979 om specialundervisning for voksne.
 IX Fortegnelse over relevante love, bekendtgørelser, cirkulærer m.v.
 X Litteraturliste.
1 Begreb og formål 1.1. Eleverne Når der i forbindelse med folkeskolens undervisning af synshæmmede elever  

 tales om blinde og svagtseende børn, anvendes en pædagogisk definition, mens  

 der i andre relationer kan anvendes andre, f.eks. en medicinsk afgrænsning.
 Ved blinde elever forstås elever, som enten er totalt blinde eller som ser  

 så dårligt, at de primært må undervises ved hjælp af punktskrift  

 (»punktlæsere«).
 Ved svagtseende elever forstås elever, som på den ene side ser så godt, at  

 de er i stand til at læse almindeligt tryk, men som på den anden side ser så  

 dårligt, at hjælpeforanstaltninger kan blive nødvendige, hvis der skal opnås  

 et tilfredsstillende resultat af undervisningen (»sortlæsere«).
Der findes derudover en gruppe elever med særligt komplicerende  

 øjenlidelser.
De kan betegnes som stærkt svagtseende.
Det drejer sig f.eks.  

 om elever med afvigelser i skarpsynsfeltet og elever med kikkertsyn.
Der er  

 blandt sortlæsere elever, som færdes usikkert, og blandt punktlæsere elever,  

 som kan orientere sig.
I begge grupper findes elever med personlige  

 vanskeligheder og pædagogiske problemer, undertiden fremkaldt af et omgivende  

 miljø, der ikke er orienteret om virkningen af de specielle  

 synsvanskeligheder.
Ved angivelse af synsstyrke hos disse elever må også  

 andre oplysninger tages i betragtning, f.eks. vedrørende indskrænkninger af  

 synsfelt og lysfølsomhed.
 Tidspunktet for indtræden af en synslidelse kan variere, og den hast,  

 hvormed den udvikler sig, kan få betydning for planlægningen af  

 undervisningen.
Foruden den umiddelbare virkning for indlæringen må man i hvert enkelt  

 tilfælde overveje synshandicappets betydning for elevens situation som  

 helhed.
Ikke mindst er elevens evne til at kompensere for synsnedsættelsen,  

 derunder evnen til at udnytte en eventuel synsrest samt evnen til at  

 forarbejde sine oplevelser af stor vigtighed.
De forskelle, man finder mellem synshæmmede børn, er så meget større end  

 lighederne, at man i virkeligheden ikke har sagt så meget om et barn, når man  

 oplyser, at det er blindt eller svagtseende.
Der er blot konstateret, at den  

 pågældende har et synshandicap, som i hvert enkelt tilfælde giver anledning  

 til at overveje, hvorledes undervisningen skal tilrettelægges, så barnets  

 muligheder bedst kommer til udfoldelse.
1.2. Formål I overensstemmelse med de givne bestemmelser om folkeskolens formål, som  

 det er udtrykt i folkeskoleloven, er det folkeskolens opgave gennem den  

 specialpædagogiske bistand at give elever med synshandicap mulighed for at  

 udvikle sig i det miljø, der fysisk, psykisk og socialt giver de gunstigste  

 betingelser med hensyn til selve skoleforløbet og tiden efter skolegangens  

 ophør.
Reglerne om folkeskolens specialundervisning og anden specialpædagogiske  

 bistand til synshandicappede elever findes i undervisningsinisteriets  

 bekendtgørelse nr. 438 af 22. oktober 1979, som er optaget som bilag I til  

 vejledningen.
Arten og graden af synshandicappet og af eventuelle  

 ledsagehandicap er bestemmende for formen for og omfanget af denne  

 specialundervisning og anden specialpædagogiske bistand.
2 Tidspunkt for iværksættelse af specialundervisning og anden  

 specialpædagogisk bistand Barnets almene udvikling er afhængig af de påvirkninger det modtager inden  

 skolegangens begyndelse.
 De specialpædagogiske foranstaltninger bør derfor iværksættes så tidligt  

 som muligt, så virkningerne af det nedsatte eller manglende syn begrænses.
 Specialpædagogisk bistand til småbørn gives efter reglerne i  

 bekendtgørelse nr. 433 af 22. oktober 1979 om folkeskolens specialpædagogiske  

 bistand til småbørn.
3 Indholdet af specialundervisning og anden specialpædagogisk bistand 3.1. Generelt I bekendtgørelsen om folkeskolens specialundervisning af synshæmmede  

 elever, § 2, anvises en række muligheder for specialpædagogisk bistand.  

 Bistanden kan bestå i rådgivning og vejledning af forældre, lærere og andre  

 med tilknytning til eleverne.
Den kan endvidere bestå i specialundervisning,  

 der tager sigte på at afhjælpe eller begrænse virkningerne af handicappet,  

 specialundervisning, der erstatter eller supplerer den almindelige  

 undervisning i et eller flere fag samt i anvendelse af pædagogiske  

 hjælpemidler.
 Handicappets sværhedsgrad og elevernes situation som helhed afgør, hvilke  

 muligheder der skal tages i anvendelse.
3.2. særlige hensyn i klassen 3.2.1. Blinde elever Skolepsykologisk rådgivning får her bistand af synskonsulenten, der drager  

 omsorg for, at alle barnets lærere er informerede om dets situation  

 (øjenlidelse) og de særlige hensyn, der bør tages.
 I tilfælde af, at eleven har en synsrest, oplyses der om, hvordan den kan  

 udnyttes i undervisningen.
 Brug af særlige møbler:
Den blinde elev bør have god bordplads i klassen, da punktskriftbøger er  

 store, og eleven ofte må bruge bog og punktskrivemaskine samtidig.
Der bør  

 være skabs- og hyldeplads til bøger og maskiner, enten i skolebordet eller i  

 umiddelbar nærhed af elevens plads.
 Placering i klassen:
 Elevens plads i klasselokalet bør vælges med omhu; ofte kan det være en  

 støtte for en blind elev at sidde nær læreren for at opfatte så mange  

 auditive detaljer som muligt.
 Krav til lærere vedrørende punktskrift:
 Det er ikke nødvendigt, at barnets lærer kan anvende punktskrift, men de  

 bør kende systemets opbygning og bogstav og taltegn.
Lærere der underviser begyndere, vil have særlig god mulighed for at sætte  

 sig ind i punktskriften, da den blinde elev på dette tidlige indlæringstrin  

 går langsomt frem.
Synskonsulenten rådgiver om, hvordan lærere kan sætte sig  

 ind i punktskriftsystemet.
3.2.2. Svagtseende Placering i klassen  :
Det er vigtigt at placere den svagtseende rigtigt i undervisningslokalet.  

 Eleven bør selv være med til at vælge sin plads.
Der tages bl.a. hensyn til  

 lysforhold og til afstand fra tavlen.
 Lysforhold:
Nogle svagtseende skal have ekstra lys på bordet.
Synskonsulenten giver  

 råd om indkøb af lampe.
Andre svagtseende er lysfølsomme i en sådan grad, at  

 afskærmning bliver nødvendig.
Også herom giver synskonsulenten vejledning.  

 Belysningen i klasseværelset, i faglokalerne og på tavlen bør være efter  

 retningslinierne i Dansk Standard.
 Tavlearbejde:
Hvis den svagtseende har vanskeligt ved at læse, hvad der skrives på  

 vægtavlen, må læreren samtidig sige, hvad han skriver på tavlen.
Læreren skal  

 med mellemrum overbevise sig om, at den svagtseende har været i stand til at  

 følge med i gennemgangen.
Eleven bør vænnes til at gå helt frem til tavlen,  

 dersom det hjælper ham.
 Brug af optik:
Har eleven fået ordineret briller, skal læreren være opmærksom på, at de  

 bliver brugt.
Han bør gribe ind, hvis brillerne generer, hvis de glider frem  

 på næsen, og hvis glassene ikke er rene.
Eleven skal lære, at han kun har det  

 fulde udbytte af sine briller, når de er helt i orden.
Har eleven fået  

 ordineret mere end et sæt briller, skal læreren være opmærksom på, at hvert  

 enkelt sæt bruges efter hensigten.
Nogle elever har brug for lup.  

 Synskonsulenten kan vejlede med hensyn til, hvilken lup der er bedst til  

 pågældende elev.
 Typografi:
 Det er en hjælp for svagtseende, om bøger har hvidt og uglittet papir og  

 klar typografi.
 Læseafstand:
Visse svagtseende har en meget kort læseafstand.
De bør have et særligt  

 svagsynsbord, hvor bordpladen kan indstilles skråt, så man undgår dårlig  

 holdning under arbejdet.
Hvis eleven trættes ved læsning, kan en del af  

 bøgerne erstattes af bånd.
 Undervisning i maskinskrivning som alternativ:
Volder skrivning vanskeligheder, f.eks. med hensyn til bogstavernes form,  

 linieføring eller skrivehastighed, bør det overvejes at give eleven  

 undervisning i maskinskrivning.
En sådan undervisning kan etableres allerede  

 fra 3.-4. klasse.
 Når eleven har opnået tilstrækkelig færdighed, anvendes maskinen såvel i  

 klassen som til hjemmeopgaver.
 Udnyttelse af synsrest - synstræning:
Synsnedsættelse er i sig selv ikke afgørende, men det er vigtigt, hvordan  

 eleven anvender sin synsrest.
Eleven må derfor opmuntres til at bruge sit syn  

 så meget som muligt.
Det er også vigtigt, at eleven lærer at bruge sit syn  

 rigtigt.
I almindelighed er det kun gavnligt, at synet bliver brugt.
 Med rigtig tilrettelæggelse af arbejdet stimuleres eleven til at bruge sit  

 syn og få mere ud af synsresten.
3.3. Planlægning af undervisningen Den undervisning, synshandicappede børn modtager, er den samme som seende  

 børns undervisning.
Metoderne og undervisningsmidlerne kan være anderledes.  

 En blind eller stærkt svagtseende elev har brug for konkrete oplevelser i  

 højere grad end seende børn for at erhverve sig forestillinger om den  

 omgivende verden. »selvoplevelse« er alfa og omega i al  

 blindeundervisning.
Dette stiller krav til lærere om at konkretisere og  

 variere undervisningen mest muligt. - Synskonsulenten er til rådighed med  

 hensyn til vejledning i så henseende.
Der stræbes efter at give den blinde  

 elev en tilsvarende emneoplevelse som seende elever.
Erfaringen viser, at  

 kravene om variation og konkretisering af undervisningen er til gavn for  

 klassen som helhed.
3.4. Rådgivning Rådgivning er en vigtig del af specialpædagogisk bistand.
Den bliver ofte  

 en individuel vejledning til forældre og drejer sig især om forældrenes  

 opgaver i forbindelse med og holdning til det planlagte undervisningsforløb.  

 Den kan tage sit udgangspunkt i samtaler under og efter den indledende  

 undersøgelse, jfr. bekendtgørelsens § 7, og fortsætte indtil undervisningen  

 ophører.
Rådgivning til lærere kan have det samme formål og indhold som til  

 forældre.
Men denne rådgivning gives også som en egentlig instruktion, der  

 sætter læreren i stand til at afhjælpe eller mindske barnets vanskeligheder.  

 Rådgivning vedrørende synshandicappede elever gives i samarbejde med  

 synskonsulenten.
 Desuden bør der gives forældre og lærere mulighed for at deltage i kurser  

 og møder, der tilrettelægges dels på landsplan og dels på amtsplan.
 Vejledning for forældre til synshandicappede børn om fritidsaktiviteter er  

 af største vigtighed.
3.5. Undervisningsmaterialer og hjælpemidler Specialpædagogisk bistand omfatter også tildeling af de materialer og  

 hjælpemidler, som er nødvendige, for at undervisningen kan gennemføres  

 tilfredsstillende.
3.5.1. Blinde elever Med henblik på blinde elevers undervisning i almindelige klasser overføres  

 skolebøger til punktskrift.
Det er som regel nødvendigt for eleven at have to  

 eksemplarer af hver bog, da det på grund af punktbøgernes størrelse er for  

 besværligt dagligt at transportere disse bøger mellem skole og hjem.
Specielt  

 tilrettelagte bøger på bånd kan fremskaffes og udlånes i samarbejde med  

 synskonsulenten.
Andet nødvendigt apparatur som f.eks. punktskrivemaskine,  

 almindelig skrivemaskine, særlige møbler og båndoptager til brug for  

 undervisningen kan lånes ved det amtskommunale skolevæsen, hvorimod  

 punktskriftpapir, sansetræningsmateriale og andet supplerende  

 undervisningsmateriale i den daglige undervisning som regel stilles til  

 rådighed af skolen.
3.5.2. Svagtseende elever Til svagtseende elever må de for undervisningen nødvendige materialer  

 indkøbes efter samme retningslinier som materialer for blinde.  

 Synskonsulenten vejleder om, hvilke materialer og hjælpemidler, der bør  

 anvendes, og er behjælpelig med fremskaffelsen.
Briller, reservebriller og anden specialoptik er handicapkompenserende  

 hjælpemidler, der er nødvendige for undervisningens gennemførelse.
Udgifterne  

 hertil dækkes af skolen i den udstrækning de ikke dækkes ved anden  

 lovgivning.
Ekstraordinært dyre optiske hjælpemidler til brug for undervisningen bør  

 stilles til rådighed af amtskommunen, herunder C.
C.
T.
V. (Closed Circuit  

 Television).
4 Specialundervisningens former I bekendtgørelsen om specialundervisning af folkeskolens synshæmmede  

 elever, § 3, opregnes forskellige former, hvorunder specialundervisningen kan  

 gives.
 Ud fra en vurdering af elevens synsmæssige problemer må man vælge de  

 foranstaltninger, der griber mindst muligt ind i det almindelige skoleforløb,  

 men som samtidig er tilstrækkelige til at imødegå vanskelighederne.
I langt de fleste tilfælde vil man finde, at synshandicappet, uanset  

 omfanget, ikke i sig selv berettiger til undervisning i specialklasser.
Som  

 regel kan behovet for specialundervisning og specialpædagogiske  

 foranstaltninger i tilfredsstillende omfang etableres i forbindelse med  

 undervisning i almindelige klasser.
Undersøgelse og erfaringer viser, at  

 dette er tilfældet, når det drejer sig om synshandicappede elever uden andre  

 handicap.
 Det er ofte karakteristisk for elever, der undervises i specialklasser for  

 synshandicappede, at de foruden synsnedsættelsen er hæmmet af et eller flere  

 andre handicap.
 I forbindelse med undervisningen af blinde og stærkt svagtseende elever er  

 det næsten altid nødvendigt at give supplerende undervisning.
 Behovet for supplerende undervisning er størst jo yngre elever, der er  

 tale om, og omfanget af timer til supplerende undervisning aftager som regel  

 skoleforløbet igennem.
 Timerne anvendes bl.a. til støtteundervisning i forbindelse med  

 almindelige fag og bør i så fald i videst muligt omfang gives af fagets  

 lærer.
Stor fleksibilitet er nødvendig i forbindelse med undervisningen af elever  

 med synsvanskeligheder.
Selv små forringelser af synsevnen kræver hurtig og  

 effektiv hjælp.
Ofte hæmmes arbejdet med den blinde elev, fordi der er for  

 mange elever i klassen.
Undertiden kompenserer man herfor ved  

 støttelærertimer eller to-lærerordninger.
Det ville være ønskeligt, om man kunne sikre et lavt elevantal i klasser  

 med en blind elev.
Dels ville læreren få større mulighed for at komme den  

 blinde elevs specielle behov i møde, dels trives blinde elever som regel  

 bedst i grupper, der ikke er for store.
Erfaringerne viser, at elevtal ikke  

 bør overstige 20. Den blinde elev må i høj grad støtte sig til sin hørelse og  

 vil derfor mere end seende elever være følsom overfor støj.
Timetallet til specialundervisning tildeles under hensyn til  

 sværhedsgraden af elevens handicap og på grundlag af den skolepsykologiske  

 rådgivnings forslag, udformet i samarbejde med synskonsulenten.
Antallet af  

 timer til specialundervisning afsættes som regel for et skoleår ad gangen,  

 men undertiden vil det være nødvendigt at supplere undervisningen i årets  

 løb, for eksempel for at afbøde virkningerne af en sygdomsperiode eller fordi  

 arbejdsevnen har været nedsat på grund af andre forhold.
4.1. Specialundervisning i klassen Det kan undertiden være en fordel for synshandicappede elever at få en  

 intensiv, individuel støtte af en særlig lærer, indenfor den almindelige  

 klasses undervisning.
4.2. specialundervisning på hold Erfaringerne inden for holdundervisning er, når det drejer sig om elever  

 med synshandicap, for sparsomme til at danne grundlag for særlige  

 anvisninger.
Denne form for specialundervisning kommer formentlig kun på  

 tale, hvor der som ved undervisningscentre for svært handicappede børn findes  

 flere elever med tilsvarende handicap.
4.3. Undervisning i specialklasser Efter behov kan der oprettes specialklasser for synshandicappede elever.  

 Vestsjællands amtskommune driver en landsdækkende skole for elever med  

 synshandicap, Refsnæsskolen.
Her tilbydes undervisning af kortere eller  

 længere varighed.
Refsnæsskolen tilbyder ophold på elevhjem i forbindelse med  

 skolen.
4.4. Enkeltmandsundervisning Denne undervisningsform tages i anvendelse, når barnets handicap taler for  

 intensiv støtte på bestemte områder eller generelt.
4.5. supplerende undervisning Hvis eleven på grund af synshandicap ikke kan klare de faglige krav, kan  

 der gives undervisning på hold eller som enkeltmandsundervisning i  

 tilknytning til den almindelige undervisning i den udstrækning, eleven har  

 behov for det.
Denne støtteundervisning gives som regel uden for elevens  

 normale undervisningstid af elevens lærer i pågældende fag.
5 Fremgangsmåden ved henvisning til specialundervisning og anden  

 specialpædagogisk bistand Bekendtgørelsens § 7 foreskriver detaljeret fremgangsmåden ved henvisning  

 til specialpædagogisk bistand for elever med handicap.
Lærerrådets beslutning om iværksættelse af specialundervisning m.v. efter  

 folkeskolelovens § 19, stk. 1 tages således på grundlag af skolepsykologisk  

 rådgivnings rapport og forslag til foranstaltninger.
Beslutningen skal ligge  

 inden for de økonomiske rammer, som er fastlagt af kommunalbestyrelsen.
Der  

 har forud fundet drøftelser sted mellem lærere, forældre og skolepsykologisk  

 rådgivning.
Lærerrådet kan bemyndige elevens lærere til at træffe beslutning  

 om specialpædagogiske foranstaltninger efter folkeskolelovens § 19, stk. 1.
Hvis en elev skønnes at have behov for specialundervisning efter  

 folkeskolelovens § 19, stk. 2, træffes beslutning herom af amtsrådet efter  

 indstilling fra kommunalbestyrelsen.
Reglerne herom er der gjort rede for i  

 undervisningsministeriets vejledende retningslinier af 22. oktober 1979 om  

 henvisning af elever til specialundervisning m.v. efter folkeskolelovens §  

 19, stk. 2. Den er optaget som bilag III til denne vejledning.
 Da elever med synshandicap også kan have andre handicap, er det nødvendigt  

 at kunne iværksætte undersøgelser og hjælpeforanstaltninger af anden art end  

 dem, der vedrører den egentlige synsundervisning.
 Ud over bistanden fra skolelæge og skolepsykologisk rådgivning, vil der  

 især kunne være behov for udvidet bistand fra speciallæge, fysioterapeut og  

 mobilityinstruktør.
 Skolepsykologisk rådgivning tager i fornødent omfang kontakt med social-  

 og sundhedsforvaltningen og medvirker til, at forældrene, hvor der er behov  

 for det, retter henvendelse til social- og sundhedsforvaltningen, jfr.  

 bekendtgørelsens § 9.
Befordring Hvis en elev kun kan deltage i skolens undervisning, hvis der etableres  

 særlig skolekørsel, er kommunen uanset skolevejens længde forpligtet til at  

 sørge for denne kørsel.
Forældre kan vælge selv at befordre deres barn, og  

 vil herfor modtage et månedligt beløb.
Kommunen afholder udgiften til  

 befordring af ledsager, hvis det er nødvendigt, at eleven følges til og fra  

 skole.
Kommunen kan, hvis elevens syns-eller mobilitymæssige færdigheder tillader  

 det, henvise eleven til at benytte offentlige trafikmidler eller en for  

 skolens øvrige elever etableret befordringsordning.
Der henvises til  

 undervisningsministeriets bekendtgørelse af 9. marts 1976 om befordring af  

 syge og invaliderede elever i folkeskolen.
For elever, som modtager  

 specialundervisning i henhold til folkeskolelovens § 19, stk. 2, er der givet  

 regler om befordring i undervisningsministeriets bekendtgørelse nr. 435 af  

 22. oktober 1979. Bekendtgørelserne er optaget som bilagene V og Vl.  

 Befordringsudgifter kan i det omfang, de ikke dækkes af andre bestemmelser,  

 ydes efter bistandslovens § 48. Det gælder bl.a. befordring til lægeordineret  

 behandling, derunder fysioterapi, og til konfirmationsforberedelse, dersom  

 denne udgift ikke afholdes af menighedsrådet.
7 Særlige hensyn ved folkeskolens afsluttende prøver Synshandicappet kan gøre det nødvendigt at gennemføre fravigelser ved  

 prøver.
I henhold til § 41 i bekendtgørelse af 8. marts 1977 om folkeskolens  

 afsluttende prøver, som ændret ved bekendtgørelse af 8. oktober 1979, kan  

 direktoratet tillade fravigelser fra de almindelige prøveregler, herunder  

 ændringer af prøveformerne.
Der tages i hvert enkelt tilfælde hensyn såvel  

 til eleven som til de prøvekrav, det er vigtigt at afvige mindst muligt fra.  

 Tilladelse til individuel fravigelse af bekendtgørelsens bestemmelser vil  

 blive givet til elever med handicap, som gør en sådan fravigelse nødvendig.
 Ansøgning om tilladelse til individuelle fravigelser må, foruden  

 begrundelse, indeholde angivelse af fravigelsens ønskede omfang og være  

 vedlagt erklæring fra skolepsykologisk rådgivning (synskonsulenten).  

 Ansøgningen skal normalt indsendes til direktoratet inden 1. februar ved  

 prøver i den ordinære prøvetermin og inden 1. oktober ved prøver i den  

 ekstraordinære prøvetermin.
Enhver ændring i prøvevilkår skal fremgå af afgangsbeviset.
Direktoratet  

 fastsætter i forbindelse med de enkelte tilladelser på hvilken måde, det skal  

 fremgå af beviset, at eleven har opnået fravigelser.
Der henvises til  

 cirkulære af 22. november 1979 om tilladelse til individuel fravigelse af  

 reglerne om gennemførelse af folkeskolens afsluttende prøver.  

 Undervisningsministeriet vil senere udsende nærmere retningslinier for  

 handicappedes deltagelse i prøver.
8 Fortsat uddannelse i og ud over folkeskolen samt overgang til erhverv Elever, der får specialundervisning efter folkeskolelovens § 19, stk. 2,  

 kan med undervisningsministeriets tilladelse tilbydes undervisning i 11 år,  

 jfr. folkeskolelovens § 3 a, stk. 2. Dette giver mulighed for at  

 tilrettelægge et undervisningsforløb, hvor eleverne i løbet af 11 år kan nå  

 det samme som folkeskolens øvrige elever på 10 år.
Eleverne kan eventuelt  

 indstille sig til folkeskolens afsluttende prøver efter det 11. år.
 Dette særlige undervisningsforløb tilrettelægges over en flerårig periode,  

 normalt efter 7. klasse.
De sidste år før skolegangens afslutning samarbejder skolekonsulenten og  

 klasselæreren med synskonsulenten om vejledning vedrørende erhvervsvalg eller  

 fortsat skoleuddannelse.
Skolepsykologisk rådgivning bør ved en elevs ophør  

 af skolegangen være opmærksom på, om eleven har behov for fortsat  

 specialundervisning (jfr. lov af 8. juni 1978 om specialundervisning for  

 voksne) eller for socialrådgivning og bistand, jfr. bekendtgørelsens § 11, og  

 socialministeriets bekendtgørelse af 26. marts 1976 om underretningspligt  

 over for det sociale udvalg efter bistandsloven, som ændret ved  

 bekendtgørelse af 19.juni 1979.
9 Lærere og andet personale 9.1. Lærere Specialundervisning til synshæmmede elever gives af lærere, der har  

 modtaget uddannelse hertil eller har gennemgået et kursus, der er godkendt af  

 undervisningsministeriet.
Lærere, der i det daglige underviser blinde og  

 stærkt svagtseende elever, har udpræget behov for efteruddannelse.
De bør  

 gennemgå relevante kurser, der tilbydes bl.a. fra Danmarks Lærerhøjskole,  

 Instituttet for Blinde og Svagsynede, Refsnæsskolen og  

 Undervisningsministeriet.
Desuden afholder flere amter kursus for lærere, der  

 underviser synshandicappede elever i folkeskolens almindelige klasser.
 Endvidere bør der tilbydes tjenestefrihed til lærere for at give mulighed  

 for praktikophold, således at der bliver lejlighed til at overvære  

 undervisning af andre elever med synsvanskeligheder.
9.2. Andre personalegrupper Elever med synshandicap kan have behov for motorisk træning, der tager  

 sigte på at afhjælpe uheldige følgevirkninger af synsnedsættelsen.
Der kan  

 f.eks. være behov for specielt tilrettelagte fysiske træningsprogrammer og  

 holdningsøvelser.
Træning i mobility (evnen til at færdes selvstændigt ved  

 hjælp af den lange hvide stok) og ADL-træning (beherskelse af almindelige  

 daglige færdigheder) gives af særligt uddannede instruktører.
Synskonsulenten  

 vejleder om, hvordan kontakt med disse instruktører etableres.
10 Synskonsulenten Synskonsulenten (skolekonsulent for undervisning af synshandicappede) er  

 amtsskolepsykologens medhjælper og står til rådighed for alle synshæmmede  

 elever, der undervises i skoler i amtskommunen.
 Synskonsulenten arbejder i forhold til det enkelte barn under ansvar  

 overfor lokale skolemyndigheder og udfører sin virksomhed i tilknytning til  

 skolens skolepsykologiske rådgivning.
Synskonsulenten undersøger efter aftale med skolepsykologisk rådgivning de  

 pædagogiske virkninger af synsnedsættelsen og samarbejder herunder i  

 nødvendigt omfang med skolelæge og speciallæge.
Synskonsulenten vejleder  

 skolen om, hvordan der kan kompenseres for handicappet og hvilke hensyn, der  

 er nødvendige.
Denne vejledning omfatter forældre, pårørende og andre, der er  

 i forbindelse med barnet.
Den er at betragte som et nødvendigt led i  

 undervisningen.
I et vist omfang yder synskonsulenten kompenserende  

 specialundervisning til blinde og stærkt svagtseende elever.
 Synskonsulenten samarbejder med alle institutioner i og uden for  

 folkeskolen, der har betydning for barnets undervisning og udvikling.
 Synskonsulenten er uddannet som lærer for synshandicappede, og pågældende  

 står til rådighed med vejledning om undervisningen, herunder med hensyn til  

 anskaffelse eller fremstilling af undervisningsmidler.
Synskonsulenten kender ikke undervisningen i den synshæmmede elevs klasse  

 indefra.
Det er derfor nødvendigt at vise stor åbenhed i samarbejdet med  

 lærerne.
Ingen problemer er for små til at blive drøftet.
Det er ligeledes af stor vigtighed, at klassens forældrekreds informeres,  

 ligesom de øvrige lærere på skolen må være bekendt med de hensyn, det blinde  

 eller svagtseende barns tilstedeværelse i klassen medfører.
Synskonsulenten  

 kan bidrage til denne virksomhed.
Ved vurdering af en klasses egnethed for integrering af synshæmmede må man  

 være opmærksom på klassens sociale miljø. De hidtidige erfaringer tyder på,  

 at en undervisningsmæssig integrering som regel er mulig, men i et vist  

 omfang afhængig af de ressourcer, der stilles til rådighed.
Den sociale  

 integrering afhænger af forhold, der ikke på samme måde lader sig styre.
 Når en blind eller stærkt svagtseende elev undervises i almindelig klasse,  

 må klassens lærere være indstillet på jævnligt at drøfte barnets situation,  

 ligesom de ved hyppige samtaler med forældrene, bør drage nytte af deres  

 vurdering af barnets udvikling og skolearbejde.
Det synshæmmede barn må ikke overbeskyttes.
Det betyder bl.a. at man ikke  

 må gøre ting for barnet, som det selv kan.
Bilag I - X.
Bilagene udelades her.
