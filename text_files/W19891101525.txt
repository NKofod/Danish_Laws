 Antaget, at to brancheforeninger ikke lovligt kunne registrere  

 oplysninger om underslæbsanmeldte taxichauffører og om turistvognmænd, der  

 havde foretaget ulovlig buskørsel, med henblik på at advare foreningernes  

 medlemmer mod at ansætte de pågældende personer, jf. lov om private registre  

 m.v. § 3, stk. 2 og 6.
 I 1989 har Registertilsynet truffet afgørelse i flere sager, hvor  

 brancheforeninger og virksomheder har videregivet oplysninger om  

 taxichauffører m.v. med henblik på at advare foreningernes medlemmer  

 henholdsvis virksomhedens kunder mod ansættelsesforhold til de pågældende  

 chauffører.
To brancheforeninger anmodede således Registertilsynet om tilladelse til  

 fortsat at føre lister over henholdsvis underslæbsanmeldte taxichauffører og  

 turistvognmænd, der havde foretaget ulovlig buskørsel, med henblik på  

 videregivelse til foreningers medlemmer.
I begge tilfælde skete  

 videregivelsen med det formål at advare brancheforeningernes medlemmer mod at  

 ansætte de på listerne optagne personer.
 Sagerne blev behandlet på et møde i Registerrådet, og Registertilsynet  

 udtalte herefter, at man var af den opfattelse, at listerne måtte anses for  

 omfattet af lov om private registre m.v. § 3, stk. 6, om advarselsregistre,  

 således at oprettelsen forudsatte Registertilsynets forudgående tilladelse.  

 En sådan tilladelse var ikke meddelt foreningerne.
Registertilsynet fandt endvidere, at foreningerne foretog registrering af  

 oplysninger om strafbare forhold ved på listerne at optage oplysninger om  

 personer, der henholdsvis havde begået underslæb eller havde foretaget  

 ulovlig buskørsel.
Registertilsynet meddelte på den baggrund foreningerne, at  

 tilsynet ikke kunne meddele tilladelse til, at foreningerne førte de nævnte  

 lister med henblik på videregivelse til foreningernes medlemmer, idet de på  

 listerne optagne oplysninger i denne sammenhæng ikke lovligt kunne  

 registreres, jf. lov om private registre m.v. § 3, stk. 2 og 6.
 Registertilsynet pålagde herefter i medfør af lov om private registre m.v.  

 § 23, stk. 1 og 6, foreningerne at ophøre med registrering af oplysninger om  

 strafbare forhold på lister med henblik på videregivelse til medlemmerne,  

 samt pålagde foreningerne at slette de i denne sammenhæng allerede  

 registrerede oplysninger og drage omsorg for, at foreningernes medlemmer blev  

 gjort bekendt med, at der var tale om ulovlig registrering og videregivelse  

 af oplysninger, og at de udsendte lister skulle destrueres.
 Begge foreninger har efterfølgende meddelt Registertilsynet, at de  

 meddelte pålæg er blevet efterkommet.
(* 1) Registertilsynets årsberetning 1989 s. 77 f.
Se også  

 Registertilsynets j.nr. 1988-111-33.
