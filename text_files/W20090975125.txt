Ophør og vægring, selvforskyldt ledig, opsagt af arbejdsgiver, mødte ikke op mandag morgen, modstridende forklaringer fra medlem og arbejdsgiver Ankenævnet har behandlet klage på møde den 19. februar 2009.
Nævnet traf denne A F G Ø R E L S E X er ikke selvforskyldt ledig.
 X har ret til dagpenge fra den 10. september 2008, såfremt de øvrige betingelser herfor er opfyldte.
 Ankenævnet ændrer således Arbejdsdirektoratets afgørelse af den 17. november 2008.
B E G R U N D E L S E Ankenævnet har lagt til grund, at  X var ansat som rengøringsassistent hos Arbejdsgiver,  X holdt ferie i perioden juli og august 2008,  X ringede til arbejdsgiver den 5. september 2008, og  X blev opsagt pr. 9. september 2008.
 Arbejdsdirektoratet traf den 17. november 2008 afgørelse om, at X var selvforskyldt ledig, og dermed skulle have en karantæne på 3 uger med virkning fra den 10. september 2008.
 Det følger af reglerne, at der ikke må udbetales dagpenge til et medlem, der er selvforskyldt ledig, hvis medlemmet bliver afskediget af en grund, der væsentligst skyldes medlemmet, samt at medlemmet skal have 3 ugers effektiv karantæne.
Afskedigelse skal jf. reglerne væsentligst skyldes medlemmets forhold, og dette beror på et samlet skøn.
I skønnet indgår blandt andet arbejdsgiverens begrundelse for afskedigelsen, samt medlemmets forklaring om hændelsesforløbet.
 Arbejdsgiver har oplyst, at det ved samtalen den 5. september 2008 blev aftalt, at X skulle møde den 8. september 2008 kl. 7.
 X har oplyst, at han den 5. september 2008 oplyste til arbejdsgiver, at han ville komme tilbage til Danmark den 8. september 2008, og at det blev aftalt, at han skulle møde den 9. september kl. 7.
 Ankenævnet finder, at det ikke er muligt konkret at afklare, hvad der blev aftalt, og hvad der blev sagt i den konkrete situation (samtalen mellem X og arbejdsgiveren den 5. september 2008).
 På baggrund heraf, finder ankenævnet ikke, at der foreligger oplysninger eller dokumentation, der gør, at det med tilstrækkelig sikkerhed kan lægges til grund, at det var aftalt, at X skulle være mødt på arbejde den 8. september 2008.
 Ankenævnet finder, at den tvivl, der er vedrørende, hvad der konkret blev aftalt mellem arbejdsgiver og X pr. telefon den 5. september 2008, bør komme X til gode.
 Ankenævnet finder herefter, at X ikke er selvforskyldt ledig, idet afskedigelsen ikke væsentligst kan siges at skyldes X selv.
R E G L E R Ankenævnet henviser til  § 63, stk. 1, nr. 3, stk. 4 og stk. 5 i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 9 i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne xx fuldmægtig De kan læse om afgørelsens retlige grundlag på de følgende sider.
 Kopi til:
X, Arbejdsdirektoratet, Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af staten i jobcenteret, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, 4) at medlemmet under en jobsamtale uden fyldestgørende grund afslår at medvirke til at indgå aftaler om tilbud efter lov om en aktiv beskæftigelsesindsats eller at følge op på indgåede aftaler om beskæftigelsesindsatsen, eller 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
 ...
Stk. 4. Ved selvforskyldt ledighed efter stk. 1 pålægges medlemmet en karantæne på 3 uger.
Hvis medlemmet inden for de seneste 12 måneder forud for den selvforskyldte ledighed har fået en karantæne efter § 63 a, stk. 2, for at udeblive fra en samtale, eller er blevet selvforskyldt ledig, jf. stk. 1, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 ...
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
Arbejdsdirektoratets bekendtgørelse nr. 178 af 19. februar 2007 om selvforskyldt ledighed § 9. Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Dette gælder også, hvis 1) medlemmet bliver afskediget fra et tilbud af en grund, der væsentligst skyldes medlemmet, 2) et uddannelsessted afbryder medlemmets tilbud om uddannelse af en grund, der væsentligst skyldes medlemmet, eller 3) medlemmet bliver afskediget af en grund, der væsentligst skyldes medlemmet, mens medlemmet er på orlov efter lov om ret til orlov og dagpenge ved barsel eller efter lov om børnepasningsorlov eller får godtgørelse efter lov om godtgørelse ved deltagelse i erhvervsrettet voksen- og efteruddannelse eller får voksenuddannelsesstøtte efter lov om statens voksenuddannelsesstøtte.
