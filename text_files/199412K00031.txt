Nr LSF 31 Forslag til Lov om ændring af lov om elforsyning (Indregning af tab ved  

 sideordnede aktiviteter) Fremsat af energiministeren (Svend Auken) den 2. november 1994 Vedtaget ved tredjebehandling den 12. januar 1995 Lov nr. 35 af 18/01/1995 § 1 I lov nr. 54 af 25. februar 1976 om elforsyning, som senest ændret ved lov  

 nr. 95 af 9. februar 1994, foretages følgende ændring:
 I § 9 indsættes efter stk. 4 som nyt stykke:
»Stk. 5. Med miljø- og energiministerens forudgående  

 godkendelse kan der i prisen for elektricitet indregnes realiseret tab på  

 investeringer i sideordnede aktiviteter.
Godkendelsen er betinget af, at den  

 tabsgivende aktivitet er ophørt senest den 1. oktober 1994. Opgørelsen af det  

 indregningsberettigede tab og dettes indregning i prisen for elektricitet  

 skal godkendes af Elprisudvalget, som tillige fastsætter betingelser  

 herfor.« Stk. 5 bliver herefter stk. 6.
§ 2 Loven træder i kraft den 1. februar 1995 og har virkning fra den 1. januar  

 1995.
Oprindeligt fremsat forslag § 1 I lov nr. 54 af 25. februar 1976 om elforsyning, som senest ændret ved lov  

 nr. 95 af 9. februar 1994, foretages følgende ændringer:
 I § 9 indsættes efter stk. 4 som nyt stykke:
»Stk. 5. Med miljø- og energiministerens forudgående  

 godkendelse kan der i prisen for elektricitet indregnes realiseret tab på  

 investeringer i sideordnede aktiviteter.
Godkendelsen er betinget af, at den  

 tabsgivende aktivitet er ophørt senest den 1. oktober 1994. Opgørelsen af det  

 indregningsberettigede tab og dettes indregning i prisen for elektricitet  

 skal godkendes af Elprisudvalget, som tillige fastsætter betingelser  

 herfor.«.
 Stk. 5 bliver herefter stk. 6.
§ 2 Tidspunktet for lovens ikrafttræden fastsættes af miljø- og  

 energiministeren.
Bemærkninger til lovforslaget Almindelige bemærkninger Lovens formål er at give elselskabet SEAS mulighed for at indregne sine  

 tab på sideordnede aktiviteter i elprisen.
Ved sideordnede aktiviteter  

 forstås aktiviteter, der ikke har direkte relation til produktion,  

 distribution eller transmission af elektricitet.
SEAS har haft sideordnede  

 aktiviteter indenfor tomatproduktion, havbrugsdrift og vindmølleproduktion.
 SEAS har nu afviklet disse engagementer, men står tilbage med et tab, som  

 der efter den gældende elforsyningslov ikke er mulighed for at indregne i  

 prisen.
I overensstemmelse med de energipolitiske målsætnnger har nogle  

 elselskaber, heriblandt SEAS, de seneste år investeret i sideordnede  

 aktiviteter.
Det har typisk været opgaver, der tilsigter at udnytte  

 elselskabernes kapacitet og know-how, f.eks. i form af salg af overskudsvarme  

 eller fremstilling af elværksudstyr.
En forudsætnng for elselskabernes  

 engagement har været, at aktiviteterne ikke måtte belaste elprisen.
Efter elforsyningslovens § 9, stk. 1, kan der i elprisen kun medtages  

 nødvendige udgifter ved levering af elektricitet.
Dermed forstås udgifter til  

 produktion, transmission og distribution af elektricitet, herunder  

 afskrivninger og henlæggelser til nyanlæg og forrentning af indskudskapital.  

 Prisbestemmelserne giver ikke mulighed for at indregne tab fra de sideordnede  

 aktiviteter.
 SEAS' tab har nedført, at selskabet har en negativ egenkapital på ca. 230  

 mio. kr., som SEAS efter selskabslovgivningen er forpligtet til at fjerne.
 SEAS søgte derfor i september 1993 Elprisudvalget om tilladelse til at  

 indregne underskuddet i elprisen.
Elprisudvalget gav den 28. september 1993 SEAS tilladelse til at indregne  

 underskuddet i elprisen.
Udvalget har tidligere gentagne gange understreget,  

 at underskuddet ikke ville kunne indregnes.
Tilladelsen blev givet ud fra den  

 betragtning, at en indregning ville være den billigste løsning for  

 elforbrugerne i den konkrete situation, hvor udvalget konstaterede, »at  

 der har været disponeret i strid med elforsyningsloven«.
Elprisudvalgets afgørelse blev den 8. december 1993 underkendt af  

 Konkurrenceankenævnet.
I sin kendelse anførte nævnet, at en tilladelse til at  

 indregne underskuddet i elprisen »efter det anførte klart ville være  

 ulovligt efter den gældende elforsyningslov«.
 Konkurrenceankenævnet anførte endvidere, at »en hjemmel til at  

 indregne underskuddet må derfor i givet fald tilvejebringes ved en ændring af  

 elforsyningsloven«.
 På baggrund af nævnets kendelse rettede Elprisudvalget henvendelse til  

 energiministeren, hvori udvalget anførte, at »det må herefter være en  

 politisk opgave hurtigst muligt at skabe klarhed på området«.
 Lovforslagets formål er at give SEAS hjemmel til at indregne underskuddet.
 Lovforslaget er en tilføjelse til prisbestemmelserne i elforsyningsloven.  

 Formålet med forslaget er at sikre, at realiserede tab fra aktiviteter, der  

 er afviklet senest den 1. oktober 1994, kan medregnes ved fastsættelsen af  

 elprisen.
 Lovforslaget omfatter kun tab på aktiviteter, der allerede er afsluttede.  

 Forslaget har således ikke karakter af driftsstøtte til hverken den  

 almindelige elproduktion eller til de sideordnede aktiviteter.
Elprisudvalget udgav i 1992 en rapport om elselskabernes sideordnede  

 aktiviteter.
Rapporten var baseret på en undersøgelse af samtlige  

 elselskabers aktiviteter.
På baggrund af oplysningerne fra denne undersøgelse  

 kan det konstateres, at SEAS i praksis er det eneste elselskab, der vil være  

 omfattet af lovforslaget.
For SEAS' vedkommende vil lovforslaget betyde, at selskabet over en  

 årrække vil kunne få dækket sit underskud.
SEAS har oplyst, at hvis  

 underskuddet indregnes over en periode på 15 år, vil det betyde en stigning  

 på elprisen på ca. 0,5 øre pr. kWh.
SEAS forventer imidlertid i den nærmeste  

 fremtid alt andet lige at kunne sænke elprisen som følge af  

 rationaliseringsgevinster, og lovforslaget vil derfor ikke medføre forhøjede  

 elpriser for forbrugerne.
SEAS har oplyst, at selskabet vil indgå i samarbejde med øvrige store  

 elselskaber på Sjælland for at opnå fælles rationaliseringsgevinster, udover  

 de allerede forventede.
SEAS vil desuden arbejde på at sikre en større lokal  

 forankring i samarbejde med kommunerne i området.
 Da det ikke kan udelukkes, at Europa-Kommissionen vil anse lovforslaget  

 for at indebære statsstøtte efter reglerne i Traktatens art. 92-94, vil  

 forslaget blive notificeret for Kommissionen.
Økonomiske og administrative konsekvenser Forslaget vil ikke indebære økonomiske eller administrative konsekvenser  

 for staten.
Erhvervsøkonomiske konsekvenser Da det er Elprisudvalget, der godkender elprisen, vil udvalget påse, at  

 indregningen af underskuddet kommer til at foregå på en måde, der belaster  

 såvel erhvervslivet som andre forbrugere mindst muligt.
Som ovenfor anført  

 vil lovforslaget i SEAS-området betyde en stigning på ca. 0,5 øre pr. kWh,  

 der imidlertid vil blive modsvaret af en større prisnedsættelse som følge af  

 rationaliseringsgevinster, hvorfor lovforslaget ikke umiddelbart forventes at  

 have erhvervsøkonomiske konsekvenser.
Miljømæssige konsekvenser Lovforslaget er miljømæssigt neutralt.
Bemærkninger til de enkelte bestemmelser Til § 1 Bestemmelsen giver mulighed for, at der i elprisen indregnes tab fra  

 elforsyningsvirksomheders sideordnede aktiviteter.
Ved sideordnede  

 aktiviteter menes aktiviteter, der ikke har direkte relation til produktion,  

 distribution eller transmission af elektricitet, og som ikke er omfattet af  

 elforsyningslovens § 9, stk. 1.
 Bestemmelsen omfatter kun realiserede tab, dvs. tab, som er endeligt  

 konstaterede.
Indregning i elprisen kræver miljø- og energiministerens forudgående  

 godkendelse.
Godkendelsen er betinget af, at den tabsgivende aktivitet er  

 afsluttet senest den 1. oktober 1994.
Godkendelsen vil desuden være betinget af, at tabet ikke helt eller  

 delvist kan dækkes af selskabets eventuelle fri egenkapital.
Ved fri  

 egenkapital forstås enten indskudskapital, ikke udbetalt afkast af  

 indskudskapital eller overskud, som virksomheden måtte have etableret før  

 elforsyningslovens ikrafttræden den 1. januar 1977.
 Miljø- og energiministerens godkendelse vil blive betinget af, at  

 Elprisudvalget efterfølgende kan godkende opgørelsen af det  

 indregningsberettigede tab, samt af at selskabet erklærer at ville overholde  

 de af udvalget fastsatte vilkår.
Elprisudvalget skal godkende den endelige fastsættelse af det  

 indregningsberettigede tab.
Det påhviler i den sammenhæng  

 elforsyningsvirksomheden at tilvejebringe fyldestgørende dokumentation om  

 dette forhold, herunder tilstrækkeligt regnskabsmateriale.
 Elprisudvalget skal desuden godkende principper for, hvorledes tabet skal  

 indregnes i elprisen.
Det tilsigtes, at indregning af tab så vidt muligt ikke kommer til at  

 belaste elprisen.
Det opgjorte tab vil således skulle fordeles over et  

 rimeligt antal år, og skal ud fra en rimelighedsbetragtning fordeles imellem  

 de forskellige forbrugerkategorier.
 Det forudsættes, at principperne for indregningen forhandles med  

 elforsyningsvirksomheden.
Til § 2 Det foreslås, at miljø- og energiministeren fastsætter lovens  

 ikrafttræden.
Det forudsættes, at ministeren sætter loven i kraft umiddelbart  

 efter Europa-Kommissionens godkendelse, eller, såfremt denne foreligger før  

 lovforslagets endelige vedtagelse, snarest muligt efter lovens vedtagelse.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov nr. 54 af 25. februar 1976 om elforsyning, som senest ændret ved lov  

 nr. 95 af 9. februar 1994, foretages følgende ændringer:
 I § 9 indsættes efter stk. 4 som nyt stykke:
»Stk. 5. Med miljø- og energiministerens forudgående  

 godkendelse kan der i prisen for elektricitet indregnes realiseret tab på  

 investeringer i sideordnede aktiviteter.
Godkendelsen er betinget af, at den  

 tabsgivende aktivitet er ophørt senest den 1. oktober 1994. Opgørelsen af det  

 indregningsberettigede tab og dettes indregning i prisen for elektricitet  

 skal godkendes af Elprisudvalget, som tillige fastsætter betingelser  

 herfor.«.
 Stk. 5 bliver herefter stk. 6.
§ 9. Ved levering af elektricitet kan i prisen indregnes  

 nødvendige udgifter til brændsel, lønninger og andre driftsomkostninger,  

 administration og salg, driftsmæssige afskrivninger samt forrentning af  

 fremmedkapital.
Herudover kan der for de af § 3 omfattede  

 elforsyningsvirksomheder med det i § 10 nævnte elprisudvalgs tiltræden  

 indregnes henlæggelser til nyinvesteringer og forrentning af indskudskapital.  

 For øvrige elforsyningsvirksomheder omfattet af loven er regler fastsat efter  

 stk. 2 vejledende.
Stk. 2. Miljø- og energiministeren fastsætter generelle regler for  

 beregning af driftsmæssige afskrivninger og for udvalgets tilslutning til, at  

 der i prisen indregnes henlæggelser til nyinvesteringer og forrentning af  

 indskudskapital, jf. stk. 1, 2. pkt.
Miljø- og energiministeren fastsætter  

 endvidere efter samråd med Danske Elværkers Forening regler for  

 regnskabsføring og budgettering.
 Stk. 3. For elforsyningsvirksomheder, som i kombineret produktion  

 leverer varme og elektricitet, skal omkostningerne fordeles på de pågældende  

 produkter efter rimelige, driftsøkonomiske principper.
 Stk. 4. Bestemmelserne i stk. 1-3 gælder ikke for  

 elforsyningsvirksomheder, som alene leverer elektricitet ved spænding under  

 500 volt og ikke for elværksejede vindkraftanlæg.
 Stk. 5. Ved levering af elektricitet indregnes i prisen realiseret  

 fortjeneste eller tab på investeringer, der er foretaget i overensstemmelse  

 med §§ 9 b og 9 d.
