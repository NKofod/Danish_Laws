(Til samtlige kommuner, amtskommuner  

 m.fl.) Folketinget vedtog den 19. december 1997 L 89, forslag til Lov om ændring  

 af lov om børnetilskud og forskudsvis udbetaling af børnebidrag. (Årlig  

 bekræftelse af status som enlig forsørger mv.) Ved lovændringen blev modtagere af ordinært og ekstra børnetilskud som  

 enlig forsørger, forpligtet til en gang årligt, skriftligt at bekræfte sin  

 fortsatte status som enlig forsørger.
 Herudover fik socialministeren bemyndigelse til at fastsætte nærmere  

 regler om administration ved kommunens vurdering af modtagerens status som  

 enlig forsørger.
 Disse regler er fastsat i kapitel 3 i Socialministeriets bekendtgørelse om  

 børnetilskud og forskudsvis udbetaling af børnebidrag.
Socialministeren har ved bekendtgørelsens § 1, stk. 1, udnyttet  

 bemyndigelsen i lovens § 9, til at fastsætte regler om udbetaling af  

 børnetilskud for en kortere periode end et kvartal.
Der henvises til pkt. 20  

 i Vejledning om Børnetilskud og forskudsvis udbetaling af børnebidrag.
Bekendtgørelsen vedlægges i kopi. (* 1) Enlig forsørger Med lovændringen er der ikke tilsigtet ændringer i fortolkningen af  

 begrebet enlig forsørger i forhold til det gældende regelsæt for så vidt  

 angår betingelsen om, at den, der alene har forældremyndigheden, eller som  

 har del i forældremyndigheden over et barn, er enlig forsørger.
Efter de gældende regler kan en person, der er gift eller lever i et  

 registreret partnerskab, kun anses som enlig forsørger, når den pågældende er  

 separeret eller lever adskilt fra ægtefællen/partneren på grund af  

 uoverensstemmelse.
En person, der ikke er gift, anses kun for enlig, hvis  

 pågældende ikke lever i et ægteskabslignende forhold med den anden af  

 forældrene, eller med en anden person.
Der foreligger et ægteskabslignende  

 forhold, når parterne gennem kontante bidrag, arbejde i hjemmet eller på  

 anden måde bidrager til den fælles husførelse, og der er tale om et  

 samlivsforhold, der kan føre til ægteskab eller registreret partnerskab efter  

 dansk ret.
Kommunen træffer afgørelse om ret til udbetaling af ordinært og ekstra  

 børnetilskud som enlig forsørger, ud fra en konkret vurdering af, om der  

 består et ægteskabs- eller partnerskabslignende forhold.
Kommunens afgørelse  

 kan indbringes for det sociale ankenævn.
Oplysningspligt Efter lovens § 24, påhviler det den, der får udbetalt ydelser efter  

 børnetilskudsloven, at underrette kommunalbestyrelsen om forandringer i  

 forholdene, der kan medføre bortfald af ydelserne.
Hvis man mod bedre vidende  

 uberettiget har modtaget ydelser efter børnetilskudsloven, skal det beløb,  

 der med urette er modtaget, tilbagebetales.
Administration Kommunalbestyrelsen varetager administrationen af børnetilskudsloven og  

 har derfor også pligt til at påse, at betingelserne for at få udbetalt  

 børnetilskud er opfyldt, herunder også at betingelsen, om at modtageren er  

 enlig forsørger, er opfyldt.
Årlig bekræftelse - ophør af udbetaling Efter lovens § 22a, stk. 1, er kommunerne - som et led i pligten til at  

 påse, at betingelserne er opfyldt - forpligtet til hvert år i januar måned at  

 anmode en person, der modtager ordinært og ekstra børnetilskud som enlig  

 forsørger, om skriftligt at bekræfte sin fortsatte status som enlig  

 forsørger.
 Hvis kommunen ikke har modtaget en skriftlig bekræftelse fra modtageren af  

 børnetilskud senest 2 måneder fra anmodningen, ophører udbetalingen af  

 børnetilskud fra april kvartal.
 Ophør af udbetalingen af børnetilskud betragtes som en afgørelse, der skal  

 meddeles den pågældende.
For at undgå tvivl om, hvorvidt kommunen har anmodet en modtager af  

 børnetilskud om en bekræftelse, er det forudsat, at anmodningen fremsendes  

 ved anbefalet brev.
Dette er en væsentlig forudsætning for, at udbetaling af  

 børnetilskud kan ophøre, hvis bekræftelsen ikke er returneret inden for  

 fristen.
 Samtidig har borgeren en sikkerhed for, at kommunen ikke ophører  

 udbetalingen af børnetilskud, uden at det kan dokumenteres, at borgeren har  

 haft mulighed for at returnere bekræftelsen.
 I de tilfælde, hvor kommunen modtager det anbefalede brev retur som  

 uafhentet, ophører udbetalingen af børnetilskud.
 Det kan af praktiske grunde være hensigtsmæssigt, at tilrettelægge  

 administrationen så smidigt som muligt inden for lovens rammer, uden at  

 retssikkerheden forringes.
 En fremgangsmåde, der kan anses for at ligge inden for lovens rammer:
 Kommunen sender en anmodning ved almindeligt brev i begyndelsen af januar  

 måned om bekræftelse inden 14 dage af fortsat status som enlig forsørger.
Hvis kommunen herefter ikke har modtaget en skriftlig bekræftelse fra en  

 modtager af børnetilskud som enlig forsørger, sender kommunen inden udgangen  

 af januar måned en ny anmodning.
Denne gang sendes anmodningen ved anbefalet  

 brev med en 2 måneders frist.
 Udbetalingen af børnetilskud ophører herefter til de modtagere af  

 børnetilskud, som har besvaret kommunens anmodning med, at de ikke længere  

 har status som enlig forsørger, og til de modtagere, som hverken har besvaret  

 kommunens første anmodning eller den efterfølgende anmodning, der blev  

 udsendt ved et anbefalet brev.
 Udbetalingen ophører også i tilfælde, hvor det anbefalede brev modtages  

 retur i kommunen som uafhentet.
 Ophør af udbetalingen af børnetilskud betragtes som en afgørelse, der skal  

 meddeles den pågældende.
Genoptagelse af udbetaling Hvis udbetalingen er ophørt, fordi kommunen ikke har modtaget den årlige  

 skriftlige bekræftelse, kan udbetalingen genoptages med virkning fra  

 kvartalet efter, at bekræftelsen er modtaget, hvis de øvrige betingelser for  

 at modtage børnetilskud er opfyldt.
Administration ved kommunens vurdering af modtagerens status som enlig  

 forsørger Efter lovens § 22a, stk. 2, er der i bekendtgørelsens kapitel 3, fastsat  

 regler om administration ved kommunens vurdering af enlig forsørgerstatus.
 I forbindelse med den årlige anmodning om bekræftelse af status som enlig  

 forsørger, undersøger kommunen via folkeregistret, om der ud over modtageren  

 af børnetilskud er tilmeldt adressen personer over 18 år.
 Hvis dette er tilfældet, skal kommunen bede modtageren af børnetilskud om  

 nærmere oplysninger.
 Ved kommunens vurdering af modtagerens status som enlig forsørger, må det  

 lægges til grund, at der foreligger et ægteskabslignende forhold, når to  

 voksne er tilmeldt samme adresse, medmindre modtageren af børnetilskud over  

 for kommunen kan godtgøre at være enlig forsørger.
 Hvis modtageren af børnetilskud ikke kan godtgøre at være enlig forsørger,  

 træffer kommunen afgørelse om, at modtageren ikke kan anses for at være enlig  

 forsørger, og at betingelserne for at modtage ordinært og ekstra børnetilskud  

 derfor ikke er opfyldt.
Hvis der ikke ud over modtageren af børnetilskud er tilmeldt  

 folkeregistret personer over 18 år på modtagerens adresse, men hvor kommunen  

 i øvrigt, på baggrund af sagens øvrige oplysninger, finder det overvejende  

 sandsynligt, at en ansøger eller en modtager af ordinært og ekstra  

 børnetilskud ikke opfylder betingelsen om at være enlig forsørger, skal  

 kommunen anmode modtageren om dokumentation på konkrete områder, der kan  

 ændre kommunens opfattelse.
Dette gælder også uden tilknytning til den  

 særlige årlige bekræftelse.
 Finder kommunen herefter, at det fortsat er overvejende sandsynligt, at  

 pågældende ikke er enlig forsørger, træffer kommunen afgørelse herom.
Faktorer, der indgår i vurderingen af status som enlig forsørger Der er mange faktorer, der kan indgå i kommunens vurdering af, om den  

 finder det godtgjort, at betingelsen om at være enlig forsørger er opfyldt.
 Nogle af de faktorer, der især må lægges vægt på, er, om der foreligger en  

 skriftlig erklæring om status som enlig forsørger, om der kan indgås ægteskab  

 eller registreret partnerskab, om der er fælles folkeregister-adresse, fælles  

 bolig, fælles økonomi, fælles bankkonto, fælles husholdning og fælles  

 biologiske børn.
Anke Kommunens afgørelse om ophør af udbetaling af børnetilskud, der skyldes,  

 at kommunen efter anmodning herom i januar måned ikke har modtaget en årlig  

 skriftlig bekræftelse på status som enlig forsørger, kan ankes til det  

 sociale ankenævn, ligesom kommunens afgørelse om hvorvidt betingelsen om at  

 være enlig forsørger for at modtage børnetilskud er opfyldt, kan indbringes  

 for det sociale ankenævn.
