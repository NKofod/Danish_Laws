Betænkning afgivet af Beskæftigelsesudvalget den 2. juni 2022 Betænkning over Forslag til lov om ændring af lov om et midlertidigt børnetilskud til visse forsørgere (Forlængelse af det midlertidige børnetilskud for andet halvår 2022) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 1 ændringsforslag til lovforslaget.
2. Indstillinger Et flertal i udvalget (S, EL, SF, RV og ALT) indstiller lovforslaget til vedtagelse med det stillede ændringsforslag.
Et mindretal i udvalget (V, KF, DF og LA) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Et andet mindretal i udvalget (NB) vil ved 2. behandling redegøre for sin stilling til lovforslaget og det stillede ændringsforslag.
Et tredje mindretal i udvalget (Bent Bøgsted (UFG)) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Frie Grønne, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget kan ikke bakke op om lovforslaget, der fastholder de højere ydelser til særlig arbejdsløse indvandrere.
For Venstre er det afgørende at sikre, at det kan betale sig at arbejde.
Lovforslaget medfører, at en integrationsydelsesmodtager med to børn kan modtage 2.000 kr. ekstra skattefrit hver måned i offentlige ydelser.
Det er især ikkevestlige indvandrere, der får de højere offentlige ydelser, og det er, på trods af at Mette Frederiksen før folketingsvalget i 2019 lovede, at ydelserne til arbejdsløse indvandrere ikke ville blive hævet.
Venstre ønsker, at flere skal bidrage til fællesskabet.
Venstre mener, at det burde være en selvstændig målsætning for enhver regering at føre en politik, hvor flere bliver en del af det arbejdende fællesskab.
Desværre trækker de højere ydelser i den modsatte retning og gør det mindre attraktivt at arbejde.
Det kan betyde, at færre børn kommer til at opleve, at deres forældre står op om morgenen og går på arbejde.
Det er et skridt i den forkerte retning, for vi ved, at det øger børnenes chancer for selv at finde fodfæste på arbejdsmarkedet senere i livet, hvis deres forældre er i beskæftigelse.
Alt for mange flygtninge og indvandrere er ikke i arbejde.
Det er skidt for den enkelte, for integrationen og for samfundet, når færre indvandrere og flygtninge forsørger sig selv og dermed ikke bidrager til fællesskabet.
 Venstre vil afskaffe de højere ydelser til især arbejdsløse indvandrere og sikre, at det bedre kan betale sig at arbejde.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af NB og Bent Bøgsted (UFG)):
 1) I den under nr. 1 foreslåede ændring af § 7, stk. 1, 3. pkt., ændres »den 31. august 2021« til: »den 31. august 2022«.
[Ændringen korrigerer datoen i overensstemmelse med den gældende regel] Bemærkninger Til nr. 1 Ved lov nr. 225 af 15. februar 2022 om ændring af lov om et midlertidigt børnetilskud til visse forsørgere, jf. ændringslovens § 1, nr. 1, ændres datoen i § 7, stk. 1, 3. pkt., fra den 31. august 2021 til den 31. august 2022.
 § 7 regulerer muligheden for at indgive en ansøgning om midlertidigt børnetilskud, der ellers udbetales uden ansøgning.
 I lovforslaget skulle datoerne i § 7, stk. 1, 3. pkt., således rettelig have været foreslået som en ændring fra den 31. august 2022 til den 28. februar 2023 og dermed ikke fra den 31. august 2021 til den 28. februar 2023.
 Det foreslås derfor at ændre lovforslagets § 1, nr. 1, således, at den 31. august 2021 ændres til den 31. august 2022 i overensstemmelse med den gældende regel.
5. Udvalgsarbejdet Lovforslaget blev fremsat den 26. april 2022 og var til 1. behandling den 12. maj 2022. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 14. december 2021 dette udkast til udvalget, jf.
BEU alm. del  bilag 97. Den 26. april 2022 sendte beskæftigelsesministeren høringssvarene, et høringsnotat og en ligestillingsvurdering til udvalget.
Bilag Under udvalgsarbejdet er der omdelt 5 bilag på lovforslaget.
Maria Gudme (S) Bjarne Laustsen (S) fmd.
Jan Johansen (S) Jens Joel (S) Kasper Roug (S) Kasper Sand Kjær (S) Henrik Møller (S) Lennart Damsbo-Andersen (S) Karsten Hønge (SF) Halime Oguz (SF) Samira Nawa (RV) Kathrine Olldag (RV) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Anne Rasmussen (V) Morten Dahlin (V) Stén Knuth (V) Ulla Tørnæs (V) Bent Bøgsted (UFG) Jens Henrik Thulesen Dahl (DF) René Christensen (DF) Niels Flemming Hansen (KF) Birgitte Bergman (KF) Lars Boje Mathiesen (NB) Alex Vanopslagh (LA) Frie Grønne, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
