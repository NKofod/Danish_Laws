Ligebehandlingsnævnets afgørelse om alder - ansættelse - ej medhold 2017-6810-22002 En mand født i 1964 klagede over, at han havde fået afslag på optagelse på løjtnantuddannelsen begrundet i hans alder.
Det fremgår af bekendtgørelse om undtagelse fra forbud mod forskelsbehandling på grund af alder og handicap, at militært personel, der indordnes i rækkefølgen af militære grader, og som er ansat eller indkaldt til tjeneste i det militære forsvar, er undtaget fra forbuddet mod forskelsbehandling på grund af alder og handicap.
Nævnet vurderede, at manden som ansøger til løjtnantuddannelsen var omfattet af personkredsen i bekendtgørelsen, og at han derfor ikke var omfattet af forskelsbehandlingslovens forbud mod forskelsbehandling på grund af alder.
Manden klagede derudover over, at han havde fået afslag på flere ansøgninger til stillinger i Forsvaret, og at afslagene ligeledes var begrundet i hans alder.
Der var ikke i sagen fremlagt oplysninger, som tydede på, at alder havde haft hel eller delvis betydning for afslagene, og nævnet vurderede derfor, at manden ikke havde påvist faktiske omstændigheder for, at det var på grund af alder, at han fik afslag på sine ansøgninger.
Manden fik derfor ikke medhold i klagen.
 Klagen drejer sig om påstået forskelsbehandling på grund af alder i forbindelse med, at klager fik afslag på ansøgninger til stillinger hos Forsvaret og ikke blev optaget på løjtnantsuddannelsen.
Ligebehandlingsnævnets afgørelse Det var ikke i strid med forskelsbehandlingsloven, at klager fik afslag på sine ansøgninger til stillinger hos Forsvaret.
 Det var ikke i strid med forskelsbehandlingsloven, at klager fik afslag på optagelse på løjtnantsuddannelsen.
Sagsfremstilling Klager er født i 1964. Han har fremlagt sit CV, hvoraf det bl.a. fremgår: 2009-2009 Sergentskole 2008-2009  Jeg var ansat som IT-specialist ved Forsvarets it-center () 1987-1993   Konstabel/Overkonstabel-1/Korporal () 1992-1993  PC-Supporteruddannelse, Forsvaret () 24 års erfaring med IT Den 10. april 2017 indbragte han en klage til Ligebehandlingsnævnet.
Klagen vedrører afslag på ansøgninger til mange stillinger hos Forsvaret.
Klager har fremlagt en oversigt over nogle af de søgte stillinger.
 Klagen omfatter yderligere, at klager ved brev af 8. december 2016 fik meddelelse om, at han ikke var taget i betragtning til optagelse på løjtnantsuddannelsen i Hæren i februar 2017. Afslaget blev begrundet i følgende:
Forsvarets Rekruttering har fortaget en helhedsvurdering på baggrund af din ansøgning.
I helhedsvurderingen er der blandt andet taget hensyn til alder, uddannelsesvarighed samt tjenesteperiode efter end uddannelse og må på dette grundlag desværre meddele, at det ikke er muligt at tilbyde dig en eventuel ansættelse som officer i forsvaret.  Det fremgår af Forsvarets hjemmeside, at løjtnantsuddannelsen er en tidsbegrænset ansættelse på 2 år, hvor man som deltager bliver ansat fra den første dag på en 24 måneders kontrakt.
Parternes bemærkninger Klager gør gældende, at han er blevet forskelsbehandlet på grund af alder.
Klager har sendt omkring 600-700 ansøgninger til indklagede siden 2010. Han har fået afslag på alle ansøgningerne.
Det fremgår ikke direk       te af afslagene, at de er begrundet i alder.
Indklagede har undladt at henvise til alder, idet de er opmærksomme på, at de ikke må henvise hertil.
 Indklagede opfordres til at oplyse, hvor mange medarbejdere mellem 45 og 52 år fra civil, som er blevet ansat i en militær stilling de sidste fem år.
Klager har søgt omkring 30-40 militære IT-stillinger.
Han har fået afslag på alle ansøgningerne.
Han har 25 års erfaring med IT og har derfor været den mest erfarne ansøger til stillingerne.
Klager er ikke i aktiv tjeneste.
Bekendtgørelse nr. 350, som indklagede henviser til, er derfor ikke relevant.
Han er hverken ansat som militært personel eller indkaldt til tjeneste i det militære forsvar.
Indklagede har henvist til, at en deltager efter gennemførelsen af løjtnantsuddannelsen skal videre på officersuddannelsen.
Dette har aldrig været klagers hensigt.
Hans hensigt med gennemførelsen af uddannelsen var i stedet, at han skulle meriteres som oversergent for derefter at fortsætte hos Forsvaret.
Klager deltog i samme uddannelsesforløb i 2009 men afgik frivilligt herfra.
På dette tidspunkt var han 45 år.
Det er derfor ikke korrekt, når indklagede henviser til, at deltagernes gennemsnitalder på uddannelsen er 26 år.
 Klager henviser til Ligebehandlingsnævnets afgørelse nr. 7100304-12.
 Indklagede gør gældende, at klager ikke har været udsat for forskelsbehandling på grund af alder.
Klager har oplyst, at han har fået afslag på 600-700 søgte militære og civile stillinger.
Det forhold, at klager ikke har fået en stilling hos Forsvaret, er ikke i sig selv udtryk for forskelsbehandling på grund af alder.
 Det følger af beskæftigelsesdirektivet, at direktivet ikke må medføre, at de væbnede styrker skal være forpligtede til at ansætte eller fortsætte ansættelse af personer, der ikke opfylder de nødvendige krav for at kunne udføre samtlige opgaver, der kan blive pålagt vedkommende under hensyn til det legitime mål at sikre tjenestens operationelle karakter.
 Der er derfor efter beskæftigelsesdirektivet hjemmel til, at medlemsstater kan undtage militært personel fra linjen og fra reserven fra forbuddet mod forskelsbehandling.
Ifølge forskelsbehandlingsloven kan forsvarsministeren undtage væbnede styrker i aktiv tjeneste fra forbuddet mod forskelsbehandling på grund af alder og handicap.
Forsvarsministeren har udstedt bekendtgørelse nr. 350 om undtagelse fra forbud mod forskelsbehandling på grund af alder og handicap.
 Det følger af denne bekendtgørelse, at militært personel, der indordnes i rækkefølgen af militære grader, og som er ansat eller indkaldt til tjeneste i det militære forsvar, er undtaget fra forbuddet mod forskelsbehandling på grund af alder og handicap.
 Ved brev af 8. december 2016 fik klager afslag på optagelse på løjtnantsuddannelsen i hæren til februar 2017.
 Dette er en militær uddannelse, hvor aspiranterne ved færdiggjort uddannelse udnævnes til sekundløjtnanter på en kontrakt, der løber i 24 måneder, og som indordnes i rækkefølgen af militære grader.
Der var 21 ansøgere, heraf blev 13 fundet egnede.
Gennemsnitsalderen på ansøgerne var lidt over 26 år.
Som det fremgår af brevet af 8. december 2016, var der i indklagedes helhedsvurdering blandt andet taget hensyn til alder.
Der blev lagt vægt på alder, idet indklagede ønskede at styrke det strategiske potentiale, ved at videreuddanne færdiguddannede løjtnanter på officersuddannelsen.
Indklagede så derudover på alderssammenhængen af holdet, idet det erfaringsmæssigt har betydning for den enkelte deltager, at der er jævnaldrende deltagere på holdet.
Der er et større frafald blandt deltagere, der udskiller sig væsentligt fra gennemsnittet.
 Da et af hovedformålene ved at uddanne reserveofficerer er, at de skal rekrutteres videre til officersuddannelsen, spiller det en væsentlig rolle i selektionen, at ansøgerne forventes at kunne indgå i aktiv tjeneste i umiddelbar forlængelse af deres ansættelse som reserveofficerer.
 Uddannelsen, som klager har søgt, retter sig mod tjenesten som delingsfører ved en enhed, der uddanner soldater (Hærens basisuddannelse).
Når en deltager har færdiggjort løjtnantsuddannelsen er tjenestemulighederne enten at begynde på akademiuddannelsen med henblik på indtræden på officersuddannelsen eller rådighedstjeneste ved reservestyrken.
Hovedformålet er efter endt uddannelse at begynde på akademikeruddannelsen.
Uddannelsen er således ikke målrettet som rekrutteringsplatform mod oversergentniveauet.
Ved begge tjenestemuligheder kan vedkommende udsendes i internationale operationer, herunder FN-operationer.
Der gælder en aldersbegrænsning på 55 år ved udsendelse i FN-missioner.
 Under forudsætning af et tilfredsstillende tjenesteforløb er der efter endt uddannelse jobgaranti således, at vedkommende uden videre kan begynde på en af tjenestemulighederne.
Idet der er tale om en ansøgning til en militær løjtnantsuddannelse, som er undtaget fra forskelsbehandlingsloven, er klager ikke blevet ulovlig forskelsbehandlet på grund af alder.
Som følge heraf har indklagede ikke fundet det relevant at undersøge, hvorvidt det er muligt at søge data om, hvor mange personer mellem 45 og 52 år, som kommer fra civil og er blevet ansat i en militær stilling inden for de sidste fem år.
 Indklagede henviser til Ligebehandlingsnævnets afgørelser j. nr. 2500139-10 og j.nr. 2015-6810-12031.
Ligebehandlingsnævnets bemærkninger og konklusion Det fremgår af lov om forbud mod forskelsbehandling på arbejdsmarkedet, at der ved forskelsbehandling forstås enhver direkte eller indirekte forskelsbehandling på grund af race, hudfarve, religion eller tro, politisk anskuelse, seksuel orientering, alder, handicap eller national, social eller etnisk oprindelse (forskelsbehandlingsloven).
Afslag på ansættelse Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
Nævnet vurderer ikke, at klager har påvist faktiske omstændigheder for, at det er på grund af alder, at han har fået afslag på sine ansøgninger til stillinger hos indklagede.
Nævnet har lagt vægt på, at der ikke i sagen er fremlagt oplysninger, som tyder på, at alder har haft hel eller delvis betydning for, at indklagede har givet klager afslag.
Afslag på optagelse på løjtnantsuddannelsen Det fremgår af forskelsbehandlingsloven, at forsvarsministeren efter høring af de berørte organisationer kan undtage væbnede styrker i aktiv tjeneste fra forbuddet mod forskelsbehandling på grund af alder og handicap.
 Efter bekendtgørelse nr. 350 af 30. marts 2012 er militært personel, der indordnes i rækkefølge af militære grader, og som er ansat eller indkaldt til tjeneste i det militære forsvar, undtaget fra forbuddet mod forskelsbehandling på grund af alder og handicap.
 Ifølge bekendtgørelse nr. 294 af 24. marts 2010 om militære grader mv. for personel i det militære forsvar omfatter graden løjtnant det militære lederniveau.
 Bekendtgørelsen skal tolkes i overensstemmelse med det bagvedliggende direktiv, hvorefter formålet er at sikre de væbnede styrkers operationelle karakter ved ikke at kræve ansættelse eller fortsat ansættelse af personer, der på grund af deres alder eller handicap ikke er egnede til at udføre de opgaver, der er knyttet til den pågældende stilling.
 Det er nævnets vurdering, at klager som ansøger til løjtnantsuddannelsen, er omfattet af personkredsen i bekendtgørelse nr. 350 af 30. marts 2012, idet optagelse på løjtnantsuddannelsen medfører en tidsbegrænset ansættelse på to år hos Forsvaret.
 Klager var derfor ikke omfattet af forskelsbehandlingslovens forbud mod forskelsbehandling på grund af alder.
 Klager får allerede af den grund ikke medhold i klagen.
Retsregler Afgørelsen er truffet efter følgende bestemmelser:
