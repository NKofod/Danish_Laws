Bekendtgørelse om netvirksomheders interne overvågning1) I medfør af § 20 a, stk. 3, § 78, stk. 7, § 88, stk. 1, og § 92 b, stk. 1, i lov om elforsyning, jf. lovbekendtgørelse nr. 984 af 12. maj 2021, som ændret ved lov nr. 2605 af 28. december 2021, fastsættes:
Program for intern overvågning, herunder programmets indhold og offentliggørelse § 1. En netvirksomhed skal opstille et program for intern overvågning (internt overvågningsprogram), som har til formål at forhindre diskriminerende adfærd.
§ 2. Det interne overvågningsprogram skal afdække potentielle interessekonflikter ved drift og ledelsen af netvirksomheden.
Programmet skal beskrive netvirksomhedens tiltag for at undgå eller håndtere sådanne konflikter og forhindre diskriminerende adfærd, herunder beskrive de specifikke forpligtelser, som virksomhedens ansatte, rådgivere og øvrige personer, som udfører opgaver for virksomheden, er underlagt for at opfylde det i § 1 nævnte formål.
Som minimum skal det interne overvågningsprogram opfylde de indholdsmæssige krav efter stk. 2 eller 3.
 Stk. 2. Det interne overvågningsprogram for en netvirksomhed, der alene eller sammen med en eller flere andre netvirksomheder, som den eller de samme fysiske eller juridiske person eller personer udøver kontrol over, har 100.000 eller flere tilsluttede elkunder, skal som minimum beskrive de i bilag 1 opførte tiltag, herunder specifikke forpligtelser, jf. stk. 1, som skal være egnede til at forhindre diskriminerende adfærd.
 Stk. 3. Det interne overvågningsprogram for en netvirksomhed, der ligger under den grænse på 100.000 tilsluttede elkunder, som er nævnt i stk. 2, skal som minimum beskrive de i bilag 2 opførte tiltag, herunder specifikke forpligtelser, jf. stk. 1, som skal være egnede til at forhindre diskriminerende adfærd.
 § 3. En netvirksomheds interne overvågningsprogram skal beskrive, hvordan virksomheden gennemfører en passende kontrol af programmet, herunder hvordan den overvågningsansvarliges uafhængighed sikres, jf. § 6.
 § 4. Forsyningstilsynet kan kræve, at en netvirksomheds interne overvågningsprogram skal indeholde beskrivelse af forhold ud over de §§ 2 og 3 nævnte, i det omfang dette er påkrævet for at forhindre diskriminerende adfærd i den pågældende virksomhed.
Kontrol af programmet og overvågningsansvarlig § 5. Netvirksomheden skal sikre, at programmet gennemføres, herunder at der gennemføres en passende kontrol af programmet.
 § 6. En netvirksomhed skal udpege en overvågningsansvarlig, som er uafhængig, jf. § 20 a, stk. 2, i lov om elforsyning.
 Stk. 2. En netvirksomhed, der har 100.000 tilsluttede elkunder eller mere, skal have en overvågningsansvarlig, der er ansat i netvirksomheden.
 Stk. 3. Den uafhængige overvågningsansvarlige for en netvirksomhed må ikke have nogen stilling, noget ansvar, nogen interesser eller noget forretningsforhold i eller med virksomheder, som netvirksomheden er selskabsmæssigt forbundet med, jf. § 3 i bekendtgørelse om varetagelse af netvirksomhedsaktiviteter.
 Stk. 4. En netvirksomheds overvågningsansvarlig må ikke indgå i direktionen eller bestyrelsen for netvirksomheden.
Stk. 5. Stk. 3 er ikke til hinder for, at to eller flere netvirksomheder med mindre end 100.000 tilsluttede elkunder hver, eller distributionsselskaber omfattet af lov om gasforsyning udpeger den samme overvågningsansvarlige.
Stk. 3 er heller ikke til hinder for, at en netvirksomhed med mindre end 100.000 tilsluttede elkunder, der er selskabsmæssigt forbundet med en netvirksomhed med 100.000 tilsluttede elkunder eller mere, udpeger den overvågningsansvarlige, der er ansat i sidstnævnte virksomhed, jf. stk. 2.
 § 7. En netvirksomheds overvågningsansvarlig skal til varetagelse af sine opgaver have relevant indsigt i netvirksomhedsdrift og kendskab til reglerne i lov om elforsyning og regler fastsat i medfør af loven for sikring af uafhængig varetagelse af netvirksomhed og neutral adfærd.
 § 8. Den overvågningsansvarlige skal afrapportere til både bestyrelsen og direktionen.
 Stk. 2. Den overvågningsansvarlige skal have beføjelse til at udtale sig direkte til bestyrelsen.
 Stk. 3. Den overvågningsansvarlige skal til varetagelse af sin opgave have adgang til alle nødvendige oplysninger hos netvirksomheden og de virksomheder, som netvirksomheden er selskabsmæssigt forbundet med, jf. § 3 i bekendtgørelse om varetagelse af netvirksomhedsaktiviteter.
 Stk. 4. Den overvågningsansvarlige kan klage til Forsyningstilsynet over manglende adgang til at udtale sig direkte til bestyrelsen, jf. stk. 2. Den overvågningsansvarlige kan ligeledes klage til Forsyningstilsynet over manglende adgang til nødvendige oplysninger, jf. stk. 3.
Årsberetning § 9. Virksomheden skal offentliggøre en årsberetning for hvert kalenderår med en redegørelse for gennemførelse af det interne overvågningsprogram i det forløbne år for hvert af punkterne i programmet, herunder en beskrivelse af ændringer i det interne overvågningsprogram og den foretagne kontrol. Årsberetningen skal endvidere redegøre for den udpegede overvågningsansvarliges uafhængighed.
 Stk. 2. Årsberetningen skal endvidere indeholde:
 1) En vurdering af, om programmet punkt for punkt og samlet set sikrer ikke-diskriminerende adfærd, herunder uafhængig beslutningstagning og neutral adfærd i netvirksomheden.
 2) Hvis relevant, en beskrivelse af, om der i perioden, som årsberetningen dækker, er kommet nye risikoområder, og hvordan disse er adresseret i overvågningsprogrammet og programmets gennemførelse.
 3) En redegørelse for den udpegede overvågningsansvarliges kvalifikationer i henhold til § 7.
 § 10. Årsberetningen, der skal udarbejdes af den overvågningsansvarlige, skal dateres og underskrives af virksomhedens bestyrelse, direktør og den uafhængige overvågningsansvarlige.
 § 11. Årsberetningen for et kalenderår skal offentliggøres og anmeldes til Forsyningstilsynet senest den 1. juni i det følgende kalenderår.
Forhold til anden lovgivning § 12. Det forhold, at en virksomhed har udarbejdet og gennemført et intern overvågningsprogram i overensstemmelse med reglerne i denne bekendtgørelse, fritager ikke virksomheden for andre forpligtelser, som virksomheden er pålagt efter lov om elforsyning, anden lovgivning eller EU-retsakter, eller efter regler eller afgørelser i henhold til lov om elforsyning, anden lovgivning, eller EU-retsakter.
Administrative bestemmelser § 13. Al skriftlig kommunikation med myndigheder om forhold, som er omfattet af denne bekendtgørelse, skal ske digitalt.
Tilsyn § 14. Forsyningstilsynet fører tilsyn med, at det interne overvågningsprogram er i overensstemmelse med §§ 1-4, og at årsberetning udformes, offentliggøres og anmeldes efter reglerne i §§ 9-11.
 Stk. 2. I forbindelse med anmeldelsen af årsberetningerne, jf. § 11, fører Forsyningstilsynet endvidere tilsyn med, at programmet er gennemført, og at der er foretaget den i programmet beskrevne kontrol af programmet, jf. § 5.
 § 15. Forsyningstilsynet fører tilsyn med den overvågningsansvarliges uafhængighed, herunder dennes ansættelsesforhold, jf. § 6, og med den overvågningsansvarliges kvalifikationer, jf. § 7.
Klage § 16. Klager over manglende overholdelse af bekendtgørelsen indgives til Forsyningstilsynet.
Straf § 17. Medmindre højere straf er forskyldt efter anden lovgivning, straffes med bøde den, der overtræder §§ 9 -11 om offentliggørelse og anmeldelse af årsberetning til Forsyningstilsynet.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttrædelse og overgangsbestemmelser § 18. Bekendtgørelsen træder i kraft den 1. juli 2022.
 Stk. 2. Bekendtgørelse nr. 2247 af 29. december 2020 om program for intern overvågning for net- og transmissionsvirksomheder og Energinet ophæves.
§ 19. Bekendtgørelsens §§ 1 og 2, bilag 1 og 2, jf. dog 2. pkt., §§ 3 og 4, § 6, stk. 2-5, §§ 7-10, 14, 15 og 17, får virkning fra den 1. januar 2024. Bilag 1, nr. 11, og bilag 2, nr. 11, får virkning fra den 1. januar 2026. Indtil den 1. januar 2024 finder § 20 a, stk. 2, 2. pkt., og stk. 3 og 4 i lov om elforsyning som affattet ved lovbekendtgørelse nr. 984 af 12. maj 2021, og de hidtil gældende regler i §§ 1 og 2, § 3, stk. 2, §§ 5-7 og § 9 i bekendtgørelse nr. 2247 af 29. december 2020 om program for intern overvågning for net- og transmissionsvirksomheder og Energinet anvendelse på forhold angående netvirksomheders interne overvågning.
Henvisninger i de i 3. pkt. nævnte bestemmelser i bekendtgørelse nr. 2247 af 29. december 2020 til bestemmelser i lov om elforsyning er til bestemmelserne i lov om elforsyning som affattet ved lovbekendtgørelse nr. 984 af 12. maj 2021.
Klima-, Energi- og Forsyningsministeriet, den 27. juni 2022 Dan Jørgensen / Martin Hansen Bilag 1 Minimumskrav til indholdet i det interne overvågningsprogram for en netvirksomhed, der alene eller sammen med en eller flere andre netvirksomheder, som den eller de samme fysiske eller juridiske person udøver kontrol over, har 100.000 eller flere tilsluttede elkunder, jf. § 3, stk. 2 1) De tiltag, der skal sikre, at kravene om habilitet, jf. § 5, stk. 1-3, i bekendtgørelse om varetagelse af netvirksomhedsaktiviteter (netvirksomhedsbekendtgørelse), er opfyldt, herunder en redegørelse for, hvordan arbejdsdelingen mellem bestyrelsen og direktionen som fastlagt i dokumentationen i henhold til § 5, stk. 7, i netvirksomhedsbekendtgørelsen, understøtter netvirksomhedens selvstændige og uafhængige beslutningskompetence og neutral adfærd.
Beskrivelse af tiltag angående § 5, stk. 2 og 3, kan undlades, i det omfang, netvirksomheden er omfattet af undtagelserne i §§ 8 eller 9 i netvirksomhedsbekendtgørelsen og har underrettet Forsyningstilsynet herom.
2) De tiltag, der skal sikre, at kravet om 2 uafhængige bestyrelsesmedlemmer, jf. § 5, stk. 4, i netvirksomhedsbekendtgørelsen, er opfyldt.
Dette punkt kan undlades, hvis netvirksomheden er omfattet af undtagelsen i § 8 i netvirksomhedsbekendtgørelsen og har underrettet Forsyningstilsynet herom.
 3) De tiltag, der skal sikre, at kravet om, at bestyrelsen samlet skal have tilstrækkelig viden om de lovgivningsmæssige rammere for varetagelse af netvirksomhed i medfør af lov om elforsyning og regler fastsat i medfør af loven, herunder for sikring af uafhængig varetagelse af netvirksomhed og neutral adfærd, opfyldes, jf. § 5, stk. 6, i netvirksomhedsbekendtgørelsen.
 4) De tiltag, der skal sikre, at medlemmer af netvirksomhedens direktion og netvirksomhedens ledende medarbejder kan handle uafhængigt fra erhvervsmæssige interesser, jf. § 6 i netvirksomhedsbekendtgørelsen.
 5) De tiltag der skal sikre, at adgangen til virksomhedens net sker på ikkediskriminerende vilkår, og at vedligeholdelse og udbygning af nettet samt virksomhedernes opgaver, herunder vedrørende nettilslutning og netafbrydelse, gennemføres på en ikkediskriminerende måde i forhold til nettets brugere.
 6) De tiltag der skal sikre, at virksomheden i sin kundekontakt ikke favoriserer bestemte selskaber.
 7) De tiltag der skal sikre overholdelse af kravet om, at aftaler, som virksomheden indgår med andre virksomheder, skal indgås på markedsmæssige vilkår samt foreligge skriftligt på aftaletidspunktet, jf. § 46, stk. 1 og 2, i lov om elforsyning, og de tiltag, der skal sikre overholdelse af dokumentations- kravene i medfør af kapitel 12 i netvirksomhedsbekendtgørelsen.
 8) De tiltag der skal sikre overholdelse af kravet om regnskabsmæssig adskillelse, jf. § 47, stk. 3, i lov om elforsyning samt regler herom udstedt i medfør af lov om elforsyning.
 9) De tiltag der skal sikre overholdelse af kravet om selskabsmæssig udskillelse af aktiviteter, jf. § 47, stk. 4, i lov om elforsyning.
 10) De tiltag der skal sikre, at kommunikation med en elhandelsvirksomhed om forhold, der vedrører et konkret aftagenummer, sker via datahubben i henhold til forskrifter udstedt af Energinet, og at direkte kommunikation mellem netvirksomheden og elhandelsvirksomheden om enkelte aftagenumre kun sker i særlige tilfælde fastlagt i Energinets forskrifter, hvor elhandelsvirksomheden har behov for en dialog vedrørende konkrete problemstillinger om målinger, fakturering, afbrydelser eller lignende, jf. § 72 c, stk. 1, i lov om elforsyning.
11) De tiltag der skal sikre, at adgang til netvirksomhedsdata, der indgår i datasystemer, gives i overensstemmelse med reglerne i § 11 i netvirksomhedsbekendtgørelsen.
Dette punkt kan undlades, hvis netvirksomheden er omfattet af undtagelsen i § 12 i netvirksomhedsbekendtgørelsen og har underrettet Forsyningstilsynet herom.
12) De tiltag der skal sikre, at forretningsmæssigt følsomme oplysninger, som virksomheden modtager under udøvelsen af sin virksomhed, behandles fortroligt, jf. § 84, stk. 8, og § 84 a, stk. 1, i lov om elforsyning, og såfremt sådanne oplysninger kan videregives, at dette sker på en ikkediskriminerende måde.
Programmet skal herunder beskrive, hvilke oplysninger, der skal behandles fortroligt, samt de procedurer, der gælder for virksomhedens modtagelse og behandling af disse oplysninger.
13) De tiltag der skal forhindre, at oplysninger om virksomhedens egne aktiviteter, som kan være forretningsmæssigt fordelagtige, bliver videregivet på en diskriminerende måde, jf. § 84 a, stk. 1, i lov om elforsyning.
Programmet skal herunder nærmere beskrive de oplysninger, hvis videregivelse ikke må ske på en diskriminerende måde, samt de procedurer, der skal overholdes for at sikre mod videregivelse på en diskriminerende måde.
 14) De tiltag der skal sikre, at netvirksomheden forvalter data i overensstemmelse med § 84 a, stk. 3, i lov om elforsyning, herunder beskrive de tiltag, der sikrer, at alle berettigede parter har ikkediskriminerende adgang til oplysninger vedrørende netvirksomhedens aftagenumre på tydelige og lige vilkår.
15) De tiltag der skal sikre, at netvirksomheder er identitetsmæssigt adskilt fra virksomheder, som er vertikalt integreret med netvirksomheden, og at der ikke i øvrigt i den vertikalt integrerede netvirksomheds kommunikationsarbejde og identitetsstrategier skabes uklarheder om netvirksomhedens særskilte identitet.
Netvirksomheden skal herunder beskrive de tiltag, der skal sikre retlig og faktisk råderet over netvirksomhedens hjemmeside og oplysninger, som netvirksomheden lader andre uden for netvirksomheden anvende, jf. § 20 b, stk. 1, i lov om elforsyning.
Dette punkt kan undlades, hvis netvirksomheden ikke er vertikalt integreret, jf. § 5, nr. 34, i lov om elforsyning.
16) De tiltag der skal sikre, at andre, der udfører opgaver for netvirksomheden, ved opgavens udførelse anvender en identitet, som adskiller sig fra de identiteter, som i øvrigt anvendes af virksomheder, som er vertikalt integreret med netvirksomheden, jf. § 20 b, stk. 2, i lov om elforsyning.
Dette punkt kan undlades, hvis netvirksomheden ikke er vertikalt integreret, jf. § 5, nr. 34, i lov om elforsyning.
Bilag 2 Minimumskrav til indholdet i det interne overvågningsprogram for en netvirksomhed, der falder under den i § 2, stk. 1, nævnte grænse på 100.000 tilsluttede elkunder, jf. § 3, stk. 3 1) De tiltag, der skal sikre, at kravene om bestyrelsens habilitet, jf. § 7, stk. 1-3, i bekendtgørelse om varetagelse af netvirksomhed (netvirksomhedsbekendtgørelse), overholdes.
Dette punkt kan undlades, hvis netvirksomheden er omfattet af undtagelsen i § 8 i netvirksomhedsbekendtgørelsen og har underrettet Forsyningstilsynet herom.
 2) De tiltag, der skal sikre, at kravet om, at bestyrelsen samlet skal have tilstrækkelig viden om de lovgivningsmæssige rammere for varetagelse af netvirksomhed i medfør af lov om elforsyning og regler fastsat i medfør af loven, herunder for sikring af uafhængig varetagelse af netvirksomhed og neutral adfærd, opfyldes, jf. § 7, stk. 4, i netvirksomhedsbekendtgørelsen.
 3) De tiltag, der skal sikre, at kravet om særskilte bestyrelsesmøder med adskilt formandskab, jf. § 7, stk. 5, i netvirksomhedsbekendtgørelsen, overholdes.
 4) De tiltag, der skal sikre, at kravet om afsættelse af tid til netvirksomhedens direktion, jf. § 7, stk. 6, i netvirksomhedsbekendtgørelsen, overholdes.
 5) De tiltag der skal sikre, at adgangen til virksomhedens net sker på ikkediskriminerende vilkår, og at vedligeholdelse og udbygning af nettet samt virksomhedernes opgaver, herunder vedrørende nettilslutning og netafbrydelse, gennemføres på en ikkediskriminerende måde i forhold til nettets brugere.
 6) De tiltag der skal sikre, at virksomheden i sin kundekontakt ikke favoriserer bestemte selskaber.
 7) De tiltag der skal sikre overholdelse af kravet om, at aftaler, som virksomheden indgår med andre virksomheder, skal indgås på markedsmæssige vilkår samt foreligge skriftligt på aftaletidspunktet, jf. § 46, stk. 1 og 2, i lov om elforsyning, og de tiltag, der skal sikre overholdelse af dokumentations- kravene i medfør af kapitel 12 i netvirksomhedsbekendtgørelsen.
 8) De tiltag der skal sikre overholdelse af kravet om regnskabsmæssig adskillelse, jf. § 47, stk. 3, i lov om elforsyning samt regler herom udstedt i medfør af lov om elforsyning.
 9) De tiltag der skal sikre overholdelse af kravet om selskabsmæssig udskillelse af aktiviteter, jf. § 47, stk. 4, i lov om elforsyning.
 10) De tiltag der skal sikre, at kommunikation med en elhandelsvirksomhed om forhold, der vedrører et konkret aftagenummer, sker via datahubben i henhold til forskrifter udstedt af Energinet, og at direkte kommunikation mellem netvirksomheden og elhandelsvirksomheden om enkelte aftagenumre kun sker i særlige tilfælde fastlagt i Energinets forskrifter, hvor elhandelsvirksomheden har behov for en dialog vedrørende konkrete problemstillinger om målinger, fakturering, afbrydelser eller lignende, jf. § 72 c, stk. 1, i lov om elforsyning.
11) De tiltag der skal sikre, at adgang til netvirksomhedsdata, der indgår i datasystemer, gives i overensstemmelse med reglerne i § 11 i netvirksomhedsbekendtgørelsen.
Dette punkt kan udlades, hvis netvirksomheden er omfattet af undtagelsen i § 12 i netvirksomhedsbekendtgørelsen og har underrettet Forsyningstilsynet herom.
12) De tiltag der skal sikre, at forretningsmæssigt følsomme oplysninger, som virksomheden modtager under udøvelsen af sin virksomhed, behandles fortroligt, jf. § 84, stk. 8, og § 84 a, stk. 1, i lov om elforsyning, og såfremt sådanne oplysninger kan videregives, at dette sker på en ikkediskriminerende måde.
Programmet skal herunder beskrive, hvilke oplysninger, der skal behandles fortroligt, samt de procedurer, der gælder for virksomhedens modtagelse og behandling af disse oplysninger.
13) De tiltag der skal forhindre, at oplysninger om virksomhedens egne aktiviteter, som kan være forretningsmæssigt fordelagtige, bliver videregivet på en diskriminerende måde, jf. § 84 a, stk. 1, i lov om elforsyning.
Programmet skal herunder nærmere beskrive de oplysninger, hvis videregivelse ikke må ske på en diskriminerende måde, samt de procedurer, der skal overholdes for at sikre mod videregivelse på en diskriminerende måde.
 14) De tiltag der skal sikre, at netvirksomheden forvalter data i overensstemmelse med § 84 a, stk. 3, i lov om elforsyning, herunder beskrive de tiltag, der sikrer, at alle berettigede parter har ikkediskriminerende adgang til oplysninger vedrørende netvirksomhedens aftagenumre på tydelige og lige vilkår.
15) De tiltag der skal sikre, at netvirksomheder er identitetsmæssigt adskilt fra virksomheder, som er vertikalt integreret med netvirksomheden, og at der ikke i øvrigt i den vertikalt integrerede netvirksomheds kommunikationsarbejde og identitetsstrategier skabes uklarheder om netvirksomhedens særskilte identitet.
Netvirksomheden skal herunder beskrive de tiltag, der skal sikre retlig og faktisk råderet over netvirksomhedens hjemmeside og oplysninger, som netvirksomheden lader andre uden for netvirksomheden anvende, jf. § 20 b, stk. 1, i lov om elforsyning.
Dette punkt kan undlades, hvis netvirksomheden ikke er vertikalt integreret, jf. § 5, nr. 34, i lov om elforsyning.
16) De tiltag der skal sikre, at andre, der udfører opgaver for netvirksomheden, ved opgavens udførelse anvender en identitet, som adskiller sig fra de identiteter, som i øvrigt anvendes af virksomheder, som er vertikalt integreret med netvirksomheden, jf. § 20 b, stk. 2, i lov om elforsyning.
Dette punkt kan undlades, hvis netvirksomheden ikke er vertikalt integreret, jf. § 5, nr. 34, i lov om elforsyning.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/944/EU af 5. juni 2019 om fælles regler for det indre marked for elektricitet og om ændring af direktiv 2012/27/EU, EU-Tidende 2019, nr.
L 158, side 125.
