Nr BRL 76 Beretning over Forslag til lov om ændring af skattestyrelsesloven  

 (Inhabilitet for den kommunale ligningschef ved sekretariatsbistand til  

 skatteankenævnet) (Af Brian Mikkelsen (KF) m.fl.)   

 Nr L 76 1995-96, 1. samling Afgivet af Skatteudvalget Afgivet: 19960320 Udvalget har behandlet lovforslaget i nogle møder.
 Et flertal (udvalget med undtagelse af Venstres og Dansk Folkepartis  

 medlemmer) bemærker, at skatteministeren under 1. behandling af lovforslaget  

 foreslog, at spørgsmålet om, hvorvidt skattechefens rolle ved  

 sekretariatsbetjeningen af skatteankenævnet giver anledning til et  

 lovgivningsinitiativ, udskydes et år.
Efterfølgende har en statslig-kommunal arbejdsgruppe nedsat af  

 skatteministeren i januar 1996 udsendt pjecen »Skatteankenævnets  

 sekretariat - øget tillid gennem uafhængighed«.
I denne beskrives en  

 række tiltag, der anbefales af skatteministeren, formanden for Kommunernes  

 Landsforening og formanden for Foreningen af Danske Skatteankenævn for at  

 sikre skatteankenævnenes selvstændighed og understrege uafhængigheden af den  

 kommunale ligning i sekretariatsbistanden til skatteankenævnet.
Det anbefales  

 herunder, at den ligningsansvarlige ikke bistår skatteankenævnet i konkret  

 klagebehandling af skattesager.
 Flertallet henstiller på denne baggrund, at skatteministeren i  

 folketingsåret 1996-97 giver udvalget en orientering, der ud over en generel  

 beskrivelse af, hvorledes kommunerne har valgt at indrette  

 sekretariatsbetjeningen af skatteankenævnene, indeholder en redegørelse for  

 den ligningsansvarliges rolle ved sekretariatsbetjeningen af  

 skatteankenævnene.
 Et mindretal (Dansk Folkepartis medlem af udvalget) finder det påvist, at  

 der er en lang række af problemer med den nuværende ordning for  

 sekretariatsbistand til skatteankenævnene.
Dette kommer til udtryk bl.a. gennem den redegørelse af 1. maj 1995, som  

 en nedsat arbejdsgruppe under skatteministeren har udarbejdet.
I redegørelsen  

 er Skatteministeriets retssikkerhedsudvalg citeret for følgende: ». . .  

 selv om sekretariatet ikke har nogen direkte beslutningskompetence, har  

 sekretariatet gennem sit arbejde med at forberede sagen og udarbejde en  

 indstilling stor indflydelse på afgørelsen.« Og retssikkerhedsudvalget  

 siger videre: »På baggrund af de anførte almindelige  

 habilitetsbetragtninger kunne man derimod overveje, om man af hensyn til den  

 generelle tillid til sekretariatsbehandlingen ved skatteankenævnene burde  

 stille strengere krav til sekretariatets uafhængighed af den kommunale  

 ligningsmyndighed.« Blandt andet på denne baggrund finder Dansk Folkeparti det helt  

 utilstrækkeligt, at flertallet nu nøjes med at henstille til  

 skatteministeren, at ministeren i folketingsåret 1996-97 skal give udvalget  

 en orientering om forholdene.
Dansk Folkeparti finder spørgsmålet om sekretariatsbistand til  

 skatteankenævnene fuldt belyst, efter at Folketinget nu har diskuteret dette  

 spørgsmål i flere år.
Det er derfor partiets opfattelse, at Folketinget  

 hurtigt burde lovgive, således at der over hele landet blev sikret en reel  

 uafhængighed mellem skatteankenævnene og skatteforvaltningerne.
 P.u.v.
Flemming Hansen, formand.
