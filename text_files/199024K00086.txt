Nr BTL 86 Betænkning over Forslag til lov om Klagenævnet for Udbud (udbud af bygge-  

 og anlægsarbejder og indkøb i De Europæiske Fællesskaber)   

 Nr L 86 1990-91, 2. samling Afgivet af Erhvervsudvalget Afgivet: 19910425 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Industriministeren har anmodet udvalget om at få følgende tekstbidrag  

 anført i betænkningen:
 »Af bemærkningerne til lovforslaget fremgår, at formanden og  

 nævnsmedlemmerne honoreres pr. behandlet sag efter statens takster for  

 sådanne sager.
 Finansministeriet har oplyst, at bestemmelserne om særskilt vederlag  

 findes i Finansministeriets cirkulære af 4. juni 1986.
 Ifølge cirkulæret kan der for varetagelse af hverv i kollegiale organer  

 såsom nævn, råd og lignende kun i meget sjældne tilfælde ydes særskilt  

 vederlag til statsansatte.
Til ikke-statsansatte kan der som udgangspunkt ydes særskilt vederlag.  

 Dette udgangspunkt fraviges dog vedrørende personer, for hvem varetagelsen af  

 særlige organisationsinteresser, politiske interesser og lignende må anses  

 for det overvejende hensyn, der ligger bag udpegningen.« Industriministeren har tillige anmodet om at få følgende anført i  

 betænkningen:
 »I henhold til § 1, stk. 2, i lovforslaget samt af bemærkningerne  

 hertil fremgår, at nævnet kan behandle andre sager, hvis der ved lov eller i  

 henhold til lov fastsættes bestemmelser, der tildeler nævnet kompetence inden  

 for andre områder end de i nærværende forslag omtalte.
 Bestemmelsen skaber mulighed for, at Klagenævnet for Udbud kan tillægges  

 kompetence på områder, der falder uden for den egentlige målsætning med  

 lovforslaget.
På denne baggrund og med henblik på at begrænse antallet af klageorganer  

 på Industriministeriets område er det besluttet at tillægge Klagenævnet  

 kompetence for så vidt angår klager over Industri- og Handelsstyrelsens  

 afgørelser vedrørende akkreditering af laboratorier og andre organisationer  

 til teknisk prøvning m.v., jf. §§ 10-13 i lov nr. 394 af 13. juni 1990 om  

 erhvervsfremme.« Endelig har industriministeren anmodet om at få yderligere følgende  

 optrykt i betænkningen:
»Lovforslaget indeholder flere bemyndigelser til industriministeren;  

 det drejer sig om bestemmelser om udpegningen af medlemmer, fastlæggelse af  

 regler for klagegebyr m.v.
Industriministeren har under behandlingen af  

 lovforslaget givet udvalget tilsagn om, at det vil få forelagt udkast til de  

 bestemmelser, som vil blive fastlagt i medfør af loven.
Det fremgår af lovforslagets § 4, stk. 1, at klage bl.a. indgives af de  

 organisationer, som industriministeren tillægger klageadgang.
Af  

 bemærkningerne til lovforslaget fremgår, at industriministeren overvejer at  

 lade Entreprenørforeningen, Industrirådet, Håndværksrådet samt  

 Boligministeriet, Finansministeriet og Industriministeriet være  

 klageberettigede.
I forbindelse med udvalgsbehandlingen har  

 industriministeren tilkendegivet, at Landsorganisationen i Danmark og Dansk  

 Arbejdsgiverforening vil være blandt de klageberettigede organisationer.
Det fremgår af lovforslagets § 7, at nævnet skal bestå af et formandskab  

 og et antal sagkyndige medlemmer, som udpeges af industriministeren.
Af  

 bemærkningerne til lovforslaget fremgår, at som sagkyndige vil blive udpeget  

 personer, der har et indgående kendskab til området.
Industriministeren har  

 under udvalgsbehandlingen givet udvalget tilsagn om, at udpegningen af  

 medlemmer vil ske efter samråd med relevante eksterne parter, bl.a.  

 arbejdsmarkedets hovedorganisationer, og at der således ved sammensætningen  

 vil blive sørget for, at der også findes sagkyndige i arbejdsmarkedsspørgsmål  

 i nævnet.« Der er af industriministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
Ændringsforslag Af industriministeren, tiltrådt af udvalget:
Ny paragraf 1) Efter § 10 indsættes som ny paragraf:
»§ 01. Nævnet kan kræve alle oplysninger, der findes  

 nødvendige for dets virksomhed eller til afgørelse af, om et forhold er  

 omfattet af nævnets kompetence.« Ny paragraf 2) Efter § 11 indsættes som ny paragraf:
»§ 02. Undlader nogen til nævnet at give oplysninger i  

 henhold til § 01, kan nævnet som tvangsmiddel pålægge de pågældende daglige  

 bøder, der kan inddrives ved udpantning.« Bemærkninger Til nr. 1 Nævnet skal især behandle klager over ordregivende myndigheder, som blandt  

 andet omfatter statslige og kommunale myndigheder.
Det skønnes derfor  

 nødvendigt at indarbejde en klar hjemmel til indhentning af oplysninger hos  

 en indklaget ordregiver, således at sagen kan belyses i nødvendigt omfang.
Til nr. 2 Bestemmelsen skal sikre, at de krævede oplysninger afgives.
Bøderne er  

 således tvangsbøder, dvs. bøder, som pålægges for at motivere til opfyldelsen  

 af en pligt.
En sådan sanktion, der fremtvinger lovens efterlevelse, er at  

 foretrække frem for en efterfølgende sag ved domstolene.
 Kompetencen til at pålægge tvangsbøder foreslås tillagt nævnet.
Der er ikke fastsat grænser for bødestørrelsen.
Bøden kan inddrives ved  

 udpantning efter retsplejelovens almindelige regler herom.
Afsoning kan ske  

 efter reglerne i straffeloven.
 Anvendelsen af tvangsbøder fordrer, at der er tale om en konstateret  

 modvilje, dvs. at den pågældende ordregiver skal have forsæt til ikke at  

 indsende oplysningerne rettidigt efter en fastsat frist.
Bestemmelsen skal ses i sammenhæng med lovens formål, nemlig at  

 behandlingen ved klagenævnet skal være så hurtig og effektiv som muligt, og  

 at den korte periode, udbudsprocedurerne strækker sig over, nødvendiggør  

 hastebehandlinger af påståede overtrædelser.
Det er derfor nødvendigt, at  

 fastsatte frister for indsendelse af oplysninger overholdes.
Lotte Henriksen (S) Ole Vagn Christensen (S) Sonja Mikkelsen (S)  

 Erling Olsen (S) Nyrup Rasmussen (S) fmd.
Løvig Simonsen (S) Tommy  

 Dinesen (SF) Rahbæk Møller (SF) Sonja Albrink CD) Flemming Hansen (KF)  

 nfmd.
Kai Dige Bach (KF) Svend Heiselberg (V) Pia Larsen (V) Helge Sander  

 (V) Annette Just (FP) Lone Dybkjær (RV) Lysholm Christensen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter indstiller udvalget lovforslaget til vedtagelse med  

 de stillede ændringsforslag.
Ændringsforslag Af industriministeren, tiltrådt af udvalget:
Til § 1 1) I stk. 1 indsættes efter »overtrædelser af«  

 ordene: »fællesskabsretten vedrørende offentlige kontrakter eller«.
Til § 2 2) Indledningen til stk. 1 affattes således:
 »Nævnet kan behandle klager over ordregivere, jf. § 3, som påstås at  

 have tilsidesat de regler, der er nævnt i § 1, især ved at have«.
Bemærkninger Til nr. 1 Direktivet fastsætter, at der skal kunne klages over beslutninger, der er  

 i strid med fællesskabsretten vedrørende offentlige kontrakter eller de  

 nationale regler, der omsætter denne ret.
Fællesskabsretten vedrørende  

 offentlige kontrakter omfatter både traktaten og direktiverne.
Lovforslaget  

 giver umiddelbart kun klageadgang over beslutninger, der er i strid med selve  

 direktiverne.
 Tilføjelsen »fællesskabsretten vedrørende offentlige kontrakter«  

 præciserer, at klagenævnet også kan behandle klager over beslutninger, der er  

 i strid med traktatens bestemmelser; der tænkes her især på artiklerne 7, 30,  

 52, 59 og 90.
Til nr. 2 Kommissionen har rejst tvivl, om lovforslagets § 2 med angivelse af  

 klagemuligheder omfatter alle bestemmelserne i direktiverne, idet  

 opremsningen i § 2 og i bemærkningerne hertil kan opfattes som værende  

 udtømmende.
For at undgå yderligere tvivl herom foreslås det ved tilføjelsen  

 »især« præciseret, at opremsningen ikke er udtømmende.
