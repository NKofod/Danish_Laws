Nr BSF 116 Forslag til folketingsbeslutning om sikring af gøgfri miljøer Fremsat af Aase Olesen (RV) Estrup (RV) Dagmar Mørk Jensen (RV)  

 Larsen-Ledet (RV) den 13. februar 1986 Idet folketinget anser det for en ret for det enkelte menneske at kunne indånde røgfri luft, opfordrer folketinget regeringen til at tage initiativer til sikring af røgfri miljøer.
 Sådanne initiativer bør omfatte:
1. Forslag til lov, der værner mod passiv rygning - på offentlige arbejdspladser og under mødevirksomhed i tilknytning hertil, - på hospitaler, døgn- og daginstitutioner, skoler og uddannelsesinstitutioner, - under møder i folkevalgte råd, nævn og kommissioner, - i offentlige transportmidler og venterum i tilknytning hertil og - i venteværelser inden for den primære sundhedssektor.
2. Et initiativ over for arbejdsmarkedets parter med henblik på at gennemføre retningslinjer for rygning på det private arbejdsmarked.
3. Forslag til lov om markedsføring af tobaksvarer, som indeholder 1) krav om deklaration på hver pakning om det totale indhold af skadelige stoffer og 2) krav om, at tobaksreklamer skal indeholde oplysning om de skadelige virkninger af såvel aktiv som passiv rygning.
4. Etablering af et uafhængigt tobaksskaderåd, hvis første formål er at oplyse om tobakkens skadevirkninger på aktive og passive rygere.
Oprindeligt fremsat lovforslag Blad nr 542 Idet folketinget anser det for en ret for det enkelte menneske at kunne indånde røgfri luft, opfordrer folketinget regeringen til at tage initiativer til sikring af røgfri miljøer.
 Sådanne initiativer bør omfatte:
1. Forslag til lov, der værner mod passiv rygning - på offentlige arbejdspladser og under mødevirksomhed i tilknytning hertil, - på hospitaler, døgn- og daginstitutioner, skoler og uddannelsesinstitutioner, - under møder i folkevalgte råd, nævn og kommissioner, - i offentlige transportmidler og venterum i tilknytning hertil og - i venteværelser inden for den primære sundhedssektor.
2. Et initiativ over for arbejdsmarkedets parter med henblik på at gennemføre retningslinjer for rygning på det private arbejdsmarked.
3. Forslag til lov om markedsføring af tobaksvarer, som indeholder 1) krav om deklaration på hver pakning om det totale indhold af skadelige stoffer og 2) krav om, at tobaksreklamer skal indeholde oplysning om de skadelige virkninger af såvel aktiv som passiv rygning.
4. Etablering af et uafhængigt tobaksskaderåd, hvis første formål er at oplyse om tobakkens skadevirkninger på aktive og passive rygere.
BEMÆRKNINGER TIL FORSLAGET Formål Formålet med beslutningsforslaget er primært at sikre et værn mod passiv rygning.
Sundhedspolitisk set er det naturligvis vigtigere at begrænse selve tobaksforbruget, men forslagsstillerne anser det ikke for politisk muligt at komme igennem med egentlige forslag til værn mod tobaksskader i lighed med det af det radikale venstre fremsatte forslag om en sammenhængende dansk alkoholpolitik (B 78).
Passiv rygning defineres som indånding af luft, der er forurenet af tobaksrøg.
Passiv rygning kan være påtvungen eller frivillig.
Dette beslutningsforslag tager alene sigte på at skabe et værn mod den påtvungne passive rygning samt at skabe forståelse blandt rygerne for nødvendigheden af at indføre dette værn.
Forslaget er altså ikke et forsøg på at begrænse den enkeltes ret til at ryge, men skal tjene til at sikre lige ret for rygere og ikke-rygere til selv at bestemme, om de vil ryge eller ej.
Baggrund Der er blandt sagkyndige bred enighed om, at tobaksrygning er et af de alvorligste sundhedsproblemer.
Tidligere var alene den aktive rygning genstand for forskningsindsatsen, men i de senere år er den passive rygning også gjort til genstand for store undersøgelser.
En fyldig redegørelse herfor findes i rapporten »Retten til å puste i røykfri luft« (Oslo, 24. juli 1985) fra statens tobaksskaderåd i Norge.
Rapporten indeholder et lovforslag til værn mod passiv rygning.
Mange andre steder, f.eks.
Finland, Island, Polen og Minnesota i USA, findes lovgivning, der forbyder påtvungen passiv rygning.
I andre lande som f.eks.
Sverige er det almindeligt med betydelig større hensyntagen til ikke-rygere, end tilfældet er i Danmark.
På denne baggrund og på baggrund af den øgede viden om tobakkens skadelige virkninger finder forslagsstillerne, at tiden må være inde til at indføre værn mod passiv rygning i Danmark.
Tobaksforbruget Antallet af aktive rygere er faldende, men til gengæld er rygernes daglige forbrug af tobak steget.
Det samlede cigaretforbrug i Danmark har været stigende.
I 1984 blev der i Danmark toldberigtiget 7,7 mia cigaretter, hvor det tilsvarende tal for 1971 var 6,6 mia, svarende til en stigning på 15 pct.
Der har samtidig været et fald i salget af cigarer og cerutter, men dette fald overgås af stigningen i cigaretsalget.
Dertil kommer det toldfri forbrug.
Se det trykte materiale side 2 I Danmark er der knap 2 millioner rygere.
Undersøgelser af rygevaner i 1984 viser, at 48 pct. af mændene og 44 pct. af kvinderne ryger.
En opgørelse over forskellige aldres rygevaner fremgår af tabellen.
Den passive rygnings omfang En bybo tilbringer gennemsnitligt 90 pct. af tiden indendørs.
Da der kun i begrænset omfang gives ikke-rygere mulighed for at opholde sig i rum, der er forbeholdt ikke-rygere, bliver mange i kortere eller længere perioder sat i rollen som passive rygere.
Børn bliver udsat for røg, når forældre og andre voksne ryger i deres nærhed.
Voksne har ofte lettere ved at undgå eller indskrænke deres ophold i røgfyldte rum.
Men alligevel hører det til dagligdagen for mange at skulle opholde sig ufrivilligt i røgfyldte rum, det være sig på arbejdspladser, under møder eller i fælleslokaler af forskellig art, som ikke er omfattet af rygeregler.
Også på hospitaler udsættes mange patienter for passiv rygning.
Tobaksrøgens indhold Tobaksrøg indeholder talrige kemiske stoffer.
Disse stoffer afgives til omgivelserne dels via røgens hovedstrøm, som er den røg, rygeren indsuger og delvis filtrerer og derpå puster ud igen, dels via sidestrømmen, som er den røgsky, der til stadighed udgår fra gløden på den tændte cigaret eller cigar.
Sidestrømmen er den røg, der særlig belaster de personer, der opholder sig i samme lokale og i umiddelbar nærhed af rygeren.
Det er denne røg, der indeholder de høje koncentrationer af helbredsskadelige partikler og gasser samt luftvejs- og øjenirriterende stoffer.
Partiklerne omfatter først og fremmest tjære.
Gasserne er bl.a. aldehyder, kulilte, kvælstofilte og nikotin.
Symptomer og helbredsskader Belastningen ved passiv rygning er bestemt af den dosis, den enkelte ikke-ryger udsættes for.
Jo mere røg der er i lokalet, jo flere gener eller sygdomssymptomer er der hos ikke-rygeren.
Tilrøgede rum kan give ikke-rygeren rindende øjne og næse, hoste, hovedpine, kvalme, utilpashed og følgelig nedsat koncentrations- og arbejdsevne.
Sådanne symptomer bliver mere udtalte blandt de ca.
10 pct. af befolkningen, der er reelt overfølsomme.
Personer, der lider af hjertekrampe, får hyppigere anfald, når de opholder sig i røgfyldte rum.
Spædbørn og småbørn, hvis forældre er rygere, får hyppigere luftvejssygdomme end børn af ikke-rygere.
De særligt udsatte grupper af ikke-rygere er - det ufødte barn, når moderen ryger, - astmatikere og reelt overfølsomme personer, - personer med kroniske hjerte- og lungelidelser, - personer udsat for luftforurening i form af støv og dampe på arbejdspladsen og - erhvervsgrupper, som arbejder i særlig røgfyldte rum, f.eks.
 taxichauffører og serveringspersonale.
Eksisterende regler i Danmark Som det eneste skandinaviske land har Danmark ingen lovgivning på området.
Regler findes kun i form af bekendtgørelser om hygiejniske forhold og henstillinger til sygehusene og undervisningssektoren om at begrænse generne for ikke-rygere samt forbud mod rygning i lokaler i daginstitutioner, hvor børn opholder sig.
Desuden findes der en frivillig regulering for tobaksindustrien af tobaksreklamer.
Egentlig oplysningsindsats har været overladt til skoler og private organisationer.
I efteråret 1985 gennemførte indenrigsministeriet en kampagne mod passivrygning.
Denne kampagne har tilsyneladende ikke sat sig spor, og det må nok konkluderes, at man ingen vegne kommer med henstillinger alene.
Selv ikke i folketinget eller ministerierne har man kunnet observere nogen virkning af kampagnen.
Andre landes lovgivning Finland har en tobakslov fra 1977. Den indeholder forbud mod salg til personer under 16 år, regler om advarsler på cigaretpakningerne, forbud mod tobaksreklamer og generelt rygeforbud på offentlige steder.
Norge oprettede i 1970 et tobaksskaderåd.
I 1973 fik Norge en tobakslov, der indeholder forbud mod tobaksreklamer og salg til personer under 16 år samt regler om standardadvarsler på cigaretpakninger.
I 1985 fremsattes forslag til en ny lov om rygeregulering på offentlige steder og forslag om, at Norge skal være røgfrit i år 2000.
Island fik i 1984 en tobakslov på linie med den finske og har rygeregulering på private arbejdspladser i samarbejde med sikkerhedsudvalgene.
I Sverige findes en lov om advarsler imod rygning på tobaksvarer og centralt udarbejdede råd og anbefalinger om begrænsning af tobaksrygning i lokaler, som er af fælleskarakter.
Disse råd følges i meget vidt omfang.
Også uden for Skandinavien findes regler om begrænsning af tobaksforbruget, og i USA er med stor effekt gjort mange tiltag for at begrænse rygningen.
Som bilag er optrykt forslag til en ny bestemmelse i tobaksloven (Norge) (bilag 1), uddrag af lov nr. 693 vedrørende tobaksrygning (Finland) (bilag 2) samt uddrag af lov vedrørende rygning på offentlige steder (Minnesota, USA) (bilag 3).
Det sociologiske perspektiv I den ovenfor omtalte norske rapport omtales det »sociologiske perspektiv på spørgsmålet om passiv rygning«.
Det siges her klart, at så længe rygning opfattes som normal adfærd, vil mange opfatte et ønske om forbud mod rygning som en belastning af forholdet mellem de implicerede parter.
Derfor står den passivryger, der lider af alvorlige gener, næsten altid alene med ønsket om rygeforbud, selv om mange andre, måske de fleste, på arbejdspladsen, i ventesalen, i flyvemaskinen i virkeligheden har samme ønske.
Medvirkende til rygernes uvilje mod at tage hensyn er naturligvis, at rygeren hurtigt bliver stærkt afhængig.
Konsekvensen af det stigende forbrug og det faldende antal rygere er formentlig, at vi i dag har flere storrygere end tidligere - og dermed flere rygere, som simpelt hen ikke kan klare sig ret længe uden tobak.
Dette sammenholdt med den almindelige stigning af allergiske sygdomme er måske den væsentligste forklaring på, at passiv rygning er et voksende problem for flere og flere mennesker.
Indgreb i den personlige frihed? Den almindelige indvending imod henstillinger om at undlade at ryge er, at det er et indgreb i den enkeltes personlige frihed.
Dette er naturligvis rigtigt.
Sikring af røgfri miljøer er i så henseende at sammenligne med færdselsloven og alle andre reguleringer af menneskelig adfærd, som samfundet finder påkrævet.
Men hvis den personlige frihed defineres som »frihed til at gøre alt, hvad der ikke skader andre«, kan retten til at ryge hvor som helst ikke henhøre under frihedsrettighederne.
Bemærkninger til de enkelte punkter Ad 1 Værn mod passivrygning kan gennemføres på mange måder alt efter, hvilke lokaler der er tale om, og hvilken personkreds der skal beskyttes.
En regulering kan eksempelvis bestå i, at et rygeforbud følges op af regelmæssige rygepauser i særlige rum.
Ligeledes kan reguleringen foregå ved, at der indrettes separate rum til rygere og ikke-rygere.
Reguleringen mod passiv rygning skal omfatte både ansatte og kunder, klienter, elever, patienter etc.
Ad 2 Der kan næppe lovgives for det private arbejdsmarked om passiv rygning, og man må derfor søge at nå til aftaler mellem arbejdsmarkedets parter om at indføre værn mod passiv rygning.
Allerede i dag er der mennesker, der har måttet forlade et godt job, alene fordi luften på arbejdspladsen var forurenet med tobaksrøg.
I sådanne tilfælde må den passive ryger kunne forlade jobbet uden nogen form for sanktioner, og uden at det opfattes som »samarbejdsvanskeligheder«.
Det må være samarbejdsudvalgenes og bedriftssundhedstjenestens opgave at sikre, at medarbejderne kan arbejde i ren luft.
Der må lægges vægt på oplysning om tobakkens additive virkninger i forbindelse med andre farlige stoffers tilstedeværelse på arbejdspladsen.
En svensk dom fra november 1985 tilkendte arvingerne efter en svensk kvinde, der døde af lungecancer, erstatning, fordi man fandt det sandsynliggjort, at døden var forårsaget af passiv rygning på arbejdspladsen.
Ad 3 Forslagsstillerne finder det ikke hensigtsmæssigt eller realistisk at indføre et egentligt reklameforbud.
Det vil derimod være et væsentligt fremskridt, hvis reklamerne fik et oplysende indhold, herunder oplysning om tobakkens skadelige virkninger på den aktive og den passive ryger.
 Krav om varedeklaration på tobaksvarer kendes fra mange andre lande.
Det bør eventuelt overvejes at begrænse reklamens omfang gennem en afgift på det samlede reklame- og markedsføringsbudget.
Ad 4 Det bedste værn mod passiv rygning vil være en ændring af opfattelsen af, hvad der i dette spørgsmål er »normalt« og »overgreb  

 mod den personlige frihed«.
Denne ændring opnås ikke uden systematisk oplysning til hele befolkningen om tobakkens skadevirkninger.
Der er derfor behov for et uafhængigt organ, der kan formidle eksisterende og ny viden til befolkningen i almindelighed og til beslutningstagere på alle planer.
Indenrigsministeriet og sundhedsstyrelsen nævner i »Danskernes sundhed - en status med perspektiver frem mod år 2000«, der udkom i 1985, at en indsats for at dæmpe tobaksforbruget ville være en væsentlig indsats for folkesundheden.
Etablering af et tobaksskaderåd kunne udmærket være et første skridt til en egentlig politik på dette område.
Bilag 1 Forslag til en ny bestemmelse i tobakksloven (Norge) Det foreslås at følgende bestemmelse tas inn i tobakksloven, som ny § 6:
I lokaler og transportmidler hvor almenheten har tilgang, skal luften være røykfri.
Det samme gjelder møterom og arbeidslokaler hvor to eller flere personer er samlet.
Dersom det innen et område er flere lokaler som har samme formål, kan det tillates røyking i inntil halvparten av disse.
De største og beste lokaler skal være røykfrie.
Inndeling av et lokale eller et transportmiddel i en røykfri sone og en røykesone kan bare finne sted hvor røyk ikke kan trenge over til den røykfrie sonen.
I restauranter, hoteller og andre serverings- og overnattingssteder kan røyking tillates, men minst en tredjedel av bordene, sitteplassene og rommene skal være røykfrie.
Gjestene skal gjøres oppmerksomme på stedets røykeordninger.
Kongen kan gi nærmere regler om gjennomføring av disse bestemmelsene og kan gjøre unntak fra dem.
Spørsmål om dispensasjon fra reglene i konkrete saker avgjøres av helserådet, men av arbeidstilsynet dersom det dreier seg om arbeidslokaler.
Eieren eller den som har disposisjonsretten over lokalene og transportmidlene, har ansvaret for at disse bestemmelsene blir gjennomført.
Det skal markeres med tydelig skilt om røyking er tillat eller ikke på steder hvor det kan være tvil om dette.
Samtidig foreslås det at någjeldende §§ 6, 7, 8, 9 og 10 forskyves med en paragraf, og at loven endrer navn fra »Lov om restriktive tiltak ved omsetning av tobakksvarer m.v.« til »Lov om vern mot tobakksskader«.
Bilag 2 Uddrag af lov nr. 693 vedrørende tobaksrygning (Finland) Kap. 5 Rygeforbud og -restriktioner § 12 Tobaksrygning er forbudt i offentlige transportmidler.
Indehavere af offentlige transportmidler kan dog tillade rygning ved at reservere en del af transportmidlet til dette formål.
§ 13 Tabaksrygning er forbudt:
l) i de lokaler på daghjem, skoler og lignende institutioner, som er beregnede på at anvendes af børn i eller under den skolepligtige alder, 2) under indendørs arrangerede offentlige sammenkomster for børn og unge, hvortil de i punkt 1) nævnte børn har adgang, 3) i de til offentlige kontorer eller myndigheder - eller institutioner, der kan sidestilles hermed - hørende modtagelses-, vente- eller mødelokaler, hvortil der er almindelig, uhindret adgang.
Tobaksrygning kan også forbydes eller begrænses i andre indendørs lokaliteter end de i stk. 1 nævnte eller i de af sådanne lokaliteter, når der er almindelig, uhindret adgang til disse.
Indehaveren af lokalerne, eller dele af disse, træffer bestemmelse med hensyn til rygeforbud eller begrænsing af rygning til visse dertil anviste lokaler.
I de i stk. 1 og 2 omhandlede lokaler, hvori rygning er forbudt, skal der på foranledning af disses indehavere på synligt sted anbringes opslag om forbudet eller politivedtægt eller anden tilsvarende lovgivning - eller uddrag deraf - som viser, at tobaksrygning er forbudt.
 Arrangører af sådanne offentlige sammenkomster, som omhandles i stk.
1, punkt 2, og indehavere af de i punkt 3 omhandlede offentlige lokaler kan dog tillade tobaksrygning i en del af de omtalte lokaler.
Dette bør tilkendegives ved hjælp af synligt anbragte plakater af behørigt indhold.
Bilag 3 Uddrag af lov om begrænsning af rygning på offentlige steder og ved offentlige møder; overtrædelse under strafansvar (Minnesota, USA) (The Minnesota Clean Indoor Air Act 1975 (vedtaget 2. juni 1975), kapitel 211 s. 633-635) § 2 angiver, at formålet med loven er at beskytte »befolkningens sundhed og velbefindende samt miljøet ved at forbyde rygning på offentlige steder og ved offentlige møder med undtagelse af områder, som er direkte bestemt for rygning«.
§ 3 definerer »offentlige steder« således: »ethvert lukket  

 indendørs område, som bruges af folk i almindelighed, eller som tjener som arbejdsplads; heri indbefattet - men uden begrænsning til - restauranter, varehuse, kontorer og andre kommercielle foretagender, offentlige transportmidler, undervisningslokaler, hospitaler, plejehjem, auditorier, forsamlings- og mødelokaler, men ikke private kontorer, som udelukkende bruges af rygere, selv om ikke-rygere kan have ærinde på sådanne kontorer«. »Offentlige møder« defineres som: »alle møder, som ifølge Minnesotas  

 lovregler herom er åbne for offentligheden«. »Rygning« defineres som:
»medbringning af tændt cigar, cigaret, pibe eller andet tændt rygemiddel«.
§ 4 (forbud) foreskriver, at ingen må ryge på offentlige steder eller til offentlige møder, men kun på sådanne områder, som er direkte bestemt for rygning.
Forbudet gælder ikke for fabrikker, lagerlokaler og lignende arbejdssteder, som ikke er almindeligt besøgt af offentligheden.
Arbejds- og handelsministeriet vil imidlertid i samråd med sundhedsstyrelsen fastsætte regler for begrænsning af og forbud mod rygning på disse arbejdssteder, hvis der er folk, der arbejder i umiddelbar nærhed af hinanden, eller hvis røgforureningen på grund af utilstrækkelig ventilation vil være skadelig for de ikke-rygende ansattes helbred og velbefindende.
