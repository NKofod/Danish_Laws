Nr LSF 133 Forslag til Lov om inspektion af konventionelle væbnede styrker i Danmark Fremsat af justitsministeren (Engell) den 27. november 1991 Vedtaget ved tredjebehandling den 19. december 1991 Lov nr. 7 af 03/01/1992 § 1. Inspektører fra lande, der har tiltrådt traktat af 19.
november 1990 om konventionelle væbnede styrker i Europa, har ret til at foretage inspektion her i landet med det formål at kontrollere, om Danmark opfylder forpligtelserne i henhold til traktaten.
 Stk. 2. Inspektørerne skal være godkendt af forsvarsministeren og  

 skal under en inspektion være ledsaget af en eller flere officerer fra det  

 danske forsvar.
 § 2. Inspektørerne og deres danske ledsagere har i forening mod  

 behørig legitimation uden retskendelse adgang til enhver ejendom, enhver  

 bygning eller ethvert område inden for en bygning med henblik på at udøve  

 kontrol efter § 1, stk. 1.
 Stk. 2. Inspektørerne og deres danske ledsagere har med de  

 begrænsninger, der følger af traktaten, ret til at foretage fotografiske  

 optagelser med henblik på at registrere tilstedeværelsen af traktatomfattet  

 materiel.
Stk. 3. Ejeren eller brugeren af den ejendom, hvor inspektion  

 agtes foretaget, skal af forsvarsministeren eller den, der bemyndiges hertil,  

 have meddelelse om inspektionen snarest og så vidt muligt senest 6 timer  

 forinden.
Såfremt inspektion foretages uden forudgående meddelelse, skal  

 oplysning herom gives efterfølgende.
 Stk. 4. Politiet yder fornøden bistand til gennemførelse af  

 inspektionen.
 § 3. For skade, som en inspektør forvolder under udførelsen af  

 sine opgaver her i landet, hæfter den danske stat efter de regler, som ville  

 gælde, hvis skaden var forvoldt af en person, der var ansat i den danske  

 stat.
 § 4. Justitsministeren fastsætter tidspunktet for lovens  

 ikrafttræden.
 § 5. Loven gælder ikke for Grønland.
Oprindeligt fremsat forslag § 1. Inspektører fra lande, der har tiltrådt traktat af 19.  

 november 1990 om konventionelle væbnede styrker i Europa, har ret til at foretage inspektion her i landet med det formål at kontrollere, om Danmark opfylder forpligtelserne i henhold til traktaten.
 Stk. 2. Inspektørerne skal være godkendt af forsvarsministeren og  

 skal under en inspektion være ledsaget af en eller flere officerer fra det  

 danske forsvar.
 § 2. Inspektørerne og deres danske ledsagere har i forening mod  

 behørig legitimation uden retskendelse adgang til enhver ejendom, enhver  

 bygning eller ethvert område inden for en bygning med henblik på at udøve  

 kontrol efter § 1, stk. 1.
 Stk. 2. Inspektørerne og deres danske ledsagere har med de  

 begrænsninger, der følger af traktaten, ret til at foretage fotografiske  

 optagelser med henblik på at registrere tilstedeværelsen af traktatomfattet  

 materiel.
Stk. 3. Ejeren eller brugeren af den ejendom, hvor inspektion  

 agtes foretaget, skal af forsvarsministeren eller den, der bemyndiges hertil,  

 have meddelelse om inspektionen snarest og så vidt muligt senest 6 timer  

 forinden.
Såfremt inspektion foretages uden forudgående meddelelse, skal  

 oplysning herom gives efterfølgende.
 Stk. 4. Politiet yder fornøden bistand til gennemførelse af  

 inspektionen.
 § 3. For skade, som en inspektør forvolder under udførelsen af  

 sine opgaver her i landet, hæfter den danske stat efter de regler, som ville  

 gælde, hvis skaden var forvoldt af en person, der var ansat i den danske  

 stat.
 § 4. Justitsministeren fastsætter tidspunktet for lovens  

 ikrafttræden.
 § 5. Loven gælder ikke for Grønland.
Bemærkninger til lovforslaget Almindelige bemærkninger 1. Lovforslagets formål Lovforslaget har til formål at opfylde traktaten af 19. november 1990 om  

 konventionelle væbnede styrker i Europa (CFE-traktaten), der blev  

 underskrevet af stats- og regeringscheferne fra 22 lande, deriblandt Danmark,  

 i forbindelse med CSCE-topmødet i Paris den 19.-21. november 1990.
 Det forventes, at der samtidig med fremsættelsen af nærværende lovforslag  

 vil blive fremsat et særskilt beslutningsforslag af udenrigsministeren med  

 henblik på at opnå Folketingets samtykke til indgåelse af den folkeretlige  

 forpligtelse.
 For at man fra dansk side kan opfylde traktatens formål vil det være  

 nødvendigt, at der i dansk ret skabes hjemmel til at gennemføre de  

 inspektioner, der er forudset i traktatens inspektionsprotokol og som i visse  

 tilfælde kan omfatte områder og ejendomme, der ikke tilhører forsvaret.
 Dette kan ske ved, at der ved lov enten skabes hjemmel for domstolene til  

 at udstede retskendelse til inspektion af sådanne lokaliteter, eller at der  

 som en særegen undtagelse ved lov skabes hjemmel til inspektion uden  

 retskendelse.
 På baggrund af den korte frist fra en lokalitet udpeges af en inspektør,  

 til inspektøren har krav på at besigtige lokaliteten (højst 6 timer), findes  

 det mest hensigtsmæssigt, at der i loven sikres adgang til inspektionen uden  

 retskendelse.
 Efter traktaten skal inspektører fra andre lande, der har tiltrådt  

 konventionen og som er godkendt af forsvarsministeren, have adgang til at  

 foretage inspektioner her i landet for at kontrollere, om Danmark opfylder  

 forpligtelserne i henhold til traktaten.
 Inspektionerne, der skal foretages under ledsagelse af danske officerer,  

 kan omfatte såvel offentlige som private ejendomme.
 CFE-traktatens protokol om inspektioner indeholder de nærmere bestemmelser  

 om deltagerlandenes muligheder for ved inspektion på stedet indbyrdes at  

 kontrollere hinandens overholdelse af traktaten.
 Inspektionerne vil normalt rette sig mod et såkaldt bekendtgjort område,  

 det vil sige et område, hvor et deltagerland har erklæret at have  

 traktatomfattet materiel - altså typisk militære områder.
Hvert deltagerland har imidlertid herudover ret til at gennemføre  

 anfægtelsesinspektioner inden for såkaldte specificerede områder.
Et  

 specificeret område kan være et hvilket som helst område uden for  

 bekendtgjorte områder, der dog ikke må overstige 65 km2 (ej heller må nogen  

 lige linie mellem 2 punkter i området overstige 16 km). Dette område kan  

 altså omfatte private og offentlige ejendomme andre end forsvarets.
Det  

 fremgår således udtrykkeligt af inspektionsprotokollen, at inspektionsholdet  

 som en del af dets inspektionsanmodning skal have ret til at indentificere  

 enhver bygning eller facilitet, som det ønsker at inspicere.
Den inspicerede stat har ret til at afvise sådanne inspektioner.
Sker det,  

 skal den inspicerede stat give rimelig forsikring om, at der ikke på det  

 specificerede område findes traktatbegrænsede konventionelle våben og  

 konventionelt udstyr.
 For Danmarks vedkommende vil der højst kunne blive tale om 1 eller 2  

 anfægtelsesinspektioner om året.
Et inspektionshold kan bestå af indtil 9 inspektører, som kan dele sig i 3  

 underhold.
Holdet (holdene) vil altid være ledsaget af 1 eller flere  

 eskorte-officerer fra det inspicerede land.
Landene er på forhånd gjort  

 bekendt med navnene indeholdt i hver enkelt lands inspektørpulje og har haft  

 lejlighed til at slette navne på listen.
Det overlades til forsvarsministeren  

 at godkende inspektørerne.
Tidligst 36 timer efter notifikationen af en deltagerstats hensigt til at  

 gennemføre inspektion ankommer inspektionsholdet til et forud aftalt  

 indrejsepunkt, hvor det bliver mødt af eskorteholdet, der sørger for fri  

 passage gennem pas- og toldkontrol.
Inden for 1-16 timer efter  

 inspektionsholdets ankomst udpeger dette det første inspektionsområde.
Efter  

 udpegningen giver eskorteholdet den myndighed eller de virksomheder eller  

 personer, der bliver berørt af inspektionen, meddelelse herom.
Herefter har  

 disse op til 6 timer til at forberede inspektionsholdets ankomst til  

 inspektionsområdet.
 Lovforslaget tilsigter således at skabe hjemmel til at foretage  

 inspektioner på offentlig og privat ejendom uden retskendelse.
2. Lovforslagets økonomiske og administrative konsekvenser Lovforslaget skønnes ikke at medføre økonomiske eller administrative  

 konsekvenser for det offentlige ud over, hvad der allerede følger af  

 forpligtelserne efter traktaten om konventionelle væbnede styrker i Europa.
3. Hørte myndigheder Lovforslaget har været sendt til høring hos Forsvarsministeriet og  

 Udenrigsministeriet samt hos det Færøske landsstyre.
Bemærkninger til lovforslagets enkelte bestemmelser Til § 1 For at sikre overholdelse af traktatens bestemmelser om konventionel  

 nedrustning har hver deltagerstat ret til at gennemføre, men er samtidig også  

 forpligtet til at acceptere inspektioner fra andre deltagerstater i  

 overensstemmelse med traktatens inspektionsprotokol.
 En »inspektør« er i inspektionsprotokollen defineret som en  

 person, der er udpeget af en af deltagerstaterne til at udføre en inspektion,  

 og som er opført på vedkommende deltagerstats accepterede liste over  

 inspektører.
Inspektører fra andre lande skal under en inspektion her i landet altid  

 eskorteres af en eller flere officerer fra det danske forsvar.
Eskorteholdet  

 udpeges af forsvarsministeren.
Til § 2 Adgangen til inspektion omfatter først og fremmest bekendtgjorte områder,  

 det vil sige områder, hvor det er oplyst, at der opbevares traktatbegrænset  

 materiel.
Disse områder vil typisk være militære områder.
 For at hindre omgåelse af de traktatmæssige forpligtelser omfatter  

 inspektionsadgangen også de såkaldte specificerede områder, hvor der ifølge  

 de givne oplysninger ikke er placeret traktatbegrænset materiel.
Inspektioner inden for specificerede områder kan berøre såvel offentlige  

 som private ejendomme, eksempelvis lokaliteter, der støder op til en militær  

 forlægning (magasinhaller, lader m.v.) eller virksomheder, der fremstiller  

 forsvarsmateriel.
Inspektøren har dog kun krav på at inspicere bygninger og  

 rum, hvortil adgangsdøre m.v. overstiger 2 meter i bredden.
Bestemmelsen i stk. 2 regulerer inspektørernes adgang til at  

 foretage fotografiske optagelser.
Fotografering må kun finde sted til  

 varetagelse af traktatens formål og i overensstemmelse med de begrænsninger,  

 der følger af traktaten, hvilket blandt andet indebærer, at inspektionsholdet  

 skal advisere eskorteholdet i forvejen, hvis det har til hensigt at  

 fotografere.
Formuleringen af bestemmelsen i stk. 3 skal ses i lyset af det  

 korte tidsrum, der går fra udpegningen af en lokalitet og til der skaffes  

 inspektøren adgang (indtil 6 timer). Meddelelse skal som udgangspunkt altid  

 gives snarest muligt og så vidt muligt 6 timer inden inspektionen.
I de  

 situationer, hvor underretning ikke er praktisk mulig, f.eks. fordi ejeren er  

 bortrejst eller i øvrigt fraværende, kan forudgående underretning undlades.  

 Meddelelse anses for givet, når ejeren eller enhver anden, som har almindelig  

 adgang til den lokalitet, der skal inspiceres, har modtaget mundtlig  

 meddelelse forud eller i forbindelse med selve inspektionen.
Efterfølgende  

 meddelelse kan ske ved, at lederen af det danske eskortehold efterlader  

 skriftlig besked om anledning og tidspunkt for inspektionen på lokaliteten  

 sammen med oplysning om, hvor der kan fås yderligere oplysninger om  

 inspektionen.
Det kan i den forbindelse også tilføjes, at der ved en  

 anfægtelsesinspektion indledningsvis kun vil blive udpeget grænserne for det  

 specificerede område, og altså ikke den enkelte ejendom inden for området, og  

 at intentionen bag den i CFE-traktatens inspektionsprotokol nævnte tidsfrist  

 på 6 timer bl.a. er at give den inspicerede stat - det vil sige de danske  

 myndigheder - mulighed for at vurdere om inspektionsanmodningen skal  

 imødekommes samt tid til forberedelse af støttefunktioner under  

 inspektionsforløbet.
 Med henblik på at kunne gennemføre inspektion på andre områder end  

 forsvarets mod en ejers protest, er der i stk. 4 medtaget en  

 bestemmelse om, at politiet yder den fornødne bistand hertil.
Til § 3 De udenlandske inspektører, der kommer her til landet for at udføre de  

 kontrolopgaver, som er nævnt i § 1, nyder efter kapitel XIII i  

 inspektionsprotokollen diplomatisk immunitet.
De skadelidte har derfor ikke i  

 almindelighed mulighed for her i landet at gennemføre en sag mod  

 inspektørerne om ertatning for de skader, som inspektørerne måtte forvolde  

 under udførelsen af deres kontrolopgaver.
For at sikre, at de skadelidte kan få erstatning, foreslås det på denne  

 baggrund, at den danske stat over for de skadelidte hæfter for de skader, som  

 de udenlandske inspektører forvolder under udførelsen af deres opgaver her i  

 landet.
Den danske stat hæfter dog kun, i det omfang staten ville hæfte, hvis  

 skaderne var forvoldt af en person, der var ansat i den danske stat.
Der  

 tænkes herved navnlig på Danske Lovs 3-19-2 om arbejdsgiverens  

 erstatningsansvar for de skader, som arbejdstageren forvolder ved sin  

 uforsvarlige adfærd.
 Krav om det beløb, som den danske stat har måttet udrede efter  

 bestemmelsen i § 3 vil ad diplomatisk vej kunne fremsættes mod den stat, som  

 inspektøren kommer fra.
Til § 4 Traktaten træder i kraft 10 dage efter, at samtlige deltagerstater har  

 foretaget ratifikation.
 Det foreslås derfor, at lovens ikrafttræden afventer traktatens  

 folkeretlige ikrafttræden.
Til § 5 Traktaten gælder efter sit anvendelsesområde for Færøerne, men ikke for  

 Grønland.
