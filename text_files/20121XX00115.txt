Skriftlig fremsættelse (7. november 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø i Grønland (Begrænsning af arbejdsgiverens kriminalretlige ansvar og skærpelse af det kriminalretlige ansvar, indførelse af koordinatoruddannelse m.v.) (Lovforslag nr.
L 55) Formålet med lovforslaget er, at arbejdsmiljøloven for Grønland på udvalgte områder ajourføres i forhold til den danske arbejdsmiljølov.
 De kriminalretlige regler foreslås ændret på følgende områder:
  Fordobling af bøderne i de situationer, hvor en overtrædelse har resulteret i en ulykke med dødsfald eller alvorlig personskade.
  Arbejdsgiverens kriminalretlige ansvar begrænses, når arbejdsgiveren har gjort alt, hvad der er muligt for at sikre et sikkert og sundt arbejdsmiljø. I tilknytning hertil skærpes det kriminalretlige ansvar for ansatte, der forsætligt eller groft uagtsomt har overtrådt reglerne.
 Det foreslås også, at der indføres en særlig arbejdsmiljøuddannelse for koordinatorer på bygge- og anlægsområdet, som vi har i Danmark.
 Herudover indeholder forslaget en klar hjemmel til, at Arbejdstilsynet kan opkræve gebyr for, at sikkerhedsrepræsentanter deltager i arbejdsmiljøuddannelsen, som i Grønland varetages af Arbejdstilsynet.
 Endelig præciseres det, at loven ikke længere omfatter offshorearbejde, fordi Grønlands Selvstyre har hjemtaget dette område i slutningen af 2009.
 Jeg kan her til slut oplyse, at både Det Grønlandske Arbejdsmiljøråd og Grønlands Selvstyre støtter lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
