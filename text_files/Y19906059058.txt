 Spørgsmål om, hvornår 14-dages fristen beregnes fra, når der er tale  

 om sygeplejerskeuddannelsen.
 Direktoratet finder, at fristen både kan regnes fra den dag, hvor alle  

 karakterer er givet og offentliggjort og al studieaktivitet ophørt, og fra  

 tidspunktet for udstedelse af eksamensbevis.
Danske Sygeplejerskers Arbejdsløshedskasse har med brev af 21. november  

 1989 anmodet direktoratet om at bekræfte, at 14-dages fristen ved  

 dimittendoptagelse kan regnes fra den dato, hvor Sundhedsstyrelsen udsteder  

 autorisationsbevis.
Direktoratet traf afgørelse herom den 28. februar 1989  

 vedrørende X, medlem nr. 040960-.
Kassen anfører i sit brev, at kassen i henhold til den nævnte afgørelse og  

 hidtidig administrativ praksis vil kunne optage nyuddannede efter to regler,  

 dels efter en »tidligste frist« på 14 dage regnet fra uddannelsens  

 afslutning, hvor der tidligst kan skaffes særskilt skriftligt bevis for, at  

 der er gennemført en erhvervsmæssig uddannelse til kassens faglige område,  

 dels en »seneste frist« på 14 dage, regnet fra det tidspunkt, hvor  

 medlemmet fra Sundhedsstyrelsen modtager sin autorisation.
Kassen anfører, at  

 mange sygeplejeskoler udsteder eksamensbevis nogle få dage efter uddannelsens  

 egentlige afslutning, og at nyuddannede sygeplejersker godt kan tiltræde  

 stillinger, uden at en arbejdsgiver vil kræve bevis for autorisation.  

 Baggrunden for kassens henvendelse er, at kassen, inden kassen modtog  

 direktoratets afgørelse, telefonisk modtog en meddelelse fra direktoratet om,  

 at afgørelsen ville komme til at danne grundlag for en praksisændring i  

 kassen.
Kassen har imidlertid endnu ikke ændret den hidtidige praksis med  

 hensyn til fristberegning, da kassen er i tvivl om, hvorvidt dette var  

 direktoratets mening.
Der kan være tale om en misforståelse beroende på  

 manglende oplysninger om udstedelse af eksamensbevis inden Sundhedsstyrelsens  

 autorisationsbevis.
Direktoratet skal bemærke, at direktoratet ved sin afgørelse i den nævnte  

 sag især lagde vægt på, at det fra kassens side tilsyneladende var anført, at  

 autorisationsbeviset og ikke eksamensbeviset var det væsentlige.
Kassen  

 bekræftede i øvrigt i telefonsamtale af 2. marts 1989, at man ikke kunne  

 virke som sygeplejerske uden autorisation.
For så vidt angår reglerne om dimittendoptagelse, vil der altid være to  

 tidspunkter, hvorfra 14-dages fristen kan regnes fra.
Således er uddannelsens  

 afslutning som hovedregel datoen for udstedelse af eksamensbevis eller  

 lignende.
Uddannelsen kan også betragtes som afsluttet den dag, hvor alle  

 karakterer er offentliggjort og al studieaktivitet ophørt, såfremt  

 uddannelsen er afsluttet med en skriftlig eller mundtlig eksamen.
 Den nyuddannede kan således vælge, om vedkommende vil søge om optagelse i  

 umiddelbar forbindelse med uddannelsens fysiske afslutning, eller når  

 eksamensbeviset udstedes.
 Direktoratet har efter kassens brev af 21. november 1989 konstateret, at  

 direktoratets afgørelse af 28. februar 1989 er truffet på et forkert  

 grundlag.
 Under hensyn til, at nyuddannede kan opnå ansættelse, selv om de endnu  

 ikke har modtaget autorisation fra Sundhedsstyrelsen, og til at udstedelse af  

 eksamensbevis tilsyneladende ikke er sekundær i forhold til udstedelse af  

 autorisationsbevis, finder direktoratet ikke grund til at opretholde en regel  

 om, at nyuddannede sygeplejersker kan regne 14-dages fristen fra tidspunktet  

 for Sundhedsstyrelsens udstedelse af autorisation.
 Direktoratet finder derfor, at 14-dages fristen i fremtiden må regnes fra  

 enten den dag, hvor alle karakterer er givet og offentliggjort og al  

 studieaktivitet ophørt, eller fra tidspunktet for udstedelse af  

 eksamensbevis.
 Kassen anmodes således om at se bort fra direktoratets afgørelse af 28.  

 februar 1989. Denne afgørelse gælder alene for så vidt angår medlemmet i den  

 konkrete sag.
 P.D.V.
 E.B.
