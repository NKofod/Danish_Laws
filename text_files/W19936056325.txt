Udtalt, at videooptagelser foretaget i ekspeditionslokalet i et  

 pengeinstitut ikke kunne antages at stride imod lovens § 3, stk. 1 På baggrund af omtale i dagspressen anmodede Registertilsynet et  

 pengeinstitut om en redegørelse for den videooptagelse og opbevaring af  

 optagelser, som fandt sted i en af pengeinstituttets afdelinger i forbindelse  

 med kunders anvendelse af bankens hævekortautomater.
 Pengeinstituttet anførte, at formålet med de daglige videooptagelser var  

 at varetage sikkerhedshensyn, idet videoovervågningen af hævekortautomaterne  

 havde en kriminalpræventiv funktion.
For så vidt angår disse automater var formålet med videoovervågningen at  

 afsløre misbrugere af hævekort, idet der hos PBS føres log over anvendelsen  

 af pengeinstitutternes hævekortautomater.
Af loggen fremgik kontonummer,  

 transaktionstype, automatidentifikation, eventuelle fejlindtastninger samt  

 tidspunktet for transaktionen.
I tilfælde af misbrug af hævekort eller forsøg  

 herpå var det derfor muligt at konstatere tidspunktet for transaktionen.
Det  

 var herefter via tidsangivelsen på videoen muligt at fremfinde billedet af  

 den person, der havde anvendt hævekortet.
 Såfremt pengeinstituttet fandt, at der ved anvendelse af  

 hævekortautomaterne var begået et kriminelt forhold, affotograferedes den del  

 af videooptagelsen, der refererede sig til den pågældende ekspedition ved  

 automaten, og billedet blev anvendt som dokumentation til brug for den  

 efterfølgende politianmeldelse.
 Registertilsynet udtalte, at man tidligere har antaget, at loven om  

 private registre også omfatter registre, hvor oplysningerne fremtræder på  

 anden måde end i skriftlig form, f.eks. således at de fremgår af fotografier.  

 I hvilket omfang en samling af fotos (videooptagelser) konkret ville være  

 omfattet af loven, afhang imidlertid af, hvorvidt registeret og de pågældende  

 oplysninger i øvrigt opfylder bestemmelserne i lovens § 1, herunder at der  

 var tale om personoplysninger.
 Efter lovens § 1, stk. 2, forstås ved personoplysninger oplysninger, som  

 kan henføres til bestemte personer, selv om det forudsætter kendskab til  

 personnummer, registreringsnummer eller lignende særlige identifikationer.
 Som anført var det muligt ved hjælp af loggens angivelse af tidspunktet  

 for hævekorttransaktionen samt kontonummeret at identificere den person, der  

 var optaget på video, såfremt det var kortindehaveren, der havde foretaget  

 transaktionen.
 Registertilsynet fandt på den baggrund, at videooptagelsen og opbevaringen  

 heraf i disse tilfælde udgjorde en registrering af en personoplysning, som  

 var omfattet af loven.
 I andre tilfælde var der ikke tale om en registrering af en  

 personoplysning efter lovens § 1, stk. 2, idet videooptagelsen ikke ved hjælp  

 af registeret eller andre tilgængelige identifikationsnøgler/-koder kunne  

 henføres til bestemte personer.
 Optagelser af personer, der foretog eller forsøgte at foretage  

 transaktioner i hævekortautomaten med en anden persons hævekort, var således  

 ikke en registrering omfattet af loven.
 For så vidt angår de videooptagelser, der var omfattet af loven, var det  

 Registertilsynets opfattelse, at disse skulle behandles efter lovens § 3,  

 stk. 1, dvs., at registreringen skal være et naturligt led i den normale  

 drift af en virksomhed af den pågældende art.
 Ved en anvendelse af den retlige standard i lovens § 3, stk. 1, måtte det  

 navnlig vurderes i det foreliggende tilfælde, hvorvidt videooptagelsen kunne  

 anses at tjene anerkendelsesværdige interesser.
 Ved en stillingtagen hertil måtte det tillægges betydelig vægt, at selve  

 videooptagelsen tillige direkte er reguleret i en særlig lov (lov nr. 278 af  

 9. juni 1982 om forbud mod privates TV-overvågning), og at denne ikke var i  

 strid hermed.
 Registertilsynet fandt på denne baggrund og efter en samlet vurdering, at  

 den omhandlede videooptagelse, i det omfang den udgjorde en registrering af  

 personoplysninger, ikke kunne antages at være i strid med lovens § 3, stk. 1.
 (*1) Registertilsynets Årsberetning 1993 side 88.
