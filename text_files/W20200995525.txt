Arbejdsmiljøklagenævnet fastholdt med en præcisering Arbejdstilsynets afgørelse med strakspåbud om at sikre, at de foranstaltninger for fællesområderne, som var aftalt med bygherren, blev iværksat og vedligeholdt, og at der blev ført effektivt tilsyn hermed på arbejdsstedet Resume Arbejdsmiljøklagenævnet vurderede, at aftalen om renholdelse af fællesområderne, som aftalt med bygherren i Plan for Sikkerhed og Sundhed, ikke var iværksat og vedligeholdt, og at der ikke var ført effektivt tilsyn hermed.
 Nævnet lagde vægt på, at virksomheden under tilsynsbesøget oplyste, at det ifølge Plan for Sikkerhed og Sundhed var virksomheden, der havde ansvaret for at sikre, at fællesområderne blev holdt rene.
Nævnet lagde endvidere vægt på, at Arbejdstilsynet konstaterede, at mere end 10 ansatte fra forskellige virksomheder arbejdede og færdedes på et facadestillads, hvor der lå betydelige mængder byggestøv på vandrette overflader.
Det var et arbejds- og fællesområde for virksomhederne.
 Afgørelsen er truffet af et enigt nævn.
Den konkrete afgørelse [Adressat udeladt] Afgørelse I har klaget over Arbejdstilsynets afgørelse af den 29. oktober 2019 om at sikre foranstaltninger på fællesområderne for alle ansatte.
 Arbejdsmiljøklagenævnet har nu afgjort sagen på møde den 28. april 2020.
 Resultatet er:
  Arbejdsmiljøklagenævnet fastholder med en præcisering Arbejdstilsynets afgørelse af 29. oktober 2019 med strakspåbud til jer om at sikre, at de foranstaltninger for fællesområderne, som er aftalt med bygherren, iværksættes og vedligeholdes, og at der bliver ført effektivt tilsyn hermed på arbejdsstedet [adresse udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at aftalen om renholdelse af fællesområderne, som aftalt med bygherren i Plan for Sikkerhed og Sundhed, ikke var iværksat og vedligeholdt, og at der ikke var ført effektivt tilsyn hermed.
Hvad er afgørende for resultatet Nævnet lægger vægt på, at I under tilsynsbesøget oplyste, at det ifølge Plan for Sikkerhed og Sundhed var [navn udeladt], der havde ansvaret for at sikre, at fællesområderne blev holdt rene.
Nævnet lægger endvidere vægt på, at Arbejdstilsynet konstaterede, at mere end 10 ansatte fra forskellige virksomheder arbejdede og færdedes på et facadestillads, hvor der lå betydelige mængder byggestøv på vandrette overflader.
Det var et arbejds- og fællesområde for virksomhederne.
Nævnet er opmærksom på, at I har anført, at det ikke udelukkende er jer, der har ansvaret for renholdelsen af byggepladsen.
Efter PSS´en har de enkelte entreprenører selv et ansvar.
I anfører, at det er rigtigt, at I efter PSS har ansvaret for, at der er ryddeligt på stilladset, herunder at der er fjernet byggestøv mm.
I har forsøgt alle muligheder for at leve op til dette ansvar.
I har påpeget over for bygherre og entreprenør, at forholdene skulle bringes i orden og ved byggemøder oplyst, at der var opsat containere, og at affaldet skulle fjernes.
 Det følger af reglerne, at I som arbejdsgiver på byggepladsen skal sørge for, at de foranstaltninger for fællesområderne, som er aftalt med bygherre eller andre arbejdsgivere, iværksættes og vedligeholdes samt sørge for at føre et effektivt tilsyn hermed.
 Det kan ikke føre til et andet resultat, at også andre arbejdsgivere efter reglerne er forpligtede til at sørge for at iværksætte og vedligeholde foranstaltninger, som de  ifølge aftale i Plan for Sikkerhed og Sundhed (PSS)  er ansvarlige for.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det følger af reglerne om bygge- og anlægsarbejde, at den enkelte arbejdsgiver på byggepladsen skal sørge for, at de foranstaltninger for fællesområderne, som er aftalt med bygherren eller de andre arbejdsgivere, jf. bekendtgørelse om bygherrens pligter, iværksættes og vedligeholdes, samt føre et effektivt tilsyn hermed.
Det følger af reglerne om arbejdets udførelse, at unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 375 af 31. marts 2020 Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 375 af 31. marts 2020  § 6, stk. 1, i Arbejdstilsynets bekendtgørelse nr. 1516 af 16. december 2010 om bygge- og anlægsarbejde Om bygge- og anlægsarbejde  § 16, i Arbejdstilsynets bekendtgørelse nr. 1234 af 29. oktober 2018 om arbejdets udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi til [Adressat udeladt] [Adressat udeladt] Lovuddrag Lov om arbejdsmiljø, jf.
Beskæftigelsesministeriets lovbekendtgørelse nr. 375 af 31. marts 2020 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1516 af 16. december 2010 om bygge- og anlægsarbejde Kapitel 2 Planlægning og samarbejde § 6. Den enkelte arbejdsgiver på byggepladsen skal sørge for, at de foranstaltninger for fællesområderne, som er aftalt med bygherren eller de andre arbejdsgivere, jf. bekendtgørelse om bygherrens pligter, iværksættes og vedligeholdes, samt føre et effektivt tilsyn hermed.
Arbejdstilsynets bekendtgørelse nr. 1234 af 29. oktober 2018 om arbejdets udførelse Kapitel 3 Arbejdets udførelse Særlige krav § 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
