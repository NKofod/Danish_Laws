Vejledning til læger om gratis influenzavaccination Denne vejledning er udarbejdet i henhold til Bekendtgørelse om gratis influenzavaccination til visse persongrupper BEK 962 af 27/08/2014, fra Ministeriet for Sundhed og Forebyggelse.
I bekendtgørelsen er anført de persongrupper, der har ret til gratis vaccination, og der redegøres for honorering mv.
Alle, der tilhører en af de definerede risikogrupper i bekendtgørelsen, har ret til gratis vaccination.
Med vejledningen ønsker Sundhedsstyrelsen at uddybe, hvilke personer med kronisk sygdom, der i særlig grad har behov for vaccination.
For børn kan yderligere henvises til Dansk Pædiatrisk Selskabs retningslinjer for influenzavaccination af risikobørn.
WHO anbefaler, at minimum 75 % i risikogrupperne bliver vaccineret.
En anbefaling som Sundhedsstyrelsen støtter.
Desværre falder vaccinationsdækningen i Danmark blandt ældre.
Mens vaccinationsdækningen blandt ældre danskere (65 år eller derover) i 2008 var 54 %, var den i 2013 kun 47 %.
 Det skal understreges, at Sundhedsstyrelsen anbefaler vaccination af så mange som muligt i risikogrupperne.
1. Persongrupper, der tilbydes gratis influenzavaccination Af tabellen på næste side fremgår de risikogrupper der tilbydes gratis vaccination, samt Sundhedsstyrelsens supplerende bemærkninger hertil.
2. Indberetning af bivirkninger og skader Bivirkninger Af § 4 i bekendtgørelse nr. 381 af 09/04/2014 om indberetning af bivirkninger ved lægemidler mm fremgår, at læger har pligt til at foretage indberetning af formodede bivirkninger til Sundhedsstyrelsen vedrørende patienter, de har i behandling.
Idet influenzavaccinationen har været markedsført længere end 2 år, omfatter indberetningspligten alle alvorlige eller uventede bivirkninger, som lægerne får formodning om hos patienter, de har vaccineret.
Indberetningspligten omfatter således også uventede bivirkninger, der ikke er alvorlige.
Alvorlige bivirkninger skal indberettes til Sundhedsstyrelsen senest 15 dage efter, at lægen har fået formodning herom.
Patienter og pårørende samt andre sundhedspersoner end læger kan indberette bivirkninger til Sundhedsstyrelsen.
Skader Af § 45 i lovbekendtgørelse nr. 1113 af 7. november 2011, om klage- og erstatningsadgang inden for sundhedsvæsenet fremgår, at det påhviler enhver autoriseret sundhedsperson, som i sin virksomhed bliver bekendt med skader, som må antages at kunne give ret til erstatning, at informere skadelidte herom samt i fornødent omfang at bistå med anmeldelse til Patientforsikringsforeningen.
3. Ikrafttræden Denne vejledning træder i kraft den 1. oktober 2014 og har virkning for vaccinationer foretaget inden udgangen af 2014, dog for gravide og immunsupprimerede inden 28. februar 2015.
Nedenstående tabel viser de risikogrupper, der tilbydes gratis vaccination.
Af venstre kolonne fremgår ordlyden i bekendtgørelsen, i højre kolonne Sundhedsstyrelsens supplerende bemærkninger.
