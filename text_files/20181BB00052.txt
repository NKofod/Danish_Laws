Fremsat den 28. november 2018 af Søren Søndergaard (EL), Eva Flyvholm (EL), Rune Lund (EL), Rasmus Vestergaard Madsen (EL) og Finn Sørensen (EL) Forslag til folketingsbeslutning om en folkeafstemning om dansk tilslutning til bankunionen Folketinget pålægger den nuværende regering og opfordrer en kommende regering til at afholde en vejledende folkeafstemning om Danmarks tilslutning til bankunionen forud for Folketingets stillingtagen til en eventuel dansk tilslutning til bankunionen.
Bemærkninger til forslaget Beslutningen om, hvorvidt Danmark skal tilslutte sig EUs bankunion, kan få enorme nationale og økonomiske konsekvenser for Danmark og stor indflydelse på tilsynet og reguleringen af de største danske banker.
Dette gælder, uanset om Danmark beslutter sig for at tilslutte sig bankunionen eller forblive udenfor.
Direktør i Nationalbanken, Lars Rohde, har udtalt, at bankunionen »vil være af stor betydning for Danmark, uanset om vi vælger at deltage eller ej« (»Rohde: Bankunionen vil få stor betydning for Danmark«, Finanswatch, den 3. april 2014). Professor ved CBS Jesper Rangvid har også udtalt, at Danmarks tilslutning til EUs bankunion er af stor betydning.
Han har således udtalt: »Det er nok den vigtigste beslutning, siden vi skulle beslutte, om vi ville deltage i euroen.« (»Professor: Bankunion sender enorm magt ud af Danmark«, www.finans.dk, den 18. september 2014).
Dette beslutningsforslag skal ses i lyset af det beslutningsforslag, som Folketinget behandlede i maj 2018 om afholdelse af en folkeafstemning om Danmarks eventuelle tilslutning til bankunionen (beslutningsforslag nr.
B 130, folketingsåret 2017-18). Der var i den forbindelse ikke flertal for forslaget i Folketinget, idet alene Dansk Folkeparti og Enhedslisten stemte for forslaget.
Under Folketingets folkehøring den 4. november 2018 gjorde Mette Frederiksen, formand for Socialdemokratiet, det imidlertid klart, at Socialdemokratiet har skiftet holdning og nu støtter en folkeafstemning om eventuel tilslutning til bankunionen.
Dermed tegner der sig et flertal i Folketinget for en sådan folkeafstemning.
 Med dette beslutningsforslag ønsker stillerne således at sikre, at der forud for en eventuel dansk tilslutning til EUs bankunion finder en folkeafstemning sted, hvor befolkningen får indflydelse på beslutningen.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en folkeafstemning om dansk tilslutning til bankunionen.
(Beslutningsforslag nr.
B 52) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
