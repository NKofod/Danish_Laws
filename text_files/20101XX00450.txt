Skriftlig fremsættelse (27. januar 2011) Socialministeren (Benedikte Kiær) Herved tillader jeg mig for Folketinget at fremsætte:
Lov om ændring af dagtilbudsloven, lov om en børne- og ungeydelse og lov om friskoler og private grundskoler m.v. (Obligatorisk dagtilbud til tosprogede børn omkring 3 år og standsning af børneydelsen ved forældres manglende overholdelse af sprogvurderings- og sprogstimuleringspligten m.v.) (Lovforslag nr.
L 125) Der stilles forslag om, at tosprogede børn omkring 3 år, hvor en sprogvurdering viser, at barnet har behov for sprogstimulering, og hvor den ene eller begge af barnets forældre ikke er i beskæftigelse, skal have et sprogstimuleringstilbud i form af et dagtilbud 30 timer om ugen.
Formålet med forslaget er, at tosprogede børn, der ikke går i dagtilbud, og som går hjemme hos en eller begge forældre, som ikke er i beskæftigelse, får mulighed for at udvikle de nødvendige dansksproglige kompetencer inden, de begynder i skole, da et godt skoleforløb er fundamentet for, at børnene senere kan få en uddannelse og et arbejde.
 Det foreslås, at kommunalbestyrelsen skal give forældre med børn, der optages i et sprogstimuleringstilbud i form af et dagtilbud 30 timer om ugen, et tilskud, så forældrenes egenbetaling bortfalder.
Det foreslås endvidere, at forældre har pligt til at lade deres barn deltage i en sprogvurdering og eventuel sprogstimulering, hvis barnet har behov herfor.
Det foreslås endvidere, at kommunalbestyrelsen skal standse udbetalingen af børneydelsen til alle forældre, der ikke lever op til deres pligt til at lade deres barn deltage i en sprogvurdering og eventuel sprogstimulering, hvis barnet har behov herfor.
Forældre til børn, der skal modtage sprogstimulering, kan selv varetage sprogstimuleringen af deres barn.
Det er i den forbindelse et krav, at sprogstimuleringen står mål med den sprogstimulering, som kommunalbestyrelsen tilbyder.
 Forslaget udmønter finanslovsaftalen, som regeringen, Dansk Folkeparti og Kristendemokraterne indgik den 8. november 2010.
 Endelig foreslås det, at friskolelovens regler om sprogstimulering til tosprogede børn ophæves, da dagtilbuddene fremover som udgangspunkt skal være rammen for sprogstimuleringsindsatsen.
 Det foreslås, at lovforslaget træder i kraft den 1. juli 2011, dog træder sanktionsbestemmelsen, hvorefter kommunalbestyrelsen skal standse udbetalingen af børneydelsen til forældre, der ikke lever op til deres pligt, i kraft den 1. januar 2012. Ophævelsen af reglerne i friskoleloven om sprogstimulering træder i kraft den 1. august 2011.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
