(beskatning af lønindkomst erhvervet i  

 udlandet) Ved lov nr. 245 af 9. juni 1982 om ændring af ligningsloven er der  

 gennemført væsentlige ændringer af reglerne i ligningslovens § 33A om  

 beskatning af lønindkomst erhvervet i udlandet.
Endvidere er der i bekendtgørelse nr. 533. af 2. september 1982 om  

 beskatning af lønindkomst erhvervet i udlandet givet regler om henstand med  

 skattebetalingen i tilfælde, der er omfattet af ligningslovens § 33A.
Den  

 ændrede bestemmelse i ligningsloven samt bekendtgørelsen er optrykt som bilag  

 til dette cirkulære.
 Cirkulæret og bekendtgørelsen afløser henholdsvis cirkulære nr. 93 af 29.  

 april 1976 samt bekendtgørelse nr. 42 af 5. februar 1976.
1. Fritagelsesreglen i § 33A omfatter alle, der er  

 fuldt skattepligtige efter kildeskattelovens § 1, og lovreglen medfører ingen  

 ændringer i de gældende regler om subjektiv skattepligt.
Indkomst, der er  

 omfattet af fritagelsesreglen, skal på sædvanlig måde medtages ved opgørelsen  

 af den skattepligtige indkomst.
2. Fritagelsesreglen gælder for lønindkomst ved  

 personligt arbejde i tjenesteforhold under ophold uden for riget, det vil  

 sige uden for Danmark, Færøerne og Grønland.
Ved lønindkomst forstås den  

 kontante løn incl. tantieme, gratiale og godskrivning på konto m.v. med  

 tillæg af eventuelle i anledning af udlandsarbejdet modtagne løntillæg og den  

 i forbindelse med udlandsarbejdet optjente feriegodtgørelse, i det omfang  

 denne efter almindelige regler medregnes i den skattepligtige indkomst i  

 indkomståret.
Lønindkomsten omfatter herudover værdien af skattepligtige  

 naturalydelser i forbindelse med udførelsen af det pågældende arbejde i  

 udlandet, som f.eks. fri kørsel, bolig, telefon, beklædning m.v.
 Det er uden betydning, om lønnen udbetales af en dansk eller af en  

 udenlandsk arbejdsgiver.
Som anført er det en betingelse for skattefritagelsen, at lønindkomsten er  

 erhvervet under ophold uden for riget.
Hvis der således erhverves lønindtægt  

 for arbejde udført i Danmark, anses udlandsopholdet for afbrudt, og reglen i  

 § 33A vil ikke kunne påberåbes, selv om arbejdet i Danmark har været af  

 kortvarig karakter.
Tilsvarende gælder, såfremt der under ophold i Danmark  

 oppebæres arbejdsløshedsunderstøttelse.
Såfremt der under opholdet i Danmark oppebæres løn under sygdom (herunder  

 sygedagpenge) eller løn i forbindelse med deltagelse i et kursus, der har  

 direkte forbindelse med det arbejde, der udføres i udlandet, vil  

 udlandsopholdet imidlertid ikke kunne anses for afbrudt.
Den godtgørelse, der  

 erhverves i forbindelse med sygdom eller kursusdeltagelse, kan dog ikke anses  

 som lønindkomst, erhvervet ved ophold uden for riget, og den berettiger  

 derfor ikke til nedslag efter § 33A.
3. Lønindkomsten skal være erhvervet i forbindelse med  

 ophold uden for Danmark, Færøerne og Grønland i mindst 6 måneder. 6  

 måneders-perioden kan påbegyndes på et hvilket som helst tidspunkt inden for  

 et indkomstår.
Opholdets varighed skal kunne dokumenteres ved f.eks.  

 arbejdskontrakt, folkeregisteroplysninger eller på anden efter  

 ligningsmyndighedernes skøn betryggende måde.
Ophold i flere lande, der kun  

 afbrydes af ferie eller lignende af en sammenlagt varighed på højst 42 dage i  

 Danmark, gælder som en samlet opholdsperiode.
Fritagelse tilkommer  

 lønmodtagere, der er antaget til eller udstationeret til beskæftigelse i  

 udlandet.
Lønmodtagere, der er beskæftiget ved et arbejdssted inden for riget  

 og i medfør af denne ansættelse foretager rejser i udlandet, f.eks. handels-  

 og forretningsrejsende, tilsynsførende, eksportchauffører og lignende, er  

 ikke omfattet af § 33A.
 4. Opholdsperioden uden for riget kan afbrydes af  

 ferie eller lignende af en sammenlagt varighed på højst 42 dage, uden at  

 retten til nedslag fortabes.
Ordene "ferie eller lignende" indbefatter ethvert ophold inden  

 for riget, uanset årsagen til dette.
Et ufrivilligt ophold inden for riget,  

 udover 42 dage inden for et halvt år, f.eks. nødvendiggjort af sygdom,  

 bevirker således, at retten til at påberåbe sig nedslagsreglen fortabes.
Det tidsrum på 42 dage inden for 6 måneder, i hvilket ophold inden for  

 riget kan ske uden fortabelse af retten til skattefritagelse, svarer til 7  

 dage om måneden.
Et udlandsophold, der strækker sig udover 6 måneder,  

 medfører, at den tilladte opholdsperiode i Danmark forlænges.
Eksempelvis vil  

 et udlandsophold på 11 måneder berettige til ferie eller lignende i Danmark  

 af en varighed af 77 dage.
 Ferie eller lignende, afholdt i Danmark som afslutning på et  

 udlandsophold, vil ikke kunne medregnes til 6 måneders-perioden.
5. Den udenlandske lønindtægt indgår i den samlede  

 indkomst på normal vis, og den skattepligtige indkomst opgøres efter de i  

 øvrigt gældende regler.
Nedslaget udgør den del af den samlede skat, der  

 herefter falder på den udenlandske indkomst.
Beregningsmetoden er den samme  

 som ved den såkaldte "ny eksemption"-metode.
Ved  

 nedslagsberegningen henføres de ligningsmæssige fradrag, der har direkte  

 tilknytning til erhvervelsen af den udenlandske indkomst, til denne.
 For lønindkomst, der er omfattet af § 33A, stk. 1, kan der ikke gives  

 credit-nedslag efter ligningslovens § 33. Hvis der skal gives nedslag for  

 andre indkomstarter samtidig med nedslag efter § 33A, stk. 1, foretages  

 beregningerne med udgangspunkt i den skattepligtige indkomst og den dertil  

 svarende danske skat.
Såfremt lønindkomsten er omfattet af en dobbeltbeskatningsaftale, vil  

 reglen i § 33A, stk. 1, og lempelsesreglerne ifølge dobbeltbeskatningsaftalen  

 ikke kunne anvendes samtidig på denne lønindkomst.
I disse tilfælde finder  

 alene reglen i § 33A anvendelse.
6. Ligningslovens § 33A, stk. 1, gælder ikke for  

 lønindkomst ved tjeneste uden for riget for den danske stat eller anden dansk  

 offentlig myndighed.
Denne undtagelsesregel omfatter således en videre kreds  

 end den kreds af udsendte personer, der er omfattet af kildeskattelovens § 1,  

 nr. 5.
7. Nedslagsreglen gælder heller ikke for lønindkomst  

 ved tjeneste om bord på skibe - herunder skibe, der ligger ved land under  

 bygning, reparation eller midlertidig oplægning - eller luftfartøjer.
Dette  

 gælder, hvad enten skibene eller luftfartøjerne er indregistrerede i Danmark  

 eller i udlandet.
 I modsætning til den tidligere bestemmelse kan nedslagsreglen således ikke  

 finde anvendelse på lønindkomst ved tjeneste om bord på skibe, der er  

 registreret i udlandet eller om bord på luftfartøjer, uanset hvor disse er  

 registreret.
 8. Endelig gælder nedslagsreglen ikke for lønindkomst  

 ved tjeneste om bord på fartøjer og installationer, der anvendes i  

 tilknytning til efterforskning og udnyttelse af kulbrinteforekomster, det vil  

 sige forekomster af olie, gas eller kondensat.
 Undtagelsesreglen gælder såvel skibe og luftfartøjer, der anvendes ved  

 supply-virksomhed, som bugserbåde, hotelfartøjer og andre fartøjer og  

 installationer, herunder borerigge, som anvendes i lignende øjemed i  

 forbindelse med sådan virksomhed.
 Undtagelsesbestemmelsen omfatter ikke installationer på land.
9. Nedslagsreglen gælder ikke, i det omfang en  

 dobbeltbeskatningsaftale har tillagt Danmark beskatningsretten til den  

 pågældende lønindkomst.
Dette vil f.eks. kunne være tilfældet, hvor et  

 udlandsophold påbegyndes eller afsluttes med en opholdsperiode, der er  

 kortere end 183 dage inden for et kalenderår eller ved anvendelsen af den  

 såkaldte "professor-regel", som findes i en række  

 dobbeltbeskatningsaftaler.
Reglen i § 33A, stk. 3, har ingen betydning for  

 beregningen af tidsfristen i § 33A, stk. 1.
 Eksempel:
En skatteyder udrejser den 1. september 1982 til et land, med hvilket  

 Danmark har en dobbeltbeskatningsaftale, der indeholder den sædvanlige 183  

 dages-regel.
Hjemrejse finder sted den 1. august 1983. Under opholdet  

 erhverver den pågældende lønindkomst, der udbetales af en dansk arbejdsgiver,  

 der ikke har fast driftssted i det andet land.
Opholdet uden for riget har  

 strakt sig over mere end 6 måneder, således at nedslagsreglen i § 33A, stk.  

 1, for så vidt kan finde anvendelse.
Danmark har imidlertid ifølge 183  

 dages-reglen beskatningsretten til den lønindkomst, der erhverves i perioden  

 1. september - 31. december 1982 (under 183 dage inden for et kalenderår),  

 medens det andet land har beskatningsretten til lønindkomsten for den øvrige  

 periode (mere end 183 dage inden for et kalenderår). Efter § 33A kan der  

 herefter ikke gives nedslag vedrørende den lønindkomst, der er erhvervet i  

 1982, medens nedslagsreglen finder anvendelse på den lønindkomst, der er  

 erhvervet i 1983.
10. Ved bekendtgørelse nr. 533 af 2. september 1982 om  

 beskatning af lønindkomst erhvervet i udlandet, er der tilvejebragt hjemmel  

 til at indrømme henstand med skattebetalingen i de tilfælde, hvor  

 nedslagsreglen finder anvendelse.
Det er en betingelse for at indrømme  

 henstand, at det - f.eks. på grundlag af bestemmelserne i en arbejdskontrakt  

 - må anses for godtgjort, at et ophold uden for riget vil strække sig over  

 mindst 6 måneder.
Henstandsreglen skal i øvrigt praktiseres efter samme  

 principper som hidtil.
Henstand meddeles af den kommune, der er berettiget til at ændre  

 forskudsregistreringen.
Kommunens afgørelse kan - bortset fra Københavns og  

 Frederiksberg kommuner - indbringes for vedkommende amtsskatteinspektorat.  

 Skattedepartementet har den endelige administrative afgørelse i sager om  

 henstand efter bekendtgørelsen.
 11. Loven har virkning fra den 13. juni 1982.
 Af hensyn til de lønmodtagere, som har påbegyndt et arbejde i udlandet før  

 denne lovs ikrafttræden i tillid til, at lempelsesreglerne i den tidligere §  

 33A fandt anvendelse, er der i lovens § 3, stk. 2, fastsat den  

 overgangsregel, at de tidligere regler fortsat kan finde anvendelse for de  

 pågældendes løbende kontraktsperiode, dog højst for en periode af 12 måneder  

 fra og med den 13. juni 1982.
