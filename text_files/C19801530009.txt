(Til landets læger m.fl.) Ved cirkulære af 15. juni 1980 om lægers ordination af  

 afhængighedsskabende (euforiserende) lægemidler, som trådte i kraft den 1.  

 juli 1980, pålagde sundhedsstyrelsen i medfør af lægelovens § 11 enhver læge,  

 herunder den for en sygehusafdeling eller anden behandlingsinstitution  

 ansvarlige overlæge/læge, der iværksætter metadonordination til en patient,  

 omgående at afgive indberetning herom til  

 embedslægeinstitutionen/embedslægen/stadslægen og sundhedssstyrelsen ved  

 anvendelse af anmeldelsesblanketten, formular nr. 4106.
 Sundhedsstyrelsen har af hensyn til den nødvendige kontrol fundet det  

 nødvendigt at udvide indberetningspligten og pålægger herved i medfør af  

 lægelovens § 11 enhver læge, som foran anført, at foretage tilsvarende  

 anmeldelse(r) på formular 4106 for hver patient en gang om måneden, så længe  

 metadonordination til den pågældende foregår.
 Anmeldelsen vedrørende den pågældende måned skal afsendes senest den  

 første hverdag i næstkommende måned.
 Samtlige relevante felter i anmeldelsesformularen skal udfyldes og  

 oplysninger i form af henvisning til tidligere indberetningers indhold anses  

 ikke for fyldestgørende.
 Det indskærpes, at formularen forudsætter, at lægens navn,  

 konsultationsadresse/sygehusafdeling/behandlingsinstitution angives ved brug  

 af stempel, og at formularen skal udfyldes ved anvendelse af maskinskrift  

 eller blokbogstaver.
Opmærksomheden henledes på, at indberetningspligten i medfør af  

 sundhedsstyrelsens fornævnte cirkulære af 15. juni 1980 vedrører ordination  

 af metadon til stofmisbrugere og således ikke til patienter, der ikke kan  

 betragtes som sådanne, f.eks. cancer-patienter.
Det samme gælder følgelig  

 indberetning i medfør af nærværende cirkulære.
 Cirkulæret træder i kraft straks.
