Fremsat den 21. april 2020 af klima-, energi- og forsyningsministeren (Dan Jørgensen) Forslag til Lov om ændring af lov om fremme af vedvarende energi og lov om naturgasforsyning (Bemyndigelse til midlertidig fravigelse af frister og andre betingelser som følge af covid-19) § 1 I lov om fremme af vedvarende energi, jf. lovbekendtgørelse nr. 125 af 7. februar 2020, som ændret senest ved § 1 i lov nr. 1566 af 27. december 2019, foretages følgende ændring:
 1. Efter kapitel 6 a indsættes:
»Kapitel 6 b Midlertidig fravigelse af frister og betingelser som følge af covid-19 § 56 b.
Klima-, energi- og forsyningsministeren kan fastsætte regler og træffe beslutning om fravigelse af frister og andre betingelser, som påhviler borgere og virksomheder i henhold til denne lov eller regler udstedt i medfør heraf, når det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende borgere eller virksomheder at opfylde disse frister eller betingelser.« § 2 I lov om naturgasforsyning, jf. lovbekendtgørelse nr. 126 af 6. februar 2020, som ændret ved § 2 i lov nr. 466 af 18. maj 2011, foretages følgende ændring:
 1. Efter kapitel 6 a indsættes:
»Kapitel 6 b Midlertidig fravigelse af frister og betingelser som følge af covid-19 § 35 j.
Klima-, energi- og forsyningsministeren kan fastsætte regler og træffe beslutning om fravigelse af frister og andre betingelser, som påhviler virksomheder i henhold til denne lov eller regler udstedt i medfør heraf, og som har betydning for retten til at opnå pristillæg for opgraderet biogas, som leveres til et sammenkoblet system, og for renset biogas, der leveres til et bygasnet, jf. §§ 35 d-i, når det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende virksomheder at opfylde disse frister eller betingelser.« § 3 Stk. 1. Loven træder i kraft ved bekendtgørelsen i Lovtidende.
 Stk. 2. Lovforslaget kan stadfæstes straks efter dets vedtagelse.
 Stk. 3. Kapitel 6 b i lov om fremme af vedvarende energi, som affattet ved denne lovs § 1, nr. 1, og kapitel 6 b i lov om naturgasforsyning, som affattet ved denne lovs § 2, nr. 1, ophæves den 1. marts 2021.
 Stk. 4. Klima-, energi- og forsyningsministeren kan i forbindelse med ophævelsen af kapitel 6 b i lov om fremme af vedvarende energi, som affattet ved denne lovs § 1, nr. 1, og af kapitel 6 b i lov om naturgasforsyning, som affattet ved denne lovs § 2, nr. 1, jf. stk. 3, fastsætte overgangsregler om håndtering af genindtrædelsen af frister og andre betingelser, der efter regler fastsat i medfør af kapitel 6 b i lov om fremme af vedvarende energi og kapitel 6 b i lov om naturgasforsyning har været fraveget.
Bemærkninger til lovforslaget 1. Indledning Lovforslaget har til formål at tage højde for den ekstraordinære situation, som udbruddet af covid-19-epidemien har bragt med sig, og hvor bl.a. en række borgere og virksomheder, der er aktører på området for fremme af vedvarende energi, kan komme i klemme i forhold til opfyldelse af visse frister og betingelser, som kan være afgørende for deres virksomhed eller privatøkonomi.
Det er Klima-, Energi- og Forsyningsministeriets vurdering, at der bl.a. er akut behov for at fastsætte en generel og ubetinget fristforlængelse for alle virksomheder, der er omfattet af en frist den 1. maj 2020 for indgivelse af fyldestgørende ansøgning om tilsagn eller fornyet tilsagn om støtte til anvendelse af biogas.
Ansøgningsfristen den 1. maj 2020 fremgår af lov om fremme af vedvarende energi, jf. lovbekendtgørelse nr. 125 af 7. februar 2020 (herefter benævnt VE-loven) for fire af støtteordningerne og af lov om naturgasforsyning, jf. lovbekendtgørelse nr. 126 af 6. februar 2020, for én af støtteordningerne.
 Det er endvidere ministeriets vurdering, at der ligeledes er behov for snarest at fastsætte en generel og ubetinget fristforlængelse for ejere af husstandsvindmøller, der har fået tilsagn om støtte i 2018, da 2 års-fristen for nettilslutning i overensstemmelse med VE-lovens regler i disse tilfælde falder i perioden til og med den 11. juli 2020.
 I begge tilfælde vil udskydelsen af fristen være afgørende for, at de pågældende borgere og virksomheder kan modtage støtte efter de pågældende ordninger.
 Det er endelig ministeriets vurdering, at der bl.a. er behov for på baggrund af forsamlingsforbuddet iværksat af sundheds- og ældreministeren og hensynet til særlige risikogrupper at kunne fastsætte en generel og ubetinget fristforlængelse for opstillere af landvindmøller, der i henhold til 4-ugers frister i VE-loven, hvoraf den første falder ultimo april, er forpligtet til at afholde et offentligt orienteringsmøde, med henblik på at redegøre for opstillingens konsekvenser for de omkringliggende beboelsesejendomme og bl.a. oplyse om værditabsordningen knyttet til opstilling af vindmøller.
 Den situation, som mange virksomheder og borgere står i på grund af covid-19, er ikke nødvendigvis direkte forårsaget af foranstaltninger iværksat af sundheds- og ældreministeren i medfør af lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og § 1 i lov nr. 359 af 4. april 2020 (herefter benævnt epidemiloven), men kan have en mere kompleks, diffus og indirekte karakter, herunder for virksomheder, der må koncentrere sig om deres overlevelse eller udfordres af andre tvingende omstændigheder som følge af covid-19-epidemien.
 For en del aktører også på energiområdet, herunder de ovenfor nævnte, der står over for nært forestående frister, vil det derfor være direkte eller indirekte konsekvenser af covid-19-epidemien, som vil kunne medføre, at det er umuligt eller uforholdsmæssig vanskeligt for dem på fyldestgørende vis at opfylde frister og betingelser, som er afgørende for deres private økonomi eller for deres fortsatte virksomhed, herunder eksempelvis ret til modtagelse af støtte.
Der er efter gældende ret ikke mulighed for at fravige ovennævnte tidsfrister som følge af den situation, der er skabt af covid-19-epidemien.
Da regler om fravigelser fra pligter alene kan udstedes i medfør af epidemiloven, såfremt den manglende opfyldelse af pligterne skyldes foranstaltninger iværksat i medfør af samme lov, vil det herunder ikke være muligt i tilstrækkelig grad at udstede regler herom med hjemmel i epidemiloven.
Med lovforslaget foreslås det derfor, at klima-, energi- og forsyningsministeren bemyndiges til at fastsætte regler og til at træffe beslutning om fravigelse af frister og andre betingelser, som påhviler borgere og virksomheder i henhold til en række ordninger reguleret i VE-loven, samt til en støtteordning vedrørende opgraderet biogas til naturgasforsyningsnettet og renset biogas til bygasnet reguleret i kapitel 6 a i lov om naturgasforsyning.
Den foreslåede bemyndigelse vil være betinget af, at det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende borgere og virksomheder at opfylde disse frister eller betingelser.
 Den foreslåede bemyndigelse til klima-, energi- og forsyningsministeren vil blive delegeret til Energistyrelsen i medfør af § 3, stk. 1, og § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser.
 Det forventes, at bemyndigelsen bl.a. vil blive udmøntet ved en bekendtgørelse, der træder i kraft samtidig med dette lovforslag.
Der vil ved denne bekendtgørelse dels blive fastsat en bestemmelse, der udskyder ansøgningsfristen den 1. maj 2020 i VE-loven og i lov om naturgasforsyning for, hvornår indgivelse af ansøgninger om tilsagn eller fornyet tilsagn om støtte til anvendelse af biogas senest skal ske.
Fristen forventes udskudt til den 1. juli 2020. Dels vil der i bekendtgørelsen blive fastsat en bestemmelse om udskydelse af fristen for nettilslutning af husstandsvindmøller, der i overensstemmelse med gældende regler i VE-loven falder i perioden til og med den 11. juli 2020. Frister, der falder i denne periode, forventes udskudt til den 1. oktober 2020. Dels vil der i bekendtgørelsen blive fastsat en bestemmelse om udskydelsen af frister for offentlige orienteringsmøder for opstilling af landvindmøller, der falder inden for perioden med forsamlingsforbud iværksat af sundheds- og ældreministeren, til foreløbig den 1. oktober 2020.
 En udskydelse af fristerne vil ikke ændre på de materielle betingelser og dermed antallet af potentielt støtteberettigede og støttevolumen, da støtte efter de pågældende ordninger forudsætter opfyldelse af grundlæggende, materielle betingelser indtrådt den 1. januar 2020 eller tidligere.
 Den foreslåede bemyndigelse forventes ligeledes udnyttet, hvis der på andre områder inden for VE-loven og kapitel 6 a i lov om naturgasforsyning opstår akut behov for at fastsætte regler om midlertidig fravigelse af krav til virksomheder og borgere som følge af den situation, som covid-19-epidemien har bragt med sig.
 Længden af generelle fristforlængelser vil som udgangspunkt blive fastsat under hensyntagen til det nødvendige behov for fleksibilitet over for de berørte virksomheder og borgere i lyset af covid-19-situationen i Danmark.
 Der kan eventuelt blive tale om en efterfølgende forlængelse af de generelt udskudte frister afhængig af udviklingen i situationen som følge af covid-19-epidemien.
 Er en generel og ubetinget fravigelse af frister eller andre betingelser som følge af covid-19-epidemien alene relevant for en afgrænset gruppe af identificerbare borgere eller virksomheder, vil ministeren i medfør af den foreslåede bemyndigelse både kunne benytte den foreslåede bemyndigelse til fastsættelse af regler herom ved bekendtgørelse og til at træffe beslutning herom, der meddeles de pågældende borgere eller virksomheder.
I den situation, hvor der ikke er - eller ikke længere er - grundlag for en generel fristudskydelse som følge af covid-19-situationen i Danmark, kan det ikke udelukkes, at der i konkrete tilfælde fortsat kan være individuelle omstændigheder, der som en konsekvens af covid-19-epidemien gør det umuligt eller uforholdsmæssigt vanskeligt for en borger eller virksomhed at opfylde en på det tidspunkt gældende frist eller anden betingelse på området for vedvarende energi.
Eksempelvis, hvis rettidig levering af en komponent til en vindmølle, eventuelt fra et andet land, ikke er sket eller har været forsinket som følge af covid-19-epidemien, og leveringen er en forudsætning for den efterfølgende færdiggørelse og rettidige nettilslutning af vindmøllen.
 I disse konkrete tilfælde vil ministeren ligeledes kunne benytte den foreslåede bemyndigelse til på konkret og individuelt grundlag at træffe beslutning om yderligere fravigelse af frister og betingelser.
 Da lovændringen er et midlertidigt initiativ som følge af den ekstraordinære situation forårsaget af covid-19-epidemien, indeholder lovforslaget en såkaldt solnedgangsklausul, der indebærer, at de foreslåede bestemmelser automatisk ophæves den 1. marts 2021, medmindre Folketinget forinden beslutter at forlænge deres gyldighedsperiode.
2. Lovforslagets hovedpunkt 2.1. Bemyndigelse til fastsættelse af regler og til at træffe beslutning om midlertidig fravigelse af frister og andre betingelser 2.1.1. Gældende ret I henhold til VE-loven og lov om naturgasforsyning afhænger en del borgere og virksomheders rettigheder inden for fremme af vedvarende energi af, at visse betingelser opfyldes af dem selv eller andre, herunder inden for nærmere angivne tidsfrister.
Blandt andet er der frister, der tidsmæssigt ligger i forlængelse af et tidligere skridt eller forud for et næste skridt i en proces, hvis gennemførelse er afgørende for nogle borgere eller virksomheders rettigheder.
I en række af disse tilfælde kan der ikke eller kun i nærmere afgrænsede tilfælde ske fravigelse fra disse frister.
VE-lovens § 41 omhandler elektricitet, som leveres til elforsyningsnettet fra en vindmølle med en installeret effekt på 25 kW eller derunder, og som er tilsluttet i egen forbrugsinstallation (husstandsvindmølle). I medfør af § 41, stk. 4, kan klima-, energi- og forsyningsministeren forud for et projekts påbegyndelse yde tilsagn om pristillæg for elektricitet fremstillet på husstandsvindmøller.
Tilsagnet kan ydes i perioden 2016-2019 inden for en pulje på 1 MW pr. år.
Efter § 41, stk. 5, 1. pkt., er det en betingelse for at opnå pristillæg efter § 41, stk. 4, at vindmøllen bliver nettilsluttet inden 2 år efter afgivelse af tilsagn om pristillæg.
De nærmere betingelser for støtteordningen i perioden 2016-2019 er med hjemmel i § 41, stk. 6 og 7, i VE-loven udmøntet i bekendtgørelse nr. 617 af 3. juni 2019 om pristillæg for vindmølleproduceret elektricitet m.v.
I bekendtgørelsen er bl.a. fastsat tidspunkter for ansøgningsrunder og nærmere regler for administration af puljerne.
Således skal ansøgeren efter bekendtgørelsens regler søge om udbetaling af pristillæg, når vindmøllen er nettilsluttet.
Herved vil der blive foretaget en vurdering af, om betingelserne for at opnå pristillæg er opfyldt  herunder om vindmøllen er nettilsluttet rettidigt.
 Der er i den gældende VE-lov ikke indsat en mulighed for at fravige nettilslutningsfristen.
 For virksomheder og borgere, som forud for projektets påbegyndelse har modtaget tilsagn i 2018 om støtte efter § 41, stk. 4, i VE-loven til en husstandsvindmølle, er det således en betingelse for at få udbetalt pristillæg, at vindmøllen bliver nettilsluttet inden 2 år efter afgivelse af tilsagnet i 2018.
 Overholdelse af nettilslutningsfristen er en betingelse og derfor afgørende for at få pristillæg på baggrund af tilsagn om pristillæg efter § 41, stk. 4.
Efter opnåelse af tilsagn om støtte skal ansøgeren således inden for 2 år nå at afslutte vindmølleprojektet, så vindmøllen kan nå at blive nettilsluttet inden for fristen.
For visse virksomheder og borgere vil rettidig nettilslutning kræve et meget stort arbejde og planlægning.
 Pristillægget ydes i 12 år fra nettilslutningstidspunktet, og nettilslutningsfristen blev derfor indsat for at fastslå, hvor længe der skulle sikres finansiering af ordningen.
I 2018 blev der givet i alt 23 tilsagn om støtte.
Energistyrelsen har kendskab til, at 10 vindmøller er nettilsluttet og at 12 projekter af forskellige grunde ikke bliver realiseret.
Således mangler 1 vindmølleprojekt at nettilslutte vindmøllen, og fristen herfor er den 11. juli 2020.
§§ 43 b-j i VE-loven og §§ 35 d-j i lov om naturgasforsyning regulerer fem støtteordninger for anvendelse af biogas.
Ordningerne, der er en udmøntning af Energiaftale 2012, omfatter pristillæg til biogas eller forgasningsgas (fremstillet ved biomasse) anvendt til elproduktion, pristillæg til opgraderet biogas til naturgasforsyningsnettet eller til renset biogas til bygasnet, samt tilskud til biogas anvendt til transport, proces eller varme.
Ordningerne trådte i kraft i henholdsvis 2013 og 2015.
 Ved en ændring af lov om fremme af vedvarende energi og lov om naturgasforsyning, der trådte i kraft den 1. januar 2020, jf. lov nr. 1566 af 27. december 2019 om ændring af lov om fremme af vedvarende energi, lov om naturgasforsyning og lov om elforsyning, blev der indsat krav i henholdsvis § 43 f, stk. 7, 1. pkt., § 43 g, stk. 7, 1, pkt., og § 43 i, stk. 6, 1. pkt., i VE-loven og § 35 g, stk. 7, 1. pkt., i lov om naturgasforsyning om indgivelse af ansøgning om tilsagn eller fornyet tilsagn om støtte til klima-, energi- og forsyningsministeren senest den 1. maj 2020 som betingelse for fremover at være berettiget til støtte efter de pågældende ordninger.
 Indgivelse af rettidig, fyldestgørende ansøgning om tilsagn eller fornyet tilsagn under disse ordninger er afgørende for fortsat at kunne være berettiget til støtte efter ordningerne.
Klima-, energi- og forsyningsministeren kan i henhold til lovændringen undtagelsesvis beslutte, at der meddeles tilsagn, uanset at en fyldestgørende ansøgning er modtaget efter den 1. maj 2020. Dette fremgår af henholdsvis § 43 f, stk. 7, 2. pkt., § 43 g, stk. 7, 2, pkt., og § 43 i, stk. 6, 2. pkt., i VE-loven og § 35 g, stk. 7, 2. pkt., i lov om naturgasforsyning.
Af de specielle bemærkninger til lovforslaget, jf.
Folketingstidende 2019-20, A, L 39 som fremsat, side 25, 29, 32, 35 og 46, fremgår, at udmøntningen af bemyndigelserne til at dispensere fra ansøgningsfristen den 1. maj 2020 kun [vil] ske, hvis [forsinkelsen] skyldes forhold uden for den enkelte ansøgers kontrol, dvs. at der er oplysninger eller dokumentation, som ikke kan fremskaffes af ansøger inden fristen for ansøgning.
Det kan f. eks. være tekniske data eller måledata, som skal lægges til grund for beregning af årsnorm, eller det kan være kontrakter, myndighedsgodkendelser eller andre forhold, som skal anvendes til at dokumentere opfyldelse af de fastsatte kriterier for dispensation." Baggrunden for lovændringen gennemført ved lov nr. 1566 fra 2019, der trådte i kraft den 1. januar 2020, og som var en del af udmøntningen af Energiaftale 2018, var bl.a. at sætte en stopper for tilgangen af nye virksomheder til ordningerne.
Politisk var det samtidig hensigten med de ændringer af støtteordningerne for biogas, der blev gennemført ved denne lovændring, at de virksomheder, der senest den 1. januar 2020 allerede var omfattet af ordningerne, havde foretaget irreversible investeringer m.v. i tillid til støtten eller, for tre af ordningernes vedkommende, havde indgivet ansøgning om tilsagn om støtte, som udgangspunkt fortsat skulle have mulighed for at opnå støtte efter ordningerne.
Samlet set vurderes det, at der kan blive tale om cirka 240 virksomheder, der opfylder de materielle kriterier for at få tilsagn eller fornyet tilsagn om støtte efter disse ordninger.
At fristen for indgivelse af ansøgninger om tilsagn eller fornyet tilsagn om støtte efter ordningerne blev fastsat til 1. maj 2020, skyldtes først og fremmest lovgivers ønske om at sikre fremdrift hos de anlæg, der skal modtage støtten, og et ønske om en hurtigst mulig afklaring af det potentielle omfang af støtte, som vil blive baseret på de såkaldte årsnormer, som fastlægges i forbindelse med afgørelsen om tilsagn.
Indtil videre har Energistyrelsen modtaget cirka 100 ansøgninger.
Der er således fortsat cirka 140 virksomheder, der mangler at indgive ansøgning om tilsagn eller fornyet tilsagn.
Kapitel 2 i VE-loven vedrører foranstaltninger til fremme af udbygningen med vindmøller og solcelleanlæg, herunder spørgsmålet om værditab på beboelsesejendomme ved opstilling af vindmøller og solcelleanlæg og krav om, at vindmølleejere i visse tilfælde skal afholde et orienteringsmøde, hvor der redegøres for opstillingens konsekvenser for de omkringliggende beboelsesejendomme og bl.a. for værditabsordningen.
Hvis en ejer af en beboelsesejendom anmelder et krav om betaling for værditab, vil en taksationsmyndighed træffe afgørelse om værditabets størrelse, medmindre opstiller og ejer indgår aftale herom.
Af § 9, stk. 1, følger bl.a., at de vindmølleprojekter på land, som kræver VVM-tilladelse efter lov om miljøvurdering af planer og programmer og af konkrete projekter (VVM), skal afholde orienteringsmødet i høringsperioden og inden 4 uger før udløbet af høringsfristen for miljøkonsekvensrapporten.
For landvindmølleprojekter på land, som ikke kræver VVM-tilladelse, skal dette offentlige orienteringsmøde afholdes inden 4 uger efter, at kommunen har offentliggjort afgørelse om, at VVM-tilladelse ikke er påkrævet.
 Tid og sted skal aftales med Energistyrelsen, og indkaldelse og annoncering af mødet skal opfylde en række krav, der fremgår af § 9, stk. 2 og 3.
Af § 9, stk. 4, 1. pkt., følger, at ejere, der vurderer, at vindmølleopstillingen påfører deres beboelsesejendom et værditab, skal anmelde et krav om betaling af dette tab til klima-, energi- og forsyningsministeren senest 8 uger efter, at orienteringsmødet er afholdt.
Eventuelle værditab vil blive dækket af opstilleren, jf. § 6, stk. 1.
Er reglerne om orientering m.v. i henhold til stk. 2 og 3 ikke opfyldt, løber anmeldelsesfristen dog først fra det tidspunkt, hvor kravene i disse regler er opfyldt, jf. stk. 4, 2. pkt.
Udløb af fristen for, hvornår betaling for værditab senest skal anmeldes, afhænger således af tidspunktet for mødets afholdelse.
 Endvidere kan opstillers udbud af køberetsandele i henhold til § 13, stk. 1, ikke ske, før klima-, energi- og forsyningsministeren på orienteringsmødet, hvor opstiller også er tilstede, har orienteret om udbuddet, jf. § 13, stk. 6.
Fristen i § 9, stk. 1, 1. pkt., for afholdelse af det offentlige orienteringsmøde i forbindelse med vindmølleprojekter på land blev indsat af hensyn til, at opstilleren så tidligt som muligt hermed kan få et overblik over, hvor store beløb der skal betales til personer, hvis ejendom må antages at falde i værdi som følge af opstillingen.
Afklaring heraf kan være af væsentlig betydning for investeringsbeslutningen.
 Der er i den gældende VE-lov ikke indsat en mulighed for at undtage fra fristen for opstillers afholdelse af dette offentlige orienteringsmøde.
 Kompetencen til i ovennævnte tilfælde at modtage ansøgninger og træffe afgørelser om tilsagn, fornyet tilsagn og udbetaling af støtte og til at varetage opgaver i forbindelse med planlægning og afholdelse af orienteringsmøder og behandling af værditabskrav m.v. er delegeret til Energistyrelsen i henhold til § 3, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser.
2.1.2. Klima-, Energi- og Forsyningsministeriets overvejelser I foråret 2020 har spredningen af covid-19-epidemien bl.a. medført, at sundheds- og ældreministeren i henhold til bemyndigelse i medfør af epidemilovens § 6 har iværksat en række foranstaltninger med henblik på at forebygge og dæmme op for covid-19-epidemien.
Den situation, som mange virksomheder og borgere står i på grund af covid-19-epidemien, er ikke nødvendigvis direkte forårsaget af foranstaltninger iværksat i medfør af epidemiloven, men kan have en mere kompleks, diffus og indirekte karakter.
For mange borgere og virksomheder, herunder aktører på området for vedvarende energi, kan direkte og indirekte konsekvenser af covid-19-epidemien og ovennævnte foranstaltninger indebære, at det er umuligt eller uforholdsmæssig vanskeligt for dem på fyldestgørende vis at opfylde visse lovbestemte frister og betingelser, som vil kunne være afgørende for deres private økonomi eller fortsatte virksomhed.
Eksempler herpå er ret til modtagelse af støtte eller andre rettigheder i henhold til lovgivningen om fremme af vedvarende energi.
Der vil i disse tilfælde derfor være et akut behov for en fravigelse af en række nært forestående frister på området.
 Det er regeringens vurdering, at overholdelse af lovbestemte frister eller andre betingelser, som skal opfyldes i nær tidsmæssig tilknytning til covid-19-epidemien, ikke bør forlanges i en tid, der kræver, at mange borgere og virksomheder, herunder mindre familievirksomheder, koncentrerer sig om deres overlevelse eller udfordres af andre tvingende omstændigheder som følge af covid-19-epidemien, og for hvem det derfor vil være uforholdsmæssigt svært eller umuligt at opfylde de pågældende betingelser.
I forhold til støtteordningerne for biogas er det Klima-, Energi- og Forsyningsministeriets vurdering, at der ikke er hjemmel i gældende ret til at udskyde eller dispensere fra en overskridelse af tidsfristen den 1. maj 2020 som følge af direkte eller indirekte konsekvenser af covid-19-epidemien for kredsen af potentielle ansøgere.
Tilsvarende vil der ikke være hjemmel til at fravige nettilslutningsfristen for husstandsvindmøller eller fristen for afholdelse af offentlige orienteringsmøder i forbindelse med opstilling af landvindmøller som følge af den situation, som covid-19-epidemien har skabt.
 Da regler om fravigelser fra pligter alene kan udstedes i medfør af epidemiloven, såfremt den manglende opfyldelse skyldes foranstaltninger iværksat i medfør af samme lov, er det Klima-, Energi- og Forsyningsministeriets vurdering, at det ikke er muligt at udstede regler med hjemmel i epidemiloven om udskydelse af ovennævnte frister.
Energistyrelsen har modtaget flere henvendelser fra virksomheder, der har spurgt til muligheden for en udskydelse af fristen den 1. maj 2020 for støtteordningerne vedrørende biogas.
Energistyrelsen har ligeledes modtaget en henvendelse fra et husstandsvindmølleprojekt om, at der er opstået problemer med levering af komponenter som følge af situationen med covid-19-epidemien.
Da indgivelse af en fyldestgørende ansøgning på biogasstøtteområdet for flere virksomheder vil kræve en del forarbejde, herunder indhentelse af dokumentation, kan det efter Klima-, Energi- og Forsyningsministeriets vurdering ikke udelukkes, at en konsekvens af den situation, som covid-19-epidemien har forårsaget og forårsager, kan være, at en række af de ansøgninger om tilsagn eller fornyet tilsagn om støtte, der indsendes til Energistyrelsen inden for fristen den 1. maj 2020, i realiteten ikke er fyldestgørende, og at dette skyldes, at de pågældende ansøgere har set sig nødsaget til at prioritere rettidig indgivelse af ansøgningen med risiko for, at den lider af væsentlige mangler.
Det er derfor ministeriets vurdering, at disse ansøgere bør få mulighed for også efter den 1. maj 2020 at rette op på allerede indgivne ansøgninger, der måtte være mangelfulde.
Det er Klima-, Energi- og Forsyningsministeriets vurdering, at der er behov for at sikre klarhed om, at der kan fastsættes regler eller træffes beslutning om, at visse frister og betingelser i VE-loven og lov om naturgasforsyning og regler udstedt i medfør heraf midlertidigt kan fraviges som følge af den generelle situation, som covid-19-epidemien forårsager.
Dette gælder både, hvor det må antages, at en del af de virksomheder og borgere, der er omfattet af en given frist, er direkte ramt af de foranstaltninger, der er iværksat i medfør af epidemiloven, og i de situationer, hvor det i øvrigt vil være uforholdsmæssigt vanskeligt eller umuligt for dem at efterleve krav i lovgivningen som følge af den generelle situation, som covid-19-epidemien forårsager.
 På den baggrund er det Klima-, Energi- og Forsyningsministeriets vurdering, at der er behov for at sikre, at ministeren har mulighed for at fravige visse frister og andre betingelser i VE-loven og lov om naturgasforsyning eller regler fastsat i medfør heraf, som borgere og virksomheder skal opfylde inden for den kommende tid, og som er afgørende for at opnå støtte eller andre rettigheder i henhold til lovgivningen om fremme af vedvarende energi.
 Det er Klima-, Energi- og Forsyningsministeriets vurdering, at der bl.a. er behov for at bemyndige klima-, energi- og forsyningsministeren til at fastsætte en generel og ubetinget fristforlængelse for ejere af husstandsvindmøller, der har fået tilsagn om støtte i 2018, da 2 års-fristen for nettilslutning i disse tilfælde falder i perioden til og med 11. juli 2020.
Det er ministeriets vurdering, at der endvidere bl.a. er behov for at bemyndige klima-, energi- og forsyningsministeren til at fastsætte en generel og ubetinget fristforlængelse for alle virksomheder, der er omfattet af 1. maj 2020-fristen i henholdsvis § 43 f, stk. 7, 1. pkt., § 43 g, stk. 7, 1, pkt., og § 43 i, stk. 6, 1. pkt., i VE-loven og § 35 g, stk. 7, 1. pkt., i lov om naturgasforsyning for ansøgning om tilsagn eller fornyet tilsagn om at kunne forblive på støtteordningerne for biogas.
Det er ministeriets vurdering, at det for disse virksomheder ligeledes kan være umuligt eller uforholdsmæssigt vanskeligt at opfylde fristen den 1. maj 2020 som følge af covid-19-situationen.
Det er ministeriets vurdering, at en sådan udskydelse også bør få virkning for de ansøgninger, der modtages af Energistyrelsen inden for fristen den 1. maj 2020, således at der er mulighed for ansøgerne for at rette op på de ansøgninger, der måtte være mangelfulde.
 Det vurderes, at der er behov for ovennævnte muligheder for forlængelse af frister, da indgivelse af rettidig, fyldestgørende ansøgning om tilsagn eller fornyet tilsagn henholdsvis nettilslutning er afgørende for fortsat at kunne være berettiget til støtte efter ordningerne og vil derfor normalt også være afgørende for mange af ovennævnte virksomheders overlevelse.
Yderligere er det Klima-, Energi- og Forsyningsministeriets vurdering, at der som følge af covid-19-situationen er behov for en bemyndigelse til på baggrund af forsamlingsforbuddet og hensynet til særlige risikogrupper at fastsætte en generel og ubetinget fristforlængelse for offentlige orienteringsmøder, der efter VE-lovens regler skal afholdes i forbindelse med opstilling af VE-anlæg for at redegøre for opstillingens konsekvenser for de omkringliggende beboelsesejendomme og bl.a. oplyse om værditabsordningen.
I forbindelse med, at de nærmere omstændigheder omkring afholdelse af de offentlige orienteringsmøder i henhold til gældende ret skal aftales med ministeren, vurderes det, at der her vil være mulighed for at sikre, at der iværksættes passende foranstaltninger af hensyn til særlige risikogruppers deltagelse i møderne, også i de tilfælde, hvor forsamlingsforbuddet ikke længere måtte være gældende.
En generel og ubetinget fravigelse af frister og andre betingelser som følge af covid-19-situationen bør efter ministeriets vurdering gælde alle virksomheder og borgere omfattet af de pågældende frister eller betingelser for at sikre klarhed over, hvad der gælder i denne situation, og uanset om fravigelsen sker ved fastsættelse af regler eller ved beslutning.
En generel og ubetinget fravigelse ved beslutning, herunder udskydelse af frister eller betingelser i loven eller regler udstedt i medfør af loven, vil kunne anvendes som et administrativt mindre tungt alternativ til regelfastsættelse, hvor det vurderes, at fristforlængelsen i praksis alene vil være af betydning for en mindre afgrænset gruppe af identificerbare borgere eller virksomheder.
For at sikre virksomhederne og borgerne ro til at komme igennem den situation, som covid-19-epidemien forårsager, vurderes det mest hensigtsmæssigt, at en bemyndigelse til at fastsætte regler eller træffe beslutninger af denne karakter kan udmøntes på en sådan måde, at fravigelser fra konkrete lovkrav vil gælde for alle virksomheder og borgere omfattet af den eller de frister og betingelser, og uden at fravigelsen er betinget af, at det for den enkelte virksomhed eller borger skal være umuligt eller uforholdsmæssigt vanskeligt at opfylde lovens krav.
En sådan betingelse ville skabe uklarhed om retsstillingen.
 Det er Klima-, Energi- og Forsyningsministeriets vurdering, at der afhængigt af udviklingen af covid-19-epidemien vil kunne blive behov for yderligere generelle, ubetingede og midlertidige fravigelser af krav til borgere og virksomheder om opfyldelse af visse betingelser i lov om fremme af vedvarende energi og i relation til ordningerne til fremme af vedvarende energi omfattet af kapitel 6 a i lov om naturgasforsyning, indtil situationen er normaliseret.
 Det er endelig Klima-, Energi- og Forsyningsministeriets vurdering, at det ikke kan udelukkes, at der i den situation, hvor der ikke er - eller ikke længere er - grundlag for en generel og ubetinget udskydelse af visse frister og andre betingelser i lovgivningen som følge af covid-19-epidemien i Danmark, alligevel vil kunne opstå behov for i særlige tilfælde at dispensere fra frister og andre betingelser i VE-loven og kapitel 6 a i lov om naturgasforsyning som følge af covid-19 og på grundlag af en konkret og individuel vurdering.
2.1.3. Den foreslåede ordning Med lovforslaget foreslås det, at der indsættes bestemmelser i VE-loven og i lov om naturgasforsyning, der bemyndiger klima-, energi- og forsyningsministeren til dels at fastsætte regler, dels at træffe beslutning om udskydelse og fravigelse af frister og betingelser, som påhviler borgere og virksomheder, når det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende borgere og virksomheder at opfylde disse frister eller betingelser.
 Klima-, energi- og forsyningsministeren får med den foreslåede bemyndigelse mulighed for i henhold til de kriterier, der er angivet i bemyndigelsen, at fravige frister og andre betingelser i VE-loven og i lov om naturgasforsyningsloven, uanset om de virksomheder eller borgere, der er forpligtet af dem, er direkte ramt af de foranstaltninger, der er iværksat i medfør af epidemiloven, eller om det i øvrigt vil være uforholdsmæssigt vanskeligt eller umuligt for dem at efterleve krav i lovgivningen som følge af den generelle situation, som covid-19-epidemien forårsager.
 Hvor det i lyset af den generelle situation for virksomheder i Danmark som følge af covid-19-epidemien vurderes, at der er behov for en generel fristforlængelse, vil udmøntningen af bemyndigelsen skulle ske ved fastsættelse af en generel og ubetinget fravigelse fra de konkrete lovkrav, som vil gælde for alle virksomheder omfattet af dem eller de pågældende frister eller betingelser, og uden at fravigelsen er betinget af, at det for den enkelte virksomhed eller borger skal være umuligt eller uforholdsmæssigt vanskeligt at opfylde lovens krav.
 Den foreslåede bemyndigelse vil supplere de muligheder, der allerede findes dels i VE-loven dels i lov om naturgasforsyning af relevans for eksempelvis støtteordningerne vedrørende opgraderet biogas til naturgasnettet og renset biogas til bygasnet, for i ekstraordinære situationer at fravige frister og krav af relevans for aktørerne på området.
 Bemyndigelsen til at fastsætte regler forventes at blive udmøntet i en bekendtgørelse, som vil indeholde regler om fravigelse af konkrete bestemmelser i VE-loven og lov om naturgasforsyning, der er af afgørende betydning for de omfattede virksomheder og borgere, når det må antages, at det for disse virksomheder eller borgere vil være umuligt eller uforholdsmæssigt vanskeligt at opfylde den pågældende frist eller betingelse.
Den foreslåede bemyndigelse til at træffe beslutning om fravigelse af frister eller betingelser på baggrund af covid-19-epidemien vil kunne anvendes som et administrativt mindre tungt alternativ til regelfastsættelse, hvor det vurderes, at en udskydelse af frister fastsat i lovgivningen på baggrund af den generelle situation for borgere og virksomheder som følge af covid-19-situationen i Danmark alene vil være af betydning for en mindre afgrænset gruppe af identificerbare borgere eller virksomheder, eksempelvis hvis der på grund af covid-19-epidemien viser sig behov for yderligere generel forlængelse af allerede en gang udskudte frister.
En generel og ubetinget fravigelse af frister ved beslutning vil indebære, at ministeren af egen drift vil meddele de pågældende virksomheder og borgere fristudsættelse.
 Længden af fristforlængelserne vil som udgangspunkt blive fastsat under hensyntagen til det nødvendige behov for fleksibilitet over for de berørte virksomheder i lyset af covid-19-situationen i Danmark.
Det forventes, at den foreslåede bemyndigelse bl.a. vil blive udnyttet til ved bekendtgørelse at fastsætte en generel og ubetinget udskydelse af fristen for indgivelse af ansøgning om tilsagn eller støtte om tilsagn til støtte til anvendelse af biogas senest den 1. maj 2020 i henhold til henholdsvis § 43 f, stk. 7, 1. pkt., § 43 g, stk. 7, 1, pkt., og § 43 i, stk. 6, 1. pkt., i VE-loven og § 35 g, stk. 7, 1. pkt., i lov om naturgasforsyning.
Det forventes, at fristen vil blive forlænget til den 1. juli 2020. Udover at få virkning for de ansøgere, der ikke har indgivet ansøgning inden for den gældende tidsfrist den 1. maj 2020, vil udskydelsen få virkning for de ansøgninger, der modtages af Energistyrelsen inden for fristen den 1. maj 2020, herunder de ansøgninger, der allerede er modtaget, når lovforslaget træder i kraft.
 Endvidere forventes fastsat bestemmelse om en ligeledes generel og ubetinget udskydelse af fristen for nettilslutning af husstandsvindmøller, der i overensstemmelse med § 41, stk. 5, og som betingelse for støtte, efter gældende ret skal ske i perioden til og med den 11. juli 2020. Denne frist forventes udskudt til den 1. oktober 2020.
 En udskydelse af ovennævnte frister vil ikke ændre på antallet af potentielt støtteberettigede, da støtte efter de pågældende ordninger forudsætter opfyldelse af grundlæggende betingelser indtrådt den 1. januar 2020 eller tidligere.
Endelig forventes på baggrund af forsamlingsforbuddet og hensynet til særlige risikogrupper fastsat bestemmelse om generel og ubetinget udskydelse af frister for afholdelse af det offentlige orienteringsmøde, der efter VE-lovens regler skal afholdes i forbindelse med opstilling af VE-anlæg for at redegøre for opstillingens konsekvenser for de omkringliggende beboelsesejendomme og for bl.a. værditabsordningen.
Det forventes, at fristen foreløbig vil blive forlænget til den 1. oktober 2020. I forbindelse med, at de nærmere omstændigheder omkring afholdelse i henhold til gældende ret skal aftales med ministeren, vurderes det, at der her vil være mulighed for at sikre, at der iværksættes passende foranstaltninger af hensyn til særlige risikogruppers deltagelse i møderne, også i de tilfælde, hvor forsamlingsforbuddet ikke længere måtte være gældende.
 Det forventes, at bekendtgørelsen med ovennævnte fravigelser af frister i henholdsvis VE-loven og lov om naturgasforsyning vil træde i kraft samtidigt med dette lovforslag.
Det bemærkes, at ovenstående alene er eksempler på, hvad den foreslåede bemyndigelse kan anvendes til.
Regler udstedt eller beslutninger truffet i medfør af bestemmelsen vil således kunne omfatte enhver situation, hvor klima-, energi- og forsyningsministeren vurderer, at det som indirekte eller direkte konsekvens af covid-19-epidemien vil være umuligt eller uforholdsmæssigt vanskeligt at overholde en konkret frist eller betingelse, der påhviler de pågældende virksomheder eller borgere i medfør af VE-loven eller lov om naturgasforsyning eller regler udstedt i medfør heraf.
 Den foreslåede bemyndigelse forventes ligeledes udnyttet, hvis der på andre områder inden for VE-loven og kapitel 6 a i lov om naturgasforsyning opstår akut behov for at fastsætte regler om midlertidig fravigelse af frister eller krav til virksomheder og borgere som følge af den situation, som covid-19 har bragt med sig.
 Afhængig af, hvordan den generelle situation for virksomheder og borgere som følge af covid-19-epidemien udvikler sig, kan der endvidere blive tale om efterfølgende generelle og ubetingede forlængelser af de udskudte frister.
 Er en generel og ubetinget fravigelse af frister eller andre betingelser som følge af covid-19-epidemien alene relevant for en afgrænset gruppe af identificerbare borgere eller virksomheder, vil ministeren i medfør af den foreslåede bemyndigelse både kunne benytte den foreslåede bemyndigelse til fastsættelse af regler herom ved bekendtgørelse og til at træffe beslutning herom, der meddeles de pågældende borgere eller virksomheder.
 Bemyndigelsen til klima-, energi- og forsyningsministeren til at træffe beslutning om fravigelse af frister og andre betingelser lovgivningen som følge af covid-19-epidemien vil endvidere kunne benyttes i den situation, hvor der ikke er  eller ikke længere er  grundlag for en generel og ubetinget udskydelse af frister og betingelser som følge af den generelle situation skabt af covid-19-epidemien i Danmark.
 I denne situation vil ministeren således kunne benytte den foreslåede bemyndigelse til i konkrete sager at dispensere fra frister og andre betingelser i VE-loven og kapitel 6 a i lov om naturgasforsyning som følge af covid-19 og på grundlag af en konkret og individuel vurdering.
 Da lovændringen er et midlertidigt initiativ som følge af den ekstraordinære situation forårsaget af covid-19-epidemien, indeholder lovforslaget en såkaldt solnedgangsklausul, der indebærer, at de foreslåede bestemmelser automatisk ophæves den 1. marts 2021, medmindre Folketinget forinden beslutter at forlænge deres gyldighedsperiode.
3. Økonomiske konsekvenser og implementeringskonsekvenser for det offentlige Udarbejdelse af reglerne og administrationen af støtteordningerne er delegeret fra klima-, energi- og forsyningsministeren til Energistyrelsen i medfør af § 3, stk. 1, og § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser.
 Energistyrelsens udarbejdelse af bekendtgørelse og behandling af konkrete sager vedrørende fravigelse af frister og andre betingelser i lovgivningen kan afholdes inden for de eksisterende bevillinger.
De syv principper for digitaliseringsklar lovgivning er iagttaget og fulgt i de lovforslag, som indeholder de berørte støtteordninger, hvor det er vurderet hensigtsmæssigt i forhold til reglerne i henholdsvis lov om fremme af vedvarende energi og lov om naturgasforsyning.
Det er ikke relevant at foretage sig yderligere i anledning af dette lovforslag.
 4. Økonomiske og administrative konsekvenser for erhvervslivet m.v.
Det må forventes, at lovforslaget har positive økonomiske konsekvenser for erhvervslivet, da de virksomheder og borgere, som i henhold til gældende ville risikere at miste retten til støtte som en direkte eller indirekte konsekvens af covid-19-epidemien, med lovforslagets mulighed for fristudsættelse vil blive sikret støtte.
Det er vanskeligt på det foreliggende grundlag at vurdere omfanget, da det ikke vides, hvor mange virksomheder og borgere, som har behov for fristudsættelsen.
 Lovforslaget vurderes at få mindre, negative administrative konsekvenser for de virksomheder, der på konkret og individuelt grundlag søger om fravigelse af nettilslutningsfrister, ansøgningsfrister eller andre betingelser, der går ud over den forlængelse af de pågældende frister eller fravigelse af de pågældende krav, som Energistyrelsen finder vil kunne ske generelt som følge af den situation, som covid-19-epidemien forårsager for virksomheder og borgere i Danmark.
 Det vurderes, at de 5 principper om agil erhvervsrettet regulering ikke har betydning for lovforslaget.
5. Administrative konsekvenser for borgerne Lovforslaget vurderes at få mindre, negative administrative konsekvenser for de borgere, der på konkret og individuelt grundlag søger om fravigelse af nettilslutningsfrister eller andre betingelser, der går ud over den forlængelse af de pågældende frister eller fravigelse af de pågældende krav, som Energistyrelsen finder vil kunne ske generelt som følge af den situation, som covid-19-epidemien forårsager for virksomheder og borgere i Danmark.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Det vurderes, at de foreslåede ændringer, der vedrører gældende støtteordninger til biogas og til husstandsvindmøller, kan ske inden for de respektive statsstøttegodkendelser fra Europa-Kommissionen.
Lovforslaget indeholder ikke i øvrigt EU-retlige aspekter.
 8. Hørte myndigheder og organisationer m.v.
Et udkast til lovforslag er ikke forinden eller i forbindelse med fremsættelsen sendt i høring, idet lovforslaget ønskes hastebehandlet.
Der er således et akut behov for at vedtage loven med de bemyndigelser til klima-, energi- og forsyningsministeren, der er indeholdt heri.
Det akutte behov for at hastebehandle lovforslaget skyldes, at de berørte virksomheder og borgere har behov for hurtigst muligt at få en afklaring af, om der vil blive åbnet mulighed for udskydelse af frister for indgivelse af bl.a. ansøgning om tilsagn eller fornyet tilsagn om støtte til energi produceret ved anvendelse af biogas eller forgasningsgas (fremstillet ved biomasse), der skal være modtaget i Energistyrelsen senest den 1. maj 2020. For en del af disse virksomheder må det - indirekte eller direkte som konsekvens af covid-19-epidemien - anses for uforholdsmæssigt vanskeligt eller umuligt at nå at indgive en fyldestgørende ansøgning bilagt den påkrævede dokumentation.
9. Sammenfattende skema Bemærkninger til lovforslagets enkelte bestemmelser Til § 1 VE-loven indeholder en række ordninger til fremme af vedvarende energi, herunder støtteordninger og køberets- og værditabsordninger.
Retten for borgere og virksomheder til at blive omfattet af disse ordninger afhænger blandt andet af, at de selv eller andre borgere eller virksomheder opfylder visse betingelser, herunder inden for nærmere angivne tidsfrister.
Blandt andet er visse frister, der tidsmæssigt ligger i forlængelse af et tidligere eller forud for et næste processkridt, afgørende for nogle borgere og virksomheders rettigheder.
I en række af disse tilfælde kan der ikke eller kun i begrænset omfang og i nærmere afgrænsede tilfælde ske fravigelse fra disse tidsmæssige frister.
 Et eksempel herpå er støtteordningen i VE-lovens § 41 for elektricitet, der leveres til elforsyningsnettet fra en vindmølle med en installeret effekt på 25 kW eller derunder, og som er tilsluttet i egen forbrugsinstallation (populært betegnet som husstandsvindmøller, da de typisk er installeret i private husstande).
Et andet eksempel er §§ 43 b-j i VE-loven, der regulerer fire støtteordninger for anvendelse af biogas.
Ordningerne, der er en udmøntning af Energiaftale 2012, omfatter pristillæg til biogas eller forgasningsgas (fremstillet ved biomasse) anvendt til elproduktion samt tilskud til biogas anvendt til transport, proces eller varme.
Støtteordningerne trådte i kraft i henholdsvis 2013 og 2015.
Ved en ændring af lov om fremme af vedvarende energi, der trådte i kraft den 1. januar 2020, jf. lov nr. 1566 af 27. december 2019 om ændring af lov om fremme af vedvarende energi, lov om naturgasforsyning og lov om elforsyning, blev der indsat krav i henholdsvis § 43 f, stk. 7, 1. pkt., § 43 g, stk. 7, 1, pkt., og § 43 i, stk. 6, 1. pkt., i VE-loven om indgivelse af ansøgning om tilsagn eller fornyet tilsagn om støtte.
Ansøgning skal sendes til klima-, energi- og forsyningsministeren senest den 1. maj 2020 som betingelse for fremover at være berettiget til støtte efter de pågældende ordninger.
Efter den gældende § 9, stk. 1, 1. pkt., skal opstillere af landvindmøller, som kræver VVM-tilladelse efter lov om miljøvurdering af planer og programmer og af konkrete projekter (VVM), i høringsperioden og inden 4 uger før udløbet af høringsfristen for miljøkonsekvensrapporten afholde et offentligt møde.
Efter den gældende § 9, stk. 1, 3. pkt., skal der for vindmølleprojekter, der ikke kræver VVM-tilladelse, afholdes et offentligt møde inden 4 uger efter, at kommunen har offentliggjort afgørelse om, at VVM-tilladelse ikke er påkrævet.
 Der henvises i øvrigt til de almindelige bemærkninger, jf. afsnit 2.1.1 ovenfor.
 Det følger af den foreslåede § 56 b i VE-loven, at klima-, energi- og forsyningsministeren vil kunne fastsætte regler og træffe beslutning om at fravige frister og andre betingelser, som påhviler borgere og virksomheder i henhold til lov om fremme af vedvarende energi eller regler udstedt i medfør heraf, når det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende borgere eller virksomheder at opfylde disse frister eller betingelser.
 Bemyndigelsen til klima-, energi- og forsyningsministeren til i medfør af den foreslåede § 56 b at fastsætte regler og træffe beslutning vil blive delegeret til Energistyrelsen i medfør af § 3, stk. 1, og § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser.
 Formålet med den foreslåede bestemmelse er at sikre, at Energistyrelsen i medfør af ovennævnte delegation fra klima-, energi- og forsyningsministeren får mulighed for i lyset af den situation, som covid-19-epidemien skaber for virksomheder og borgere, at træffe bestemmelse om at fravige nært forestående frister og andre betingelser, som borgere og virksomheder i henhold til gældende ret skal opfylde for at opnå støtte eller andre rettigheder til fremme af vedvarende energi i henhold til VE-loven.
Den foreslåede bemyndigelse indebærer, at Energistyrelsen i henhold til de kriterier, der er angivet i bemyndigelsen, kan fastsætte regler ved bekendtgørelse og træffe konkrete beslutninger om at fravige disse frister og andre betingelser i VE-loven både i de tilfælde, hvor de virksomheder eller borgere, der er forpligtet af dem, er direkte ramt af de foranstaltninger, der er iværksat i medfør af epidemiloven, og i andre tilfælde, hvor det vil være uforholdsmæssigt vanskeligt eller umuligt for dem at efterleve de nævnte krav i lovgivningen som følge af den generelle situation og de direkte og indirekte konsekvenser, som covid-19-epidemien forårsager.
Bemyndigelsen til at fravige vil gælde i forhold til alle virksomheder omfattet af de pågældende frister eller betingelser.
 Hvor det i lyset af den generelle situation for virksomheder i Danmark som følge af covid-19-epidemien vurderes, at der er behov for en generel fristforlængelse, vil udmøntningen af bemyndigelsen skulle ske ved fastsættelse af en generel og ubetinget fravigelse fra de konkrete lovkrav, som vil gælde for alle virksomheder omfattet af den eller de pågældende frister eller andre betingelser, og uden at fravigelsen er betinget af, at det for den enkelte virksomhed eller borger skal være umuligt eller uforholdsmæssigt vanskeligt at opfylde krav i loven eller i regler udstedt i medfør heraf, herunder i medfør af bemyndigelsen i henhold til dette lovforslags § 1.
 Den foreslåede bemyndigelse vil supplere de muligheder, der allerede findes i VE-loven for bl.a. i ekstraordinære situationer at fravige frister og krav af relevans for aktørerne på området.
 Bemyndigelsen til at fastsætte regler forventes udmøntet i en bekendtgørelse, som vil indeholde regler om fravigelse af konkrete bestemmelser i VE-loven, der er af afgørende betydning for de omfattede virksomheder og borgere, når det må antages, at det for disse virksomheder eller borgere vil være umuligt eller uforholdsmæssigt vanskeligt at opfylde den pågældende frist eller betingelse.
Den foreslåede bemyndigelse til at træffe beslutning om fravigelse af frister og andre betingelser på baggrund af covid-19-epidemien vil dog kunne anvendes som et administrativt mindre tungt alternativ til regelfastsættelse, hvor det vurderes, at en generel og ubetinget udskydelse af en konkret frist eller anden betingelse fastsat i VE-loven eller bekendtgørelser udstedt i medfør heraf som følge af covid-19-situationen i Danmark alene vil være af betydning for en mindre afgrænset gruppe.
Dette kunne eksempelvis være tilfældet, hvis der på grund af covid-19-epidemien viser sig behov for yderligere generel forlængelse af allerede en gang udskudte frister.
En forudsætning for, at ministeren kan meddele en generel og ubetinget fristudsættelse ved beslutninger, der meddeles de pågældende borgere eller virksomheder, er, at der er tale om en afgrænset og konkret identificer- og kontaktbar kreds af borgere og virksomheder, og at det således sikres, at der bliver klarhed og lighed for alle, der som udgangspunkt er forpligtede af den frist, der fremgår af VE-loven eller bekendtgørelser udstedt i medfør heraf.
En generel og ubetinget fravigelse af frister ved beslutning vil indebære, at ministeren af egen drift vil meddele de pågældende virksomheder og borgere fristudsættelse.
 Længden af fristforlængelserne vil som udgangspunkt blive fastsat under hensyntagen til det nødvendige behov for fleksibilitet over for de berørte borgere og virksomheder i lyset af covid-19-situationen i Danmark.
 Det forventes, at den foreslåede bemyndigelse til fastsættelse af generelle fristforlængelser på baggrund af covid-19-epidemien blandt andet vil blive udnyttet til ved bekendtgørelse at fastsætte en generel og ubetinget udskydelse af nettilslutningsfristen for de husstandsvindmøller, der har fået tilsagn om pristillæg i 2018, og hvor nettilslutningsfristen i overensstemmelse med § 41, stk. 5, falder i perioden til og med den 11. juli 2020. Det forventes, at de pågældende nettilslutningsfrister vil blive udskudt til den 1. oktober 2020.
Det forventes endvidere, at den foreslåede bemyndigelse bl.a. vil blive udnyttet til ved bekendtgørelse at fastsætte en generel og ubetinget udskydelse af fristen for indgivelse af ansøgning om tilsagn eller fornyet tilsagn om støtte til anvendelse af biogas senest den 1. maj 2020 i henhold til henholdsvis § 43 f, stk. 7, 1. pkt., § 43 g, stk. 7, 1, pkt., og § 43 i, stk. 6, 1. pkt., i VE-loven.
Det forventes, at fristen vil blive forlænget til den 1. juli 2020.
 Den forventede udskydelse af 1. maj 2020-fristen for ansøgninger vedrørende støtte til biogas vil have betydning for de ansøgere, der ikke når at indgive ansøgning inden for den gældende frist den 1. maj 2020, og som med den forventede udskydelse vil have mulighed for rettidig indgivelse af fyldestgørende ansøgning frem til den forventede nye frist den 1. juli 2020.
Udskydelsen vil endvidere have virkning for de ansøgninger, der modtages af Energistyrelsen inden for den gældende frist den 1. maj 2020, herunder de ansøgninger, der allerede er modtaget, når dette lovforslag forventes at træde i kraft, således at der er mulighed for ansøgerne for at rette op på de ansøgninger, der måtte være mangelfulde.
I disse tilfælde indebærer den forventede forlængelse af fristen, at det vil være muligt for de pågældende ansøgere at indsende yderligere oplysninger og dokumentation til Energistyrelsen, såfremt de vurderer, at de allerede indgivne ansøgninger er mangelfulde.
Modtages dette yderligere materiale af Energistyrelsen inden for den forlængede tidsfrist, vil det indgå i den oprindelige ansøgning og vurderingen af, om der samlet set er indgivet en fyldestgørende ansøgning og betingelserne for meddelelse af tilsagn eller fornyet tilsagn om støtte herefter er opfyldt.
Baggrunden herfor er, at indgivelse af en fyldestgørende ansøgning for flere virksomheder vil kræve en del forarbejde, herunder indhentelse af dokumentation.
Det kan efter Klima-, Energi- og Forsyningsministeriets vurdering derfor ikke udelukkes, at en konsekvens af den situation, som covid-19-epidemien har forårsaget og forårsager, kan være, at en række af de ansøgninger om tilsagn eller fornyet tilsagn om støtte, der indgives til Energistyrelsen inden for fristen den 1. maj 2020, i realiteten ikke er fyldestgørende, og at dette skyldes, at de pågældende ansøgere har set sig nødsaget til at prioritere rettidig indgivelse af ansøgningen med risiko for, at den lider af væsentlige mangler.
 En udskydelse af fristerne i ovenstående støtteordninger vil ikke ændre på antallet af potentielt støtteberettigede eller på støttens omfang, herunder støtteperiodens længde, da støtte efter de pågældende ordninger forudsætter opfyldelse af grundlæggende, materielle betingelser indtrådt den 1. januar 2020 eller tidligere.
 Den forventede fristforlængelse vil gælde for alle virksomheder og borgere, som er omfattet af de nævnte støtteordninger, uanset om det for den enkelte er umuligt eller uforholdsmæssigt svært at sikre henholdsvis nettilslutning og indgivelse af fyldestgørende ansøgning om støtte inden for den i loven fastsatte frist på grund af covid-19-epidemien eller ej.
Det forventes endelig, at den foreslåede bemyndigelse bl.a. vil blive udnyttet til ved bekendtgørelse og på baggrund af forsamlingsforbuddet og hensynet til særlige risikogrupper at fastsætte en generel og ubetinget fristforlængelse for de offentlige orienteringsmøder, der efter VE-lovens regler skal afholdes i forbindelse med opstilling af VE-anlæg for at redegøre for opstillingens konsekvenser for de omkringliggende beboelsesejendomme og for bl.a. værditabsordningen.
I forbindelse med, at de nærmere omstændigheder omkring afholdelse i henhold til gældende ret skal aftales med ministeren, vurderes det, at der her vil være mulighed for at sikre, at der iværksættes passende foranstaltninger af hensyn til særlige risikogruppers deltagelse i møderne, også i de tilfælde, hvor forsamlingsforbuddet ikke længere måtte være gældende.
Et sådan hensyn kunne for eksempel være, at der i forbindelse med orienteringsmødet blev indrettet ekstra mødelokale indrettet særligt med henblik på deltagelse fra særlige risikogrupper eventuelt via livetransmission af mødet.
 Udskydelsen af fristen for afholdelse af dette offentlige møde for VE-projekter vil have betydning for de opstillere, der som en direkte eller indirekte konsekvens af forsamlingsforbuddet eller af hensyn til særlige risikogrupper ikke kan afholde et offentligt møde inden udløb af fristen herfor.
 Det forventes, at ovennævnte udskydelser af frister vil ske ved udstedelse af en bekendtgørelse, der forventes at træde i kraft samtidigt med dette lovforslag.
Det bemærkes, at ovenstående alene er eksempler på, hvad den foreslåede bemyndigelse kan anvendes til.
Regler udstedt eller beslutninger truffet i medfør af bestemmelsen vil således kunne omfatte enhver situation, hvor Klima-, Energi- og Forsyningsministeriet vurderer, at det som indirekte eller direkte konsekvens af covid-19-epidemien vil være umuligt eller uforholdsmæssigt vanskeligt at overholde en konkret frist eller betingelse, der påhviler de pågældende virksomheder eller borgere i henhold til VE-loven eller regler udstedt i medfør heraf.
 Den foreslåede bemyndigelse forventes således ligeledes udnyttet, hvis der på andre områder inden for VE-loven opstår akut behov for at fastsætte generelle og ubetingede regler om midlertidig fravigelse af frister eller krav til virksomheder og borgere som følge af den situation, som covid-19 har bragt med sig.
 Afhængig af, hvordan den generelle situation for virksomheder og borgere som følge af covid-19-epidemien udvikler sig, kan der endvidere blive tale om efterfølgende generelle og ubetingede forlængelser af de udskudte frister.
 Er en generel og ubetinget fravigelse af frister eller andre betingelser som følge af covid-19-epidemien alene relevant for en afgrænset gruppe af identificerbare borgere eller virksomheder, vil ministeren i medfør af den foreslåede bemyndigelse både kunne benytte den til fastsættelse af regler herom ved bekendtgørelse og til at træffe beslutninger herom, der meddeles de pågældende borgere eller virksomheder.
 Bemyndigelsen i den forslåede § 56 b til, at klima-, energi- og forsyningsministeren kan træffe beslutning om fravigelse af frister og andre betingelser i loven som følge af covid-19-epidemien, vil endvidere kunne benyttes i den situation, hvor der ikke er  eller ikke længere er  grundlag for en generel og ubetinget udskydelse af frister og betingelser som følge af den generelle situation skabt af covid-19-epidemien i Danmark.
I disse situationer vil ministeren i konkrete tilfælde og på grundlag af en individuel og konkret vurdering og behørig dokumentation kunne træffe beslutning om at fravige frister eller andre betingelser i VE-loven, hvis det i den konkrete sag må anses for umuligt eller uforholdsmæssigt vanskeligt for den pågældende borger eller virksomhed at opfylde de på det tidspunkt gældende frister eller betingelser som direkte eller indirekte konsekvenser af covid-19-epidemien.
Der vil i disse tilfælde typisk kunne være tale om en forsinkelse, der skyldes konkrete forhold, der ikke som sådan er tidsmæssigt knyttede til den generelle situation for borgere og virksomheder som følge af udviklingen af covid-19-situationen i Danmark.
En fravigelse vil i disse tilfælde forudsætte, at behovet for fravigelse i det pågældende tilfælde skyldes konkrete og dokumenterbare forhold, der er en konsekvens af covid-19-epidemien.
Hvis der eksempelvis på grund af covid-19-epidemien ikke i tide kan ske levering af en komponent til en husstandsvindmølle, der er bestilt fra et andet land, og denne komponent er en forudsætning for rettidig nettilslutning, vil dette i givet fald kunne danne grundlag for en beslutning om midlertidig udskydelse af eller dispensation fra nettilslutningsfristen som betingelse for udbetaling af støtte i det konkrete tilfælde.
Her vil det dog som udgangspunkt være afgørende, at der foreligger dokumentation i form af eksempelvis en kontrakt eller en meddelelse fra den pågældende leverandør eller underleverandør eller anden dokumentation for, at der ikke kunne ske rettidig levering af denne afgørende komponent og begrundelsen herfor.
Ligeledes vil det i et eksempel som dette være en forudsætning for udbetaling af pristillæg efter nettilslutning på trods af forsinkelsen, at der tillige foreligger dokumentation for, at eksempelvis indehaveren af tilsagnet om pristillæg kan dokumentere, at vedkommende uden ugrundet ophold har forsøgt at få leveret den pågældende komponent fra anden side.
Beslutning om fravigelse på grundlag af en konkret og individuel vurdering kan træffes efter forudgående ansøgning fra den pågældende borger eller virksomhed eller i forbindelse med Energistyrelsens afgørelse om tilsagn om støtte, udbetaling af støtte eller andet forhold i henhold til VE-loven.
Afgørelse truffet af Energistyrelsen om, at der ikke kan ske fravigelse fra en generel, eventuelt udskudt, frist eller anden betingelse, vil kunne påklages til Energiklagenævnet i medfør af § 66, stk. 1, i VE-loven.
Til § 2 Kapitel 6 a i lov om naturgasforsyning regulerer blandt andet en støtteordning, hvorefter der under nærmere angivne betingelser kan gives tilsagn om og udbetales pristillæg til opgraderet biogas, der leveres til naturgasforsyningsnettet, og til renset biogas, der leveres til bygasnet, jf. § 35 g i loven.
Ordningen er en udmøntning af Energiaftale 2012 og trådte i kraft i 2013.
Ved en ændring af lov om fremme af vedvarende energi og lov om naturgasforsyning, der trådte i kraft den 1. januar 2020, jf. lov nr. 1566 af 27. december 2019 om ændring af lov om fremme af vedvarende energi, lov om naturgasforsyning og lov om elforsyning, blev der bl.a. indsat krav i § 35 g, stk. 7, 1. pkt., i lov om naturgasforsyning om indgivelse af ansøgning om tilsagn om pristillæg til klima-, energi- og forsyningsministeren senest den 1. maj 2020 som betingelse for fremover at være berettiget til støtte efter denne ordning.
Indgivelse af rettidig ansøgning om tilsagn om pristillæg er afgørende for fortsat at være berettiget til at modtage støtte efter ordningen.
 Der henvises i øvrigt til de almindelige bemærkninger, jf. afsnit 2.1.1 ovenfor.
 Det følger af den foreslåede § 35 j  i lov om naturgasforsyning, at klima-, energi- og forsyningsministeren kan fastsætte regler og træffe beslutning om fravigelse af frister og andre betingelser, som påhviler virksomheder i henhold til lov om naturgasforsyning eller regler udstedt i medfør heraf, og som har betydning for retten til at opnå pristillæg for opgraderet biogas, som leveres til et sammenkoblet system, og for renset biogas, der leveres til et bygasnet, jf. §§ 35 d-i, i loven, når det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende virksomheder at opfylde disse frister eller betingelser.
 Bemyndigelsen til klima-, energi- og forsyningsministeren til i medfør af den foreslåede § 35 j at fastsætte regler og træffe beslutning vil blive delegeret til Energistyrelsen i medfør af § 3, stk. 1, og § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser.
 Formålet med den foreslåede bestemmelse er at sikre, at Energistyrelsen i medfør af ovennævnte delegation fra klima-, energi- og forsyningsministeren får mulighed for i lyset af den situation, som covid-19-epidemien skaber for virksomheder, at træffe bestemmelse om at fravige nært forestående frister og andre betingelser, som borgere og virksomheder i henhold til gældende ret skal opfylde for at opnå pristillæg efter § 35 g i lov om naturgasforsyning.
Den foreslåede bemyndigelse vil indebære, at Energistyrelsen i henhold til de kriterier, der er angivet i bemyndigelsen, kan fastsætte regler ved bekendtgørelse eller træffe konkrete beslutninger om udskydelse af fristen den 1. maj 2020 for indgivelse af ansøgning om tilsagn om pristillæg efter § 35 g i lov om naturgasforsyning.
Udskydelsen vil kunne ske både i de tilfælde, hvor de virksomheder, der er omfattet af ansøgningsfristen, er direkte ramt af de foranstaltninger, der er iværksat i medfør af epidemiloven, og i andre tilfælde, hvor det vil være uforholdsmæssigt vanskeligt eller umuligt for dem at efterleve det nævnte krav i lovgivningen som følge af den generelle situation og de direkte og indirekte konsekvenser, som covid-19-epidemien forårsager.
Fravigelsen vil gælde alle virksomheder omfattet af ansøgningsfristen.
 Hvor det i lyset af den generelle situation for virksomheder i Danmark som følge af covid-19-epidemien vurderes, at der er behov for en generel fristforlængelse, vil udmøntningen af bemyndigelsen skulle ske ved fastsættelse af en generel og ubetinget fravigelse fra det konkrete lovkrav, som vil gælde for alle virksomheder omfattet af den pågældende frist, og uden at fravigelsen er betinget af, at det for den enkelte virksomhed skal være umuligt eller uforholdsmæssigt vanskeligt at opfylde lovens krav.
Bemyndigelsen til at fastsætte en generel og ubetinget fravigelse af det konkrete lovkrav vil enten kunne udmøntes ved, at Energistyrelsen udsteder en bekendtgørelse, der udskyder ansøgningsfristen, eller ved at Energistyrelsen træffer beslutninger i forhold til hver enkelt berettigede om udskydelse af ansøgningsfristen på baggrund af covid-19-epidemien.
Fravigelse ved beslutning vil kunne anvendes som et administrativt mindre tungt alternativ til regelfastsættelse, hvor det vurderes, at en generel og ubetinget udskydelse af en konkret frist eller anden betingelse fastsat i kapitel 6 a i lov om naturgasforsyning eller i regler udstedt i medfør heraf som følge af covid-19-situationen i Danmark alene vil være af betydning for en mindre afgrænset gruppe.
Dette kunne eksempelvis være tilfældet, hvis der på grund af covid-19-epidemien viser sig behov for yderligere generel forlængelse af allerede en gang udskudte frister.
En forudsætning for, at der kan meddeles en generel og ubetinget fristudsættelse ved beslutninger, der meddeles de pågældende virksomheder, er, at der er tale om en afgrænset og konkret identificer- og kontaktbar kreds af virksomheder, og at det således sikres, at der bliver klarhed og lighed for alle, der som udgangspunkt er forpligtede af den frist, der fremgår af loven eller bekendtgørelser udstedt i medfør heraf.
En generel og ubetinget fravigelse af frister ved beslutning vil indebære, at ministeren af egen drift vil meddele de pågældende virksomheder og borgere fristudsættelse.
Længden af fristforlængelsen vil som udgangspunkt blive fastsat under hensyntagen til det nødvendige behov for fleksibilitet over for de berørte virksomheder i lyset af covid-19-situationen i Danmark.
Det forventes, at fristen vil blive forlænget til den 1. juli 2020.
Det forventes, at den foreslåede bemyndigelse bl.a. vil blive udnyttet til ved bekendtgørelse at fastsætte en generel og ubetinget udskydelse af fristen for indgivelse af ansøgning om tilsagn om støtte i henhold til § 35 g i lov om naturgasforsyning.
Det forventes, at denne bekendtgørelse vil træde i kraft samtidig med dette lovforslag.
 Den forventede udskydelse af 1. maj 2020-fristen for ansøgninger vedrørende støtte til biogas vil have betydning for de ansøgere, der ikke når at indgive ansøgning inden for den gældende frist den 1. maj 2020, og som med den forventede udskydelse vil have mulighed for rettidig indgivelse af ansøgning indtil den forventede nye frist den 1. juli 2020.
Udskydelsen vil endvidere have virkning for de ansøgninger, der modtages af Energistyrelsen inden for den gældende frist den 1. maj 2020, herunder de ansøgninger, der allerede er modtaget, når dette lovforslag forventes at træde i kraft.
I disse tilfælde indebærer forlængelsen af fristen, at det vil være muligt for de pågældende ansøgere at indsende yderligere oplysninger og dokumentation til Energistyrelsen, såfremt de vurderer, at de allerede indgivne ansøgninger er mangelfulde.
Modtages dette yderligere materiale af Energistyrelsen inden for den forlængede tidsfrist, vil det indgå i den oprindelige ansøgning og vurderingen af, om der samlet set er indgivet en fyldestgørende ansøgning, og om betingelserne for meddelelse af tilsagn om støtte er opfyldt.
Baggrunden herfor er, at indgivelse af en fyldestgørende ansøgning for flere virksomheder vil kræve en del forarbejde, herunder indhentelse af dokumentation.
Det kan efter Klima-, Energi- og Forsyningsministeriets vurdering derfor ikke udelukkes, at en konsekvens af den situation, som covid-19-epidemien har forårsaget og forårsager, kan være, at en række af de ansøgninger om tilsagn om støtte, der indgives til Energistyrelsen inden for fristen den 1. maj 2020, i realiteten ikke er fyldestgørende, og at dette skyldes, at de pågældende ansøgere har set sig nødsaget til at prioritere rettidig indgivelse af ansøgningen med risiko for, at den lider af væsentlige mangler.
 Den forventede fristforlængelse vil gælde for alle virksomheder, som er omfattet af støtteordningen, uanset om det for den enkelte er umuligt eller uforholdsmæssigt svært at sikre indgivelse af ansøgning inden for den i loven fastsatte frist på grund af covid-19-epidemien eller ej.
 En udskydelse af ansøgningsfristen for ordningen i § 35 g vil ikke ændre på antallet af potentielt støtteberettigede eller på omfanget af støtte, herunder støtteperiodernes længde, da støtte efter den pågældende ordning forudsætter opfyldelse af grundlæggende, materielle betingelser indtrådt den 1. januar 2020 eller tidligere.
 Afhængig af, hvordan den generelle situation for virksomheder og borgere som følge af covid-19-epidemien udvikler sig, kan der endvidere blive tale om efterfølgende generelle og ubetingede forlængelser af den udskudte frist.
 Er en generel og ubetinget fravigelse af frister eller andre betingelser som følge af covid-19-epidemien alene relevant for en afgrænset gruppe af identificerbare virksomheder, vil ministeren i medfør af den foreslåede bemyndigelse både kunne udnytte den til fastsættelse af regler herom ved bekendtgørelse og til at træffe beslutninger herom, der meddeles de pågældende virksomheder.
 Bemyndigelsen i den forslåede § 35 j til, at klima-, energi- og forsyningsministeren kan træffe beslutning om fravigelse af frister og andre betingelser i loven som følge af covid-19-epidemien, vil endvidere i konkrete tilfælde kunne benyttes i den situation, hvor der ikke er  eller ikke længere er - grundlag for en generel og ubetinget udskydelse af frister og betingelser som følge af den generelle situation skabt af covid-19-epidemien i Danmark.
I disse situationer vil ministeren i konkrete tilfælde og på grundlag af en individuel og konkret vurdering og behørig dokumentation kunne træffe beslutning om at fravige frister eller andre betingelser i VE-loven, hvis det i den konkrete sag må anses for umuligt eller uforholdsmæssigt vanskeligt for den pågældende virksomhed at opfylde de på det tidspunkt gældende frister eller betingelser som direkte eller indirekte konsekvens af covid-19-epidemien.
Der vil i disse tilfælde typisk være tale om en forsinkelse, der skyldes konkrete forhold, der ikke som sådan er tidsmæssigt knyttede til den generelle situation for virksomheder som følge af udviklingen af covid-19-situationen i Danmark.
En fravigelse forudsætter i disse tilfælde, at der er tale om konkrete og dokumenterbare forhold, der i det pågældende tilfælde er relateret til covid-19-epidemien.
 Beslutning om fravigelse på grundlag af en konkret og individuel vurdering kan træffes efter forudgående ansøgning fra den pågældende virksomhed eller i forbindelse med Energistyrelsens afgørelse om tilsagn om støtte, udbetaling af støtte eller andet forhold i henhold til lov om naturgasforsyning.
 Afgørelse truffet af Energistyrelsen om, at der ikke kan ske fravigelse fra en generel, eventuelt udskudt, frist eller anden betingelse, vil kunne påklages til Energiklagenævnet i medfør af § 51, stk. 1, i lov om naturgasforsyning.
Til § 3 Det følger af det foreslåede stk. 1, at loven træder i kraft ved bekendtgørelse i Lovtidende.
Dette skyldes, at der i henhold til gældende ret er nært foreståender frister for ansøgning om tilsagn eller fornyet tilsagn om støtte til anvendelse af biogas og for nettilslutning af husstandsvindmøller som betingelse for støtte, som kan have konsekvenser for virksomheder og borgere, for hvem det som direkte eller indirekte konsekvens af covid-19-epidemien vil være umuligt eller uforholdsmæssigt vanskeligt at opfylde de pågældende frister.
Det ønskes derfor, at loven træder i kraft hurtigst muligt, så bemyndigelsen til at fravige frister og andre betingelser i VE-loven og i forhold til støtteordningen i § 35 g i lov om naturgasforsyning kan udmøntes i en bekendtgørelse og eventuel beslutning hurtigst muligt.
Det følger af det foreslåede stk. 2, at lovforslaget kan stadfæstes straks efter dets vedtagelse.
Det følger af grundlovens § 42, stk. 7, 1. pkt., at et lovforslag, som kan undergives folkeafstemning, i særdeles påtrængende tilfælde kan stadfæstes straks efter dets vedtagelse, når forslaget indeholder bestemmelse herom.
Som det fremgår af lovforslagets almindelige bemærkninger, har lovforslaget til formål at tage højde for den helt ekstraordinære situation, som udbruddet af covid-19-epidemien har bragt med sig, og hvor bl.a. en række borgere og virksomheder, der er aktører på området for fremme af vedvarende energi, som direkte eller indirekte konsekvens af epidemien kan komme i klemme i forhold til opfyldelse af visse frister og andre betingelser, som kan være afgørende for deres virksomhed eller privatøkonomi.
Allerede den 1. maj 2020 er der således en frist for indgivelse af ansøgninger om tilsagn om støtte efter nogle støtteordninger.
Indgivelse af rettidige ansøgninger er afgørende for, at det vil være muligt for de borgere og virksomheder, der forventes omfattet af ordningerne, bliver det.
Det vurderes derfor, at der er tale om et særdeles påtrængende tilfælde som anført i grundlovens § 42, stk. 7.
 Det følger af det foreslåede stk. 3, at kapitel 6 b og dermed den foreslåede bestemmelse i § 56 b i lov om fremme af vedvarende energi, jf. lovforslagets § 1, nr. 1, og kapitel b og dermed den foreslåede bestemmelse i § 35 j i lov om naturgasforsyning, jf. lovforslagets § 2, nr. 1, ophæves den 1. marts 2021, dvs. samtidig med lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019 som ændret som ændret ved lov nr. 208 af 17. marts 2020 og lov nr. 359 af 4. april 2020. Der er her tale om såkaldt solnedgangsklausul, der indebærer, at de foreslåede bestemmelser automatisk ophæves, medmindre Folketinget forinden beslutter at forlænge deres gyldighedsperiode.
 Bekendtgørelser udstedt i medfør af de nævnte bestemmelser vil dog kun forblive i kraft, indtil disse bestemmelser ophæves ved den foreslåede bestemmelse, eller til de på et tidligere tidspunkt ophæves ved den ophørsklausul, som bekendtgørelserne måtte indeholde.
 Det følger af det foreslåede stk. 4, at klima-, energi- og forsyningsministeren i forbindelse med ophævelsen af kapitel 6 b i lov om fremme af vedvarende energi, som affattet ved dette lovforslags § 1, nr. 1, og af kapitel 6 b i lov om naturgasforsyning, som affattet ved dette lovforslags § 2, nr. 1, jf. stk. 3, kan fastsætte overgangsregler om håndtering af genindtrædelse af frister og andre betingelser, der efter regler fastsat i medfør af disse kapitler har været fraveget.
 Det kan således ikke udelukkes, at der kan være situationer, hvor det kan blive nødvendigt at fastsætte regler, der kan sikre en hensigtsmæssig genindtrædelse af de frister og andre betingelser, der efter regler fastsat i medfør af § 56 b i VE-loven, som foreslået med dette lovforslag, jf. lovforslagets § 1, nr. 1, eller regler fastsat i medfør af § 35 j i lov om naturgasforsyning, som foreslået med dette lovforslags § 2, nr. 1, har været fraveget.
 Den foreslåede bemyndigelse indebærer, at ministeren med virkning for en overgangsperiode efter den 1. marts 2021 kan fastsætte overgangsregler i forhold til, hvorledes de frister og andre betingelser, der i medfør af denne lov er fraveget, skal genindtræde.
 Loven vil ikke gælde for Færøerne og Grønland, da VE-loven og lov om naturgasforsyning ikke gælder for Færøerne og Grønland.
