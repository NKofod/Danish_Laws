 En kommune havde afvist, at betale befordringsgodtgørelse i henhold  

 til § 16, stk. 10, i lov om kommunernes styrelse til et  

 kommunalbestyrelsesmedlem i forbindelse med dennes rejser fra sit  

 tjenestested i Nordjylland til møder i kommunalbestyrelsen på Bornholm.
 Udtalt at uanset bestemmelsen i § 16, stk. 10, litra a, og  

 forarbejderne hertil ikke indeholder udtrykkelige begrænsninger i kommunernes  

 pligt til at yde godtgørelse, finder Indenrigsministeriet, at bestemmelsen må  

 antages først og fremmest at tage sigte på transport fra bopælen til det  

 sted, hvor det kommunale hverv udøves.
 Indenrigsministeriet vil dog ikke afvise, at der efter bestemmelsen  

 tillige kan være krav på godtgørelse af transportomkostninger også fra et  

 arbejdssted uden for kommunegrænsen til mødestedet, hvis det under hensyn til  

 transporttiden og de hermed forbundne udgifter må anses for naturligt, at den  

 pågældende deltager i mødet m.v.
 I den foreliggende sag, hvor der var tale om transport mellem  

 Nordjylland og Bornholm, fandt Indenrigsministeriet - henset til den ganske  

 betydelige afstand mellem arbejdssted og mødested og de hermed forbundne  

 omfattende rejseudgifter - imidlertid ikke, at kommunen havde tilsidesat  

 lovgivningen ved ikke at ville godtgøre de pågældende udgifter.
 Samtidig bemærket, at det pågældende kommunalbestyrelsesmedlem i de  

 perioder, hvor han gjorde tjeneste i Nordjylland, måtte antages at have  

 lovligt forfald.
 (Indenrigsministeriets brev af 28. marts 1996 til et  

 kommunalbestyrelsesmedlem - 4. k.kt. j.nr. 1996/1342/405-1).
 I brev af 12. januar 1996 har De rettet henvendelse til  

 Indenrigsministeriet og anmodet om en udtalelse om, hvem der skal afholde  

 Deres rejseomkostninger i forbindelse med varetagelsen af hvervet som  

 kommunalbestyrelselsmedlem i Nexø Kommune.
 Det fremgår af Deres henvendelse, at De i 1993 blev indvalgt i Nexø  

 Kommunalbestyrelse, hvor De tillige varetager hvervet som formand for Børne-  

 og Kulturudvalget.
Det fremgår endvidere, at De er ansat som tjenestemand på et redningsskib  

 og siden juni 1995 har gjort tjeneste i Skagen 12 dage om måneden.
Den  

 resterende del af måneden har De tjenestefri.
 Nexø Kommune og Deres arbejdsgiver har meddelt, at man ikke ønsker at  

 godtgøre Deres rejseomkostninger fra Skagen til Bornholm i forbindelse med  

 kommunalbestyrelsesmøder og andre møder som led i Deres kommunale hverv.
 I henhold til § 61 i den kommunale styrelseslov (lovbekendtgørelse nr. 615  

 af 18. juli 1995) fører de almindelige kommunale tilsynsmyndigheder -  

 Indenrigsministeriet og de for hvert amt nedsatte tilsynsråd - tilsyn med, om  

 kommunerne og amtskommunerne overholder lovgivningen.
 Det bemærkes, at spørgsmålet om, hvorvidt Nexø Kommune har pligt til at  

 afholde Deres rejseomkostninger, kan indbringes for Tilsynsrådet for  

 Bornholms Amt, der varetager tilsynet med Nexø Kommune.
 Det fremgår af sagens oplysninger, at spørgsmålet ikke har været forelagt  

 tilsynsrådet.
 Henset til at reglerne om vederlæggelse af kommunalbestyrelsesmedlemmer  

 m.fl. i § 16 og § 16 a i lov om kommunernes styrelse henhører under  

 Indenrigsministeriets ressort, og at reglerne først er trådt i kraft den 1.  

 januar 1996, har ministeriet - uanset, at tilsynsrådet ikke har haft  

 lejlighed til at udtale sig om spørgsmålet - fundet det hensigtsmæssigt at  

 udtale sig vejledende i sagen.
 § 16, stk. 1, og stk. 10, i lov om kommunernes styrelse er sålydende:
»§ 16. Der ydes et fast vederlag til kommunalbestyrelsens medlemmer.  

 Indenrigsministeren fastsætter nærmere regler om vederlaget.
Vederlaget  

 omfatter medlemmernes a) deltagelse i møder i kommunalbestyrelsen og dennes udvalg samt  

 underudvalg, ...
Stk. 10. I forbindelse med deltagelse i de stk. 1, litra a-e, nævnte møder  

 m.v., ydes der til kommunalbestyrelsesmedlemmer a) befordringsgodtgørelse og godtgørelse for fravær fra hjemstedet,  

 ...« Efter disse bestemmelser skal kommunalbestyrelsen bl.a. yde  

 befordringsgodtgørelse til kommunalbestyrelsesmedlemmer, der deltager i møder  

 i kommunalbestyrelsen, dennes udvalg samt underudvalg.
 Uanset, at bestemmelsen i § 16, stk. 10, litra a, og forarbejderne hertil  

 ikke indeholder udtrykkelige begrænsninger i kommunernes pligt til at yde  

 godtgørelse, finder Indenrigsministeriet, at bestemmelsen må antages først og  

 fremmest at tage sigte på transport fra bopælen til det sted, hvor det  

 kommunale hverv udøves.
 Indenrigsministeriet vil dog ikke afvise, at der efter bestemmelsen  

 tillige kan være krav på godtgørelse af transportomkostninger også fra et  

 arbejdssted uden for kommunegrænsen til mødestedet, hvis det under hensyn til  

 transporttiden og de hermed forbundne udgifter må anses for naturligt, at den  

 pågældende deltager i mødet m.v.
 I den foreliggende sag, hvor der er tale om transport mellem Skagen og  

 Nexø, finder Indenrigsministeriet - henset til den ganske betydelige afstand  

 mellem Deres arbejdssted og mødestedet og de hermed forbundne omfattende  

 rejseudgifter - imidlertid ikke, at Nexø Kommune har tilsidesat lovgivningen  

 ved ikke at ville godtgøre de pågældende udgifter.
 Det tilføjes, at hvervet som kommunalbestyrelsesmedlem er et borgerligt  

 ombud, jf. den kommunale valglovs § 5 modsætningsvis og § 92. Mødepligten  

 modificeres imidlertid af, at det er fast antaget, at et medlem kan have  

 lovligt forfald.
 Et kommunalbestyrelsesmedlem antages således at være lovligt forhindret i  

 at møde på grund af sygdom, varetagelse af andet offentligt hverv, pligter i  

 medfør af ansættelsesforhold eller lignende.
Efter Indenrigsministeriets opfattelse må Deres eventuelle udeblivelse fra  

 møder i de perioder, hvor De gør tjeneste i Skagen - henset til afstanden og  

 de faktiske transportmuligheder mellem Skagen og Nexø - anses som lovligt  

 forfald.
Dette gælder, uanset om møderne afholdes på tidspunkter, hvor De  

 ikke er på vagt på redningsskibet.
 Indenrigsministeriet skal afslutningsvis bemærke, at der ikke i den  

 kommunale styrelseslov er regler om pligt for arbejdsgivere til at betale  

 rejseomkostninger for ansatte, der samtidig er kommunalbestyrelsesmedlemmer.  

 Indenrigsministeriet kan ikke tage stilling til om, der på andet grundlag  

 måtte bestå en sådan pligt for Deres arbejdsgiver.
 Kopi af dette brev er sendt til Tilsynsrådet for Bornholms Amt og Nexø  

 Kommune.
