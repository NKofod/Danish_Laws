Fremsat den 8. oktober 1998 af  

 justitsministeren (Frank Jensen) Forslag til Lov om ændring af straffeloven (Afkriminalisering af prostitution m.v. samt  

 kriminalisering af kunder til prostituerede under 18 år) § 1 I straffeloven, jf. lovbekendtgørelse nr. 648 af 12. august 1997,  

 som ændret ved § 3 i lov nr. 403 af 26. juni 1998 og § 3 i lov nr. 473  

 af 1. juli 1998, foretages følgende ændringer:
 1. §§ 198 og 199 ophæves.
 2. Efter § 223 indsættes:
»§ 223 a.
Den, der som kunde har samleje med en person under  

 18 år, der helt eller delvis ernærer sig ved prostitution,  

 straffes med bøde, hæfte eller fængsel indtil 2  

 år.« 3. I § 224 ændres »§§ 216-223« til:  

 »§§ 216-223 a«.
 4. I § 225 ændres »222-223« til: »222-223 a«.
 5. § 229, stk. 3-5, ophæves.
§ 2 Stk. 1. Loven træder i kraft den 1. juli  

 1999.
 Stk. 2. Loven medfører ikke, at spil, prostitution og  

 understøttelse fra kvinder, der ernærer sig ved prostitution,  

 anses som lovlige erhverv.
§ 3 Loven gælder ikke for Færøerne, men kan ved kongelig  

 anordning helt eller delvis sættes i kraft for denne landsdel med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har to hovedelementer.
For det første foreslås det at  

 afkriminalisere prostitution m.v.
I tilknytning hertil foreslås det, at  

 det ikke længere skal være strafbart at lade sig underholde af  

 eller dele bolig med en prostitueret kvinde, når der ikke er tale om  

 udnyttelse af den prostituerede.
Straffelovens bestemmelse om straf for at overtræde  

 et påbud om at søge lovligt erhverv anvendes ikke længere  

 i praksis.
Den foreslåede afkriminalisering af prostitution m.v. har  

 således alene til formål at markere, at prostitution i sig selv  

 ikke bør anses som en kriminel aktivitet.
Prostitution er derimod  

 både et udtryk for og årsag til sociale problemer, som bedst  

 løses i det socialpolitiske regi.
Afkriminaliseringen skal ikke  

 indebære, at prostitution i øvrigt anses som et lovligt erhverv.  

 Det præciseres derfor i lovforslaget, at afkriminaliseringen ikke  

 ændrer ved de prostitueredes stilling i henhold til anden  

 lovgivning.
For det andet foreslås det gjort strafbart at  

 være kunde til en mandlig eller kvindelig prostitueret under 18  

 år.
Dette forslag skal ses som et led i den bredspektrede indsats mod  

 seksuelt misbrug af mindreårige, som allerede er i gang.
Det foreslås endelig at ophæve straffelovens  

 bestemmelse om straf for vanemæssig og selvforskyldt lediggang,  

 såkaldt løsgængeri.
Bestemmelsen anvendes ikke  

 længere i praksis.
2. Baggrunden for lovforslaget 2.1. Afkriminalisering af prostitution m.v.
2.1.1. Prostitution er ikke direkte kriminaliseret i  

 dansk ret, men kan efter straffelovens § 199 straffes med hæfte  

 eller fængsel indtil 1 år, hvis en person overtræder et  

 påbud fra politiet om at søge lovligt erhverv.
Et sådant  

 påbud skal efter bestemmelsen gives til den, der hengiver sig til  

 lediggang »under sådanne forhold, at der er grund til at antage, at han  

 (eller hun) ikke søger at ernære sig på lovlig vis.« Det  

 fremgår af § 199, stk. 2, at spil, utugt (prostitution) og  

 understøttelse fra kvinder, der ernærer sig ved utugt, ikke  

 anses som lovlige erhverv.
Bestemmelsen i § 199 omfatter kun tilfælde,  

 hvor den pågældende har det ulovlige erhverv som eneste erhverv.  

 Personer, der kun bruger indtægter fra f.eks. prostitution som  

 supplement til indtægterne ved et lovligt erhverv, er ikke omfattet af  

 bestemmelsen.
Bestemmelsen omfatter i øvrigt både heteroseksuel  

 og homoseksuel prostitution.
Bestemmelsen i § 199 blev tidligere næsten  

 udelukkende anvendt over for ugifte prostituerede uden andet arbejde.
Som  

 nævnt bruges bestemmelsen nu ikke længere i praksis.
 Straffelovens § 199 suppleres af bestemmelsen i  

 § 233, som indeholder et forbud mod at opfordre eller indbyde til utugt  

 eller stille usædelig levevis til skue på en måde, der er  

 egnet til at forulempe andre eller at vække offentlig forargelse.  

 Foruden direkte henvendelser til kunder omfatter denne bestemmelse bl.a.  

 annoncering med prostitution i blade m.v.
Straffelovens § 233 omfatter kun meget grove eller  

 særligt anstødelige forhold, og denne bestemmelse suppleres af  

 normalpolitivedtægtens § 5, hvorefter det er forbudt på  

 eller ud til en vej eller andre steder, hvortil der er almindelig adgang, at  

 vise uanstændig opførsel, herunder ved uanstændig  

 blottelse af legemet eller ved at opfordre til utugt.
Det er »ud til en vej«,  

 hvis de vejfarende ikke kan undgå at se den uanstændige  

 opførsel, når de passerer forbi.
§ 5 omfatter mundtlige udtalelser og fysiske  

 handlinger på eller ud til en vej.
Efter normalpolitivedtægtens  

 § 12 kan der på disse steder i visse tilfælde også  

 gribes ind over for plakater, skrifter eller billeder, som er af  

 anstødelig eller fornærmelig karakter.
Efter normalpolitivedtægtens § 6 kan politiet  

 bl.a. forbyde enhver, der opholder sig på en vej, at stå stille  

 dér eller at færdes frem og tilbage på kortere  

 strækninger, hvis der er begrundet formodning om, at den  

 pågældende udøver et ulovligt erhverv på stedet.
I  

 hovedstadsområdet og enkelte andre steder er § 6 udvidet med  

 stk. 2-4, der giver politiet hjemmel til at lade et forbud gælde  

 for et nærmere angivet tidsrum, dog højst 2 år.
Bestemmelsen i straffelovens § 233 er stort set ikke  

 blevet brugt i praksis.
Tiltale rejses i stedet efter de ovenfor nævnte  

 bestemmelser i politivedtægten.
 Straffelovens §§ 228 og 229 indeholder nogle  

 bestemmelser om forhold, der består i at fremme »kønslig  

 usædelighed«, herunder »erhvervsmæssig utugt«.
§ 228, stk. 1, drejer sig om rufferi.
Herunder  

 hører bl.a. bordeldrift samt tilfælde, hvor gerningsmanden  

 forleder nogen til at søge fortjeneste ved kønslig  

 usædelighed med andre eller afholder nogen, der driver erhverv ved  

 kønslig usædelighed, fra at opgive det.
Efter § 228,  

 stk. 2, straffes bl.a. den, der tilskynder eller bistår en person  

 under 21 år til at søge erhverv ved kønslig  

 usædelighed.
Efter § 229, stk. 1, straffes den, der for  

 vindings skyld eller i oftere gentagne tilfælde optræder som  

 mellemmand ved kønslig usædelighed, og den, som udnytter en  

 andens erhverv ved kønslig usædelighed. »Udnyttelse« foreligger,  

 hvis der er tale om forhold, som har en mere varig karakter, og som giver den  

 pågældende en økonomisk fordel, som vedkommende ikke har  

 et retligt eller naturligt krav på.
Efter bestemmelsens stk. 3 og  

 4 straffes mænd, som helt eller delvis lader sig underholde af en  

 prostitueret kvinde, eller som imod politiets advarsel deler bolig med en  

 kvindelig prostitueret.
Sønner under 18 år, som kvinden har  

 pligt til at forsørge, kan dog ikke straffes efter stk. 3 og 4,  

 jf. bestemmelsens stk. 5.
2.1.2. Det har også tidligere været  

 overvejet at ophæve bestemmelsen i straffelovens § 199 om straf  

 for ikke at efterkomme et påbud om at søge lovligt erhverv.  

 Folketinget drøftede spørgsmålet i begyndelsen af 1970  

 erne på baggrund af et privat lovforslag.
Justitsministeriets  

 Kriminalforsorgsudvalg foreslog i betænkning nr. 678/1973 om  

 prostitution at ophæve bestemmelsen, og også  

 Straffelovrådet har stillet forslag herom, jf. betænkning nr.  

 1099/1987 (Betænkning om strafferammer og  

 prøveløsladelse).
Justitsministeriet indhentede endvidere i 1996 en  

 udtalelse om spørgsmålet fra Rigsadvokaten, samtlige  

 statsadvokater, Politidirektøren i København og Foreningen af  

 Politimestre i Danmark.
Ingen af disse myndigheder m.v. havde indvendinger  

 mod at ophæve straffelovens § 199.
Som ovenfor nævnt bruges straffelovens § 199  

 ikke længere i praksis.
Efter regeringens opfattelse bør  

 straffebestemmelsen ikke opretholdes, navnlig under hensyn til, at man  

 på dette område i virkeligheden ikke ønsker at straffe,  

 men at hjælpe de pågældende.
En ophævelse af straffebestemmelsen skal alene ses  

 som udtryk for et ændret syn på de enkelte prostituerede.  

 Bagmandsvirksomhed bør fortsat bekæmpes med straf.
Prostitution  

 bør også fortsat bekæmpes, blot ikke med straf, og  

 fjernelsen af den formelle straftrussel over for de prostituerede bør  

 således ikke medføre, at prostitution anses som et lovligt  

 erhverv i forhold til anden lovgivning, f.eks.  

 arbejdsmarkedslovgivningen.
En indvending mod at ophæve straffelovens § 199  

 kunne være, at prostitution som følge heraf måske vil  

 blive »markedsført« mere åbenlyst eller aggressivt.
De ovenfor  

 nævnte bestemmelser i politivedtægten giver imidlertid mulighed  

 for at gribe ind over for visse påtrængende former for  

 reklamering m.v.
F.eks. vil »udstilling« af prostituerede i gadevinduer ikke  

 være tilladt.
Da strafbestemmelsen i § 199 ikke længere  

 håndhæves, vil det næppe i sig selv have særlige  

 virkninger i forhold til resocialiseringsbestræbelserne over for de  

 prostituerede m.v., hvis bestemmelsen ophæves.
Der er imidlertid brug  

 for at udvikle den sociale indsats i forhold til prostitutionsmiljøet.  

 Dette arbejde er allerede i gang.
I 1996 blev der således i flere kommuner  

 gennemført en række såkaldte sluseprojekter.  

 Formålet med projekterne var at skabe bedre kontakt mellem de  

 prostituerede og de kommunale sagsbehandlere med henblik på at  

 støtte de prostituerede og eventuelt hjælpe dem ud af  

 prostitutionen.
Resultaterne af sluseprojekterne er sammenfattet i rapporten  

 »Sagsbehandleres viden om prostitution«, 1997, som også anbefaler nye  

 modeller for samordningen af den sociale indsats på dette  

 område.
Socialministeriet tog i slutningen af 1996 initiativ til  

 at kortlægge den samlede indsats på prostitutionsområdet i  

 Danmark.
Indsatsen er beskrevet i rapporten »Prostitution i Danmark i 1990  

 erne«, udarbejdet af Socialministeriets formidlingscenter i  

 Storkøbenhavn.
I 1997 er der oprettet et landsdækkende center for  

 forebyggende og socialt arbejde for kvindelige og mandlige prostituerede, det  

 såkaldte PRO-Center.
Centret skal i en 3-årig  

 forsøgsperiode rådgive myndigheder og institutioner m.v. med  

 henblik på at forebygge og mindske udbredelsen af prostitution og  

 løse de prostitueredes sociale og sundhedsmæssige problemer.  

 Centret skal endvidere formidle viden og erfaringer på  

 området.
2.1.3. Justitsministeriet har overvejet, om der er  

 behov for at opretholde bestemmelsen i straffelovens § 233, der som  

 ovenfor nævnt stort set ikke har været anvendt.
I praksis rejses  

 der alene tiltale efter bestemmelserne i politivedtægten, men disse  

 regler vil normalt ikke kunne anvendes over for reklamering i blade m.v.
Efter Justitsministeriets opfattelse kan det ikke  

 udelukkes, at der fortsat vil være behov for et strafferetligt  

 værn mod groft anstødelig reklamering med salg af seksuelle  

 ydelser.
På denne baggrund finder Justitsministeriet, at bestemmelsen i  

 straffelovens § 233 bør opretholdes.
2.1.4. I forbindelse med en afkriminalisering af  

 prostitution bør også bestemmelserne i straffelovens § 229,  

 stk. 3-5, om »passivt« alfonseri ophæves.
Hvis prostitution ikke  

 længere er forbundet med et (indirekte) strafansvar, bør det  

 efter Justitsministeriets opfattelse heller ikke være strafbart at leve  

 sammen med eller at lade sig underholde af en prostitueret, medmindre der er  

 tale om udnyttelse af den prostituerede.
 Behovet for at straffe retter sig mod den egentlige  

 bagmandsvirksomhed, som er omfattet dels af straffelovens § 228 om bl.a.  

 rufferi, dels af § 229, stk. 1 og 2, om de »aktive« alfonser, dvs.  

 personer, som enten udnytter en andens erhverv som prostitueret, eller som  

 for vindings skyld eller oftere gentaget optræder som  

 mellemmænd.
 Justitsministeriets Kriminalforsorgsudvalg og  

 Straffelovrådet har tidligere overvejet spørgsmålet om at  

 ophæve straffelovens § 229, stk. 3-5, jf. betænkning  

 nr. 678/1973, side 35-36 og 39-41, og betænkning nr. 1099/1987, side  

 178-179. I både Kriminalforsorgsudvalget og Straffelovrådet var  

 der delte meninger om spørgsmålet. 5 af Straffelovrådets 7  

 medlemmer anbefalede at ophæve bestemmelserne.
Argumenterne imod at ophæve bestemmelserne var  

 navnlig, at der i praksis er glidende overgange mellem »aktive« og »passive«  

 alfonser, og at det i konkrete sager kan være meget vanskeligt at  

 føre bevis for, hvor intensivt alfonsen påvirker kvindens valg  

 af erhverv.
Hvis det kriminaliserede område indsnævres, vil man  

 derfor risikere, at mænd, der udøver en intensiv pression, som  

 blot ikke kan bevises, går fri for straf.
Det er imidlertid et væsentligt princip, at  

 straffebestemmelser bør udformes så præcist og så  

 snævert som muligt.
Efter Justitsministeriets opfattelse er den  

 alfonserivirksomhed, som bør kunne straffes også efter en  

 afkriminalisering af prostitution, dækket af gerningsbeskrivelsen i  

 straffelovens § 229, stk. 1 og 2. Der bør ikke opretholdes  

 en kriminalisering af et bredere område alene for at sikre, at man kan  

 straffe nogle personer, hvis adfærd formodes reelt at falde ind under  

 beskrivelsen i § 229, stk. 1, men hvor dette ikke kan bevises.
2.2. Kriminalisering af kunder til prostituerede under 18 år 2.2.1. Det er ikke i dansk ret særskilt  

 kriminaliseret at være kunde hos en prostitueret, men den generelle  

 seksuelle »lavalder« på 15 år, jf. straffelovens § 222,  

 gælder, uanset om barnet er prostitueret.
Prostituerede er naturligvis  

 også beskyttet af andre af straffelovens bestemmelser, herunder om  

 vold, voldtægt og ulovlig tvang m.v.
 2.2.2. Der er i de seneste år her i landet  

 taget en række initiativer med henblik på at bekæmpe  

 forskellige former for seksuel udnyttelse af børn.
 Blandt initiativerne kan nævnes, at det ved lov nr.  

 1100 af 21. december 1994 om ændring af straffeloven m.v. blev gjort  

 strafbart at besidde børnepornografiske fotografier, film og lignende.  

 Lovændringen, der trådte i kraft den 1. marts 1995, har til  

 formål at øge beskyttelsen mod misbrug i forbindelse med  

 produktion af børnepornografi.
Ved lov nr. 274 af 15. april 1997 om ændring af  

 bl.a. straffeloven er der åbnet mulighed for en forsøgsordning  

 med behandling af seksualforbrydere.
Behandlingen skal efter  

 forsøgsordningen kunne træde i stedet for straf.
Der skal  

 endvidere tilbydes behandling til seksualforbrydere under afsoningen af  

 frihedsstraf.
Ved lovændringen er der desuden åbnet mulighed for,  

 at der i lidt videre omfang end hidtil kan idømmes forvaring  

 (tidsubestemt straf) for de groveste seksualforbrydelser.
 Også internationalt er der opmærksomhed om  

 problemerne med seksuel udnyttelse af børn og behovet for samarbejde  

 mellem landene.
 Nordisk Råd vedtog i 1996 en rekommendation om  

 bekæmpelse af seksuelt misbrug af børn.
De nordiske lande har udstationeret såkaldte  

 forbindelsesofficerer i de baltiske lande.
Sverige har forbindelsesofficerer  

 i henholdsvis Letland og Estland, og der er en dansk forbindelsesofficer i  

 Litauen.
De pågældende repræsenterer hele Norden og  

 fungerer som forbindelsesled til de stedlige politimyndigheder.
I efteråret 1997 nedsatte  

 Østersørådet en arbejdsgruppe, som skulle  

 undersøge og vurdere omfanget af seksuel udnyttelse af børn i  

 Østersøregionen.
Arbejdsgruppens rapport fra marts 1998 om  

 seksuel udnyttelse af børn i Østersøregionen indeholder  

 en række anbefalinger.
 Som opfølgning på en verdenskonference om  

 emnet i Stockholm i 1996 har EU-landene taget forskellige initiativer  

 på området.
I efteråret 1996 vedtog Rådet to fælles  

 aktioner herom.
Den ene aktion drejer sig om et tilskyndelses- og  

 udvekslingsprogram for personer, som i medlemslandene har ansvar for  

 bekæmpelsen af menneskehandel og seksuel udnyttelse af børn.
Den  

 anden aktion går ud på at oprette et fælles videns- og  

 erfaringsregister på bl.a. dette område.
I februar 1997 vedtog Rådet endnu en fælles  

 aktion vedrørende bekæmpelse af menneskehandel og seksuel  

 udnyttelse af børn.
Aktionen går bl.a. ud på, at  

 medlemslandene skal sikre, at seksuel udnyttelse af børn er strafbart.  

 Der skal også etableres et mere effektivt samarbejde mellem  

 medlemslandene med hensyn til efterforskningen af sager om seksuelle overgreb  

 mod børn.
 På en EU-konference i Haag i april 1997 blev der  

 vedtaget en deklaration om bekæmpelse af handel med kvinder med henblik  

 på seksuel udnyttelse.
I EU-regi er der på nuværende tidspunkt  

 særlig interesse for en fælles indsats mod den stadigt stigende  

 udbredelse af børnepornografi over internettet.
Det østrigske  

 formandskab har således for ganske nylig fremlagt et udkast til en  

 fælles aktion om bekæmpelse af børnepornografi på  

 internettet.
 Som opfølgning på den ovenfor nævnte  

 verdenskonference i Stockholm har Europarådet endvidere i april 1998  

 afholdt en konference om kommerciel udnyttelse af børn.
Det kan også nævnes, at Danmark deltager i en  

 permanent arbejdsgruppe under Interpol vedrørende kriminalitet mod  

 mindreårige.
Det er arbejdsgruppens opgave at medvirke til, at landene  

 i størst muligt omfang udveksler oplysninger, som kan føre til  

 opklaring og retsforfølgning af kriminalitet mod  

 mindreårige.
I FN-regi er der i 1989 vedtaget en konvention om barnets  

 rettigheder.
Danmark ratificerede denne konvention i 1991.
 I konventionen defineres et barn som enhver person under  

 18 år, medmindre den pågældende bliver personligt myndig  

 tidligere efter den lov, der gælder for barnet.
Efter konventionens artikel 34 skal deltagerstaterne  

 beskytte børn mod alle former for seksuel udnyttelse og seksuelt  

 misbrug.
Det indebærer bl.a., at der skal træffes passende  

 foranstaltninger for at modvirke, at børn overtales eller tvinges til  

 at deltage i nogen form for ulovlig seksuel aktivitet, og for at forhindre,  

 at børn udnyttes til prostitution eller andre former for ulovlig  

 seksuel aktivitet.
FN's Komite vedrørende Barnets Rettigheder  

 overvåger, om konventionen overholdes.
Komiteen har i en udtalelse  

 på grundlag af Danmarks første rapport om de skridt, der er  

 taget for at opfylde konventionens bestemmelser, bl.a. anbefalet, at man fra  

 dansk side træffer yderligere foranstaltninger for at opfylde  

 bestemmelsen i konventionens artikel 34.
 FN's Menneskerettighedskommission arbejder for tiden med  

 udkast til en tillægsprotokol til børnekonventionen, der  

 særligt skal vedrøre salg af børn og  

 børneprostitution.
 2.2.3. Efter Justitsministeriets opfattelse vil en  

 kriminalisering af kunder til prostituerede under 18 år falde i  

 tråd med den udvikling, som er beskrevet ovenfor, herunder med de  

 forskellige internationale bestræbelser med henblik på at  

 bekæmpe seksuel udnyttelse af børn.
Den øgede sociale indsats, som der i øvrigt  

 bør lægges afgørende vægt på, kan ikke  

 stå alene i forhold til de helt unge prostituerede.
Her er der et  

 særligt behov for at supplere denne indsats med et strafferetligt  

 værn, som ikke kun er rettet mod bagmænd, men også mod dem,  

 der køber seksuelle ydelser af prostituerede under 18 år.
En  

 kriminalisering af kunderne vil kunne medvirke til at begrænse  

 efterspørgslen efter de helt unge og meget sårbare  

 prostituerede.
3. Lovforslagets hovedindhold 3.1. Afkriminalisering af prostitution m.v.
 3.1.1. Det foreslås at ophæve  

 bestemmelserne i straffelovens §§ 199 og 229, stk. 3-5, jf.  

 lovforslagets § 1, nr. 1 og 5.
 Denne del af lovforslaget indebærer, at politiet  

 ikke fremover kan give prostituerede påbud om at søge lovligt  

 erhverv, og at prostituerede således heller ikke kan straffes for at  

 overtræde et sådant forbud.
Efter den gældende bestemmelse i § 199 skal  

 politiet samtidig med, at der gives påbud om at søge lovligt  

 erhverv, så vidt muligt anvise den prostituerede et sådant  

 erhverv.
I praksis hører opgaven med at bringe prostituerede ind  

 på det normale arbejdsmarked navnlig under arbejdsformidlingen efter de  

 almindelige regler herom.
 Endvidere indebærer lovforslaget, at »passivt«  

 alfonseri i forhold til prostituerede kvinder, jf. pkt. 2.1.4 ovenfor, ikke  

 kan straffes.
 Det vil fortsat kunne straffes at optræde som  

 mellemmand ved prostitution og at udnytte en andens erhverv ved prostitution,  

 jf. straffelovens § 229, stk. 1. Det vil også som hidtil  

 være strafbart at udleje hotelværelser m.v. til brug for  

 prostitution, jf. § 229, stk. 2.
 3.1.2. I lovforslagets  

 ikrafttrædelsesbestemmelse (§ 2) fastslås det, at loven ikke  

 medfører, at spil, prostitution og understøttelse fra kvinder,  

 der ernærer sig ved prostitution, anses som lovlige erhverv.  

 Bestemmelsen har til formål at sikre, at den foreslåede  

 ophævelse af straffelovens § 199 og § 229, stk. 3-5,  

 ikke får konsekvenser i forhold til andre retsområder.
 Understøttelse fra kvinder, som ernærer sig  

 ved prostitution, vil efter forslaget fortsat være strafbart i de  

 tilfælde, der er omfattet af straffelovens § 229, stk. 1, og  

 deltagelse i utilladt hasardspil vil fortsat være strafbart efter  

 bestemmelserne i straffelovens §§ 203 og 204. Den foreslåede  

 bestemmelse vil således især have betydning med hensyn til  

 prostitution, hvor lovforslaget som anført indebærer, at  

 straftruslen helt fjernes, men for at undgå tvivl nævnes alle de  

 pågældende erhverv i bestemmelsen.
 Om prostitueredes stilling i forhold til anden lovgivning  

 henvises i øvrigt til bemærkningerne til lovforslagets  

 § 2.
3.2. Kriminalisering af kunder til prostituerede under 18 år 3.2.1. Det foreslås at indføre en ny  

 bestemmelse i straffeloven om straf for den, der som kunde har samleje med en  

 mandlig eller kvindelig prostitueret under 18 år.
Efter lovforslaget  

 skal den foreslåede straffebestemmelse finde tilsvarende anvendelse ved  

 anden kønslig omgængelse end samleje samt ved homoseksuel  

 prostitution, dvs. anden kønslig omgængelse end samleje med en  

 prostitueret under 18 år af samme køn.
Der henvises til  

 lovforslagets § 1, nr. 2-4.
 De foreslåede straffebestemmelser retter sig alene  

 mod kunder til piger eller drenge under 18 år, der ernærer sig  

 helt eller delvis ved prostitution.
 Det er uden betydning, om kunden er en mand eller en  

 kvinde.
I udtrykket »kunde« ligger, at straffebestemmelserne alene  

 retter sig mod tilfælde, hvor det seksuelle forhold til den  

 prostituerede gennemføres som led i prostitutionen.
De  

 foreslåede straffebestemmelser kan således kun anvendes, hvis den  

 mindreåriges samleje eller lignende med gerningsmanden er  

 gennemført mod betaling eller løfte om betaling.
Det er uden  

 betydning, om det er kunden selv eller en tredjemand, som betaler.
Der skal  

 ikke nødvendigvis være tale om betaling af et pengebeløb,  

 men kundens modydelse skal kunne gøres op i penge.
 Det vil ikke være strafbart for den prostitueredes  

 kæreste, samlever eller ægtefælle at have samleje eller  

 anden kønslig omgængelse end samleje med den  

 pågældende.
Straffebestemmelserne omfatter som nævnt også  

 tilfælde, hvor den mindreårige kun delvis ernærer sig ved  

 prostitution.
Det betyder, at en kunde vil kunne straffes, selv om  

 prostitutionen ikke er den mindreåriges hovedindtægtskilde.
Der  

 skal være tale om en mere regelmæssig virksomhed med levering af  

 seksuelle ydelser mod betaling eller løfte om betaling, men det er  

 ikke udelukket, at en kunde vil kunne straffes, selv om virksomheden kun har  

 stået på i kort tid.
Uden for anvendelsesområdet falder  

 situationer, hvor en mindreårig i enkeltstående tilfælde  

 har modtaget betaling for et samleje eller lignende.
3.2.2. Det foreslås, at strafferammen for  

 overtrædelse af bestemmelsen bliver bøde, hæfte eller  

 fængsel indtil 2 år.
Der er ved fastsættelsen af  

 maksimumstraffen taget hensyn til, at bestemmelsen bl.a. vil omfatte de  

 formentlig sjældne tilfælde, hvor der er tale om mange forhold  

 begået af en »fast« kunde.
Det kan nævnes, at strafferammen for  

 overtrædelse af bestemmelsen om seksuel »lavalder« i straffelovens  

 § 222 er fængsel indtil 6 år, hvis barnet er under 15  

 år, og fængsel indtil 10 år, hvis barnet er under 12  

 år.
Det kan også nævnes, at strafferammen for  

 overtrædelse af straffelovens § 223 er fængsel indtil 4  

 år.
Efter denne bestemmelse straffes den, som har samleje med en person  

 under 18 år, der er den skyldiges adoptivbarn, stedbarn eller plejebarn  

 eller er betroet den pågældende til undervisning eller  

 opdragelse.
Endvidere straffes den, som under groft misbrug af en  

 overlegenhed, der beror på alder og erfaring, forfører en person  

 under 18 år til samleje.
 Det kan endvidere nævnes, at det i Sverige siden  

 1965 har været strafbart mod betaling eller løfte om betaling at  

 skaffe sig tilfældig kønslig omgængelse med en person  

 under 18 år, og at strafferammen for overtrædelse af den  

 pågældende bestemmelse er bøde eller fængsel indtil  

 6 måneder.
Den svenske Riksdag har i foråret 1998 som led i en  

 samlet plan for bekæmpelse af vold mod kvinder vedtaget at udvide  

 forbudet mod køb af seksuelle ydelser.
Med lovændringen bliver  

 det generelt strafbart at være kunde til en prostitueret, uanset den  

 prostitueredes alder.
Straffen for overtrædelse er fortsat bøde  

 eller fængsel indtil 6 måneder.
 Det generelle forbud mod køb af seksuelle ydelser  

 træder i kraft den 1. januar 1999.
 3.2.3. Justitsministeriet finder ikke, at der er  

 behov for at udvide forældelsesfristen for strafansvaret fra 5 til 10  

 år ligesom for overtrædelser af straffelovens § 223, jf.  

 herved straffelovens § 93, stk. 3.
 4. Økonomiske og administrative konsekvenser m.v.
 Lovforslaget skønnes ikke at have økonomiske  

 eller administrative konsekvenser af betydning for det offentlige.
 Lovforslaget har ikke erhvervsøkonomiske eller  

 miljømæssige konsekvenser og indeholder ikke EU-retlige  

 aspekter.
5. Høring Lovforslaget har været til høring hos:
 Præsidenterne for Østre og Vestre Landsret,  

 Præsidenterne for Københavns Byret og retterne i Århus,  

 Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen,  

 Politidirektøren i København, Foreningen af Politimestre i  

 Danmark, Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Ligestillingsrådet, Danske  

 Kvinders Nationalråd, Østersørådets Kommissær  

 for Menneskerettigheder, Børnerådet, PRO-Centret, Fonden for  

 virke mod mandlig prostitution, Amtsrådsforeningen, Kommunernes  

 Landsforening samt Københavns og Frederiksberg kommuner, Foreningen af  

 Socialchefer i Danmark, Dansk Socialrådgiverforening, Dansk  

 Psykologforening, Nævnet for Etnisk Ligestilling, Det Danske Center for  

 Menneskerettigheder, KFUK s Sociale Arbejde, Foreningen Sex & Samfund,  

 Reden og Det Internationale Ligestillingsudvalg.
Bemærkninger til lovforslagets enkelte  

 bestemmelser Til § 1 Til nr. 1 Efter straffelovens § 198 skal politiet  

 tildele en arbejdsfør person en advarsel, hvis vedkommende på  

 grund af vanemæssig lediggang, der må anses for selvforskyldt,  

 ligger det offentlige til byrde, forsømmer sin  

 forsørgelsespligt mod nogen, som derved udsættes for nød,  

 eller ikke opfylder sin bidragsforpligtelse over for hustru eller barn.  

 Politiet skal samtidig så vidt muligt anvise den pågældende  

 arbejde.
Kommer den pågældende herefter inden for et år i  

 samme situation på grund af fortsat selvforskyldt lediggang, straffes  

 han med fængsel indtil et år.
 Bestemmelsen bygger på en lovgivningstradition, der  

 går meget langt tilbage, og hvorefter personer uden formue, som er i  

 stand til at arbejde, har en strafsanktioneret pligt til at søge et  

 lovligt erhverv og skaffe føden til sig selv og sin familie.  

 Anvendelsen af strafferetlige regler med dette sigte forekommer ikke  

 tidssvarende i dag.
 Straffelovrådet har i betænkning nr. 1099/1987  

 (Betænkning om strafferammer og prøveløsladelse)  

 foreslået, at bestemmelsen ophæves, jf. betænkningen side  

 208.
 Justitsministeriet indhentede endvidere i 1996 en  

 udtalelse fra Rigsadvokaten, samtlige statsadvokater, Politidirektøren  

 i København og Foreningen af Politimestre i Danmark, jf. de  

 almindelige bemærkninger pkt. 2.1.2. Ingen af disse myndigheder m.v.  

 havde indvendinger mod at ophæve straffelovens § 198.
 Den Europæiske Socialpagt, der er vedtaget inden for  

 Europarådets rammer, indeholder et forbud mod tvangsarbejde (artikel 1,  

 stk. 2). Der er over for Danmark rejst spørgsmål om,  

 hvorvidt bestemmelsen i straffelovens § 198 er i strid med dette  

 forbud.
 Straffelovens § 198 anvendes ikke længere i  

 praksis, og bestemmelsen foreslås på den anførte baggrund  

 ophævet.
Det foreslås endvidere at ophæve bestemmelsen  

 i straffelovens § 199 om straf for den, der ikke søger at  

 ernære sig på lovlig vis, og som ikke efterkommer et  

 pålæg fra politiet om at søge lovligt erhverv.
Det  

 fremgår af § 199, at spil, prostitution og understøttelse  

 fra kvinder, der ernærer sig ved prostitution, ikke anses som lovlige  

 erhverv.
 Der henvises om denne del af forslaget til de almindelige  

 bemærkninger, pkt. 2.1 og 3.1.
Det fastslås i lovforslagets  

 ikrafttrædelsesbestemmelse, at den foreslåede ophævelse af  

 § 199 ikke medfører, at de ovenfor nævnte erhverv anses som  

 lovlige erhverv i henhold til anden lovgivning.
Der henvises til  

 lovforslagets § 2, stk. 2, og bemærkningerne hertil.
Til nr. 2-4 Det foreslås at indføje en ny bestemmelse i  

 straffeloven om straf for den, der som kunde har samleje med en person under  

 18 år, som helt eller delvis ernærer sig ved prostitution, dvs.  

 levering af seksuelle ydelser mod betaling.
 Justitsministeriet har foretrukket i denne helt nye  

 bestemmelse at anvende det mere nutidige udtryk »prostitution« i stedet for  

 udtrykket »utugt«, som anvendes i straffelovens §§ 229 og 233.
 Udtrykket »kunde« og kravet om, at den mindreårige  

 helt eller delvis skal »ernære sig ved prostitution«, indebærer  

 nogle begrænsninger i anvendelsesområdet for den foreslåede  

 bestemmelse.
Anvendelsesområdet er således navnlig  

 begrænset til tilfælde, hvor den mindreåriges seksuelle  

 ydelse leveres mod betaling eller løfte om betaling.
Det er uden  

 betydning, om det er kunden selv eller en tredjemand, der betaler.
Det er  

 også uden betydning, om kundens modydelse er penge, men modydelsen skal  

 kunne gøres op i penge.
Endvidere finder bestemmelsen ikke anvendelse, hvis den  

 mindreårige kun i enkeltstående tilfælde modtager betaling  

 for en seksuel ydelse.
Virksomheden med at levere seksuelle ydelser mod  

 betaling skal således have en vis regelmæssig karakter, men det  

 vil ikke være udelukket, at kunder kan straffes, selv om den  

 mindreårige kun har været prostitueret i kort tid.
 Betaler en person, som har seksuelt samkvem med en pige  

 eller dreng under 18 år, f.eks. for den mindreåriges bolig, mad,  

 tøj m.v., vil den pågældende normalt ikke af den grund  

 kunne karakteriseres som »kunde«, og den mindreårige vil endvidere ikke  

 kunne siges at »ernære sig ved prostitution«, hvis den  

 pågældende ikke tager betaling fra andre personer for samleje  

 eller lignende.
Der kan kun straffes for overtrædelse af den  

 foreslåede bestemmelse, såfremt den pågældende har  

 handlet forsætligt med hensyn til, at den mindreårige  

 ernærede sig helt eller delvis ved prostitution, og at den seksuelle  

 ydelse blev leveret som led i prostitutionen.
Det følger af reglen i  

 straffelovens § 226, at der kan straffes for overtrædelse af den  

 foreslåede bestemmelse, selv om kunden ikke havde kendskab til den  

 prostitueredes alder, hvis kunden dog har handlet uagtsomt.
I så fald  

 skal der anvendes en forholdsmæssig mindre straf, jf. § 226.
 Kunden vil kunne straffes efter den foreslåede  

 bestemmelse, selv om kunden selv er under 18 år (men er fyldt 15  

 år, jf. straffelovens § 15).
 Efter bestemmelsen i straffelovens § 227 vil straffen  

 efter den foreslåede bestemmelse kunne bortfalde, hvis kunden og den  

 prostituerede senere er blevet gift med hinanden.
 Nr. 3 og 4 indebærer, at den foreslåede  

 bestemmelse i straffelovens § 223 a finder tilsvarende anvendelse med  

 hensyn til tilfælde, hvor den mindreåriges seksuelle ydelse er  

 anden kønslig omgængelse end samleje, samt hvor der er tale om  

 kønslig omgængelse med en person af samme køn.
 Ved »anden kønslig omgængelse end samleje«  

 forstås, at handlingen har en samlejelignende karakter, fungerer som  

 surrogat for samleje eller i øvrigt i forhold til den  

 mindreårige omfatter en seksuel aktivitet, der nærmer sig  

 samleje.
 Der henvises i øvrigt til de almindelige  

 bemærkninger, pkt. 2.2 og 3.2.
Til nr. 5 Det foreslås at ophæve bestemmelserne om  

 »passivt« alfonseri i straffelovens § 229, stk. 3-5.  

 Ophævelsen indebærer navnlig, at det ikke er forbundet med  

 strafansvar at lade sig underholde af en kvinde, medmindre der er tale om, at  

 gerningsmanden herved udnytter kvindens erhverv ved prostitution, jf.  

 § 229, stk. 1, som ikke foreslås ændret.
 Det bemærkes, at det fortsat vil være  

 strafbart at forlede nogen til at søge fortjeneste ved kønslig  

 usædelighed med andre og at afholde nogen, der driver erhverv ved  

 kønslig usædelighed, fra at opgive det, jf. straffelovens  

 § 228, stk. 1.
 Der henvises i øvrigt til de almindelige  

 bemærkninger, pkt. 2.1 og 3.1.
Til § 2 Det foreslås, at loven træder i kraft den 1.  

 juli 1999.
 Ved den foreslåede bestemmelse i stk. 2  

 slås det fast, at ophævelsen af bestemmelsen i straffelovens  

 § 199 (og bestemmelserne i § 229, stk. 3-5) ikke  

 medfører, at spil, utugt og understøttelse fra kvinder, der  

 ernærer sig ved utugt, skal anses som lovlige erhverv i henhold til  

 anden lovgivning.
 Det er således forudsat, at de foreslåede  

 ændringer af straffeloven ikke medfører ændringer i de  

 prostitueredes stilling i henhold til anden lovgivning, hvor der måtte  

 være knyttet retsvirkninger til, at de nævnte erhverv i  

 straffeloven betegnes som ulovlige og er forbundet med strafansvar.
Efter reglerne i arbejdsløshedsforsikringsloven har  

 en person bl.a. ret til at blive optaget i en arbejdsløshedskasse,  

 hvis den pågældende udøver selvstændig  

 erhvervsvirksomhed.
Det fremgår ikke udtrykkeligt af loven, at der skal  

 være tale om en lovlig erhvervsvirksomhed, men i praksis er det antaget  

 af Direktoratet for Arbejdsløshedsforsikringen og Arbejdsmarkedets  

 Ankenævn, at et krav herom må indfortolkes i loven.
 Prostituerede m.v. kan således ikke i dag optages i  

 en arbejdsløshedskasse på grundlag af prostitutionserhvervet og  

 kan som følge heraf heller ikke opnå ret til dagpenge,  

 orlovsydelser og efterløn på grundlag heraf.
 Den foreslåede ikrafttrædelsesbestemmelse  

 indebærer, at ændringerne af straffeloven ikke medfører,  

 at de prostitueredes stilling ændres på dette område.
Lovgivningen på det sociale område bygger  

 bl.a. på et princip om, at der ydes hjælp efter behov, uanset  

 hvad der er årsag til behovet.
Det er således ikke til hinder for  

 at få økonomisk hjælp efter lovgivningen på det  

 sociale område, at den pågældende er prostitueret.
Alle  

 indtægter, herunder indtægter fra prostitution, skal imidlertid  

 trækkes fra det beløb, der kan ydes som hjælp.
Socialministeriet har i en vejledning fra 1995 til  

 kommunerne anført, at det kan være det rigtige, at  

 socialforvaltningen i en periode prøver at motivere den prostituerede  

 til at finde en anden levevej ved at give kontanthjælp som led i en  

 behandlingsplan.
Hvis den prostituerede imidlertid uden tvivl vil  

 fortsætte med prostitutionen, skal der beregnes kontanthjælp  

 efter de almindelige regler, og hjælpen skal således bortfalde  

 eller nedsættes, hvis indtægterne fra prostitutionen er for  

 høje.
Enhver indtægt, der er opnået gennem en  

 retshandel, er som hovedregel skattepligtig, jf. statsskattelovens § 4.  

 Det udelukker ikke beskatning, at en indtægt er opnået ved en  

 strafbar handling. Østre Landsret har ved en dom af 28. maj 1998  

 fastslået, at indtægter opnået ved prostitution er  

 skattepligtige efter reglen i statsskattelovens § 4, selv om  

 prostitution i straffeloven betegnes som et ulovligt erhverv.
Dommen er  

 refereret i Tidsskrift for Skatter og Afgifter 1998, side 1280 (sag nr.  

 457).
Selskaber og andre erhvervsdrivende virksomheder med  

 begrænset hæftelse skal efter de enkelte love på  

 området registreres i Erhvervs- og Selskabsstyrelsen for at få  

 retsevne som juridisk person.
Det betyder bl.a., at den begrænsede  

 hæftelse først kan påberåbes, når  

 registreringen har fundet sted.
 Registrering i Erhvervs- og Selsskabsstyrelsen kan efter  

 fast praksis ikke ske, hvis selskabet m.v. har til formål at drive en  

 virksomhed, som ikke er lovlig.
Selskaber m.v., der stiftes med henblik på  

 udøvelse af prostitution, kan ikke registreres i Erhvervs- og  

 Selskabsstyrelsen.
Den foreslåede ikrafttrædelsesbestemmelse  

 indebærer, at ændringerne af straffeloven ikke medfører  

 ændringer heri.
 Det bemærkes herved, at personer, der medvirker til  

 bagmandsvirksomhed i forbindelse med prostitution, f.eks. ved bordeldrift,  

 vil kunne straffes herfor, jf. straffelovens §§ 228 og 229, jf.  

 § 23.
Efter reglerne i udlændingelovgivningen om ophold  

 her i landet for EU- eller EØS-borgere (bekendtgørelse nr. 761  

 af 22. august 1994, som ændret ved bekendtgørelse nr. 690 af 17.  

 august 1995 og bekendtgørelse nr. 684 af 12. juli 1996) skal der bl.a.  

 udstedes et EU/EØS-opholdsbevis til statsborgere fra EU- eller  

 EØS-lande, hvis den pågældende udlænding  

 godtgør at have påbegyndt selvstændig erhvervsvirksomhed  

 eller have lønnet beskæftigelse her i landet.
Det er imidlertid  

 en forudsætning, at der er tale om en erhvervsvirksomhed eller  

 beskæftigelse, som er i overensstemmelse med dansk lovgivning.
 Den foreslåede ikrafttrædelsesbestemmelse  

 indebærer, at ændringerne af straffeloven ikke medfører,  

 at prostituerede udlændinges stilling ændres på dette  

 område.
Til § 3 Bestemmelsen vedrører lovens territoriale  

 gyldighed.
Bilag Lovforslaget sammenholdt med gældende lov Gældende formulering Lovforslaget § 198. Når en arbejdsfør person som følge  

 af vanemæssig lediggang, der må anses for selvforskyldt, falder  

 det offentlige til byrde, forsømmer sin forsørgelsespligt mod  

 nogen, som derved udsættes for nød, eller ikke udreder ham  

 påhvilende bidrag til hustru eller barn, skal der af politiet tildeles  

 ham advarsel og så vidt muligt anvises ham arbejde.
 Stk. 2. Kommer han inden 1 år herefter som følge  

 af fortsat selvforskyldt lediggang på ny i noget af de nævnte  

 tilfælde, straffes han for løsgængeri med fængsel  

 indtil 1 år.
§ 199. Hengiver nogen sig til lediggang under sådanne  

 forhold, at der er grund til at antage, at han ikke søger at  

 ernære sig på lovlig vis, skal der af politiet gives ham  

 pålæg om at søge lovligt erhverv inden en fastsat rimelig  

 frist og så vidt muligt anvises ham sådant erhverv.
Efterkommes  

 pålægget ikke, straffes den pågældende med  

 hæfte eller med fængsel indtil 1 år.
Pålægget  

 har gyldighed for 5 år.
 Stk. 2. Som lovligt erhverv anses ikke spil, utugt eller  

 understøttelse fra kvinder, der ernærer sig ved utugt.
§ 1 1. §§ 198 og 199 ophæves.
 § 224. Bestemmelserne i §§ 216-223 finder tilsvarende  

 anvendelse med hensyn til anden kønslig omgængelse end  

 samleje.
 3. I § 224 ændres »§§ 216-223« til:  

 »§§ 216-223 a«.
 § 225. Bestemmelserne i §§ 216-220 og 222-223 finder  

 tilsvarende anvendelse med hensyn til kønslig omgængelse med en  

 person af samme køn.
 4. I § 225 ændres »222-223« til: »222-223  

 a«.
 § 229. Den, der fremmer kønslig usædelighed ved  

 for vindings skyld eller i oftere gentagne tilfælde at optræde  

 som mellemmand, eller som udnytter en andens erhverv ved kønslig  

 usædelighed, straffes med fængsel indtil 3 år eller under  

 formildende omstændigheder med hæfte eller bøde.
 Stk. 2. Den, der udlejer værelse i hotel eller  

 gæstgiveri til benyttelse til erhvervsmæssig utugt, straffes med  

 hæfte eller med fængsel indtil 1 år eller under formildende  

 omstændigheder med bøde.
 Stk. 3. Med fængsel indtil 4 år straffes den  

 mandsperson, som helt eller delvis lader sig underholde af en kvinde, der  

 driver utugt som erhverv.
Stk. 4. Med fængsel indtil 1 år straffes den  

 mandsperson, som imod politiets advarsel deler bolig med en kvinde, der  

 driver utugt som erhverv.
En af politiet meddelt advarsel har gyldighed for 5  

 år.
 Stk. 5. De i stk. 3 og 4 givne straffebestemmelser finder  

 ikke anvendelse på mandspersoner under 18 år, over for hvem  

 kvinden har underholdspligt.
 5. § 229, stk. 3-5, ophæves.
