Ændringsforslag stillet den 18. december 2019 Ændringsforslag til 3. behandling af Forslag til lov om ændring af udlændingeloven (Afskaffelse af kravet om vellykket integration i sager om familiesammenføring med børn og indførelse af en frist på 3 måneder for indgivelse af ansøgning) [af udlændinge- og integrationsministeren (Mattias Tesfaye)]:
Til titlen Af Andreas Steenberg (RV):
 1) I undertitlen indsættes efter »af en frist« ordene: »for børn over 8 år«.
[Konsekvens af ændringsforslag nr. 2] Til § 1 2) I den under nr. 1 foreslåede affattelse af § 9, stk. 20, indsættes i 1. pkt. efter »Et barn« ordene: »over 8 år«.
[Aldersgrænse på 8 år for anvendelse af ansøgningsfristen] 3) I den under nr. 1 foreslåede affattelse af § 9, stk. 20, affattes nr. 3 således:
»3) Når barnet fylder 8 år, efter at forælderen er meddelt opholdstilladelse her i landet eller, hvis forælderen har dansk indfødsret eller statsborgerskab i et af de andre nordiske lande, er tilmeldt folkeregisteret, regnes fristen fra barnets fyldte 8. år, jf. dog nr. 1 og 2.« [Konsekvens af ændringsforslag nr. 2] Bemærkninger Til nr. 1 Ændringsforslaget er en konsekvens af ændringsforslag nr. 2 og indebærer, at lovforslagets undertitel afspejler, at fristen på 3 måneder alene gælder for børn, der er over 8 år på ansøgningstidspunktet.
Til nr. 2 Ændringsforslaget indebærer, at ansøgningsfristen ikke finder anvendelse, hvis barnet er under 8 år på tidspunktet for indgivelsen af ansøgningen om opholdstilladelse.
 Er barnet derimod fyldt 8 år, vil ansøgningen som udgangspunkt skulle indgives, senest 3 måneder efter at den herboende forælder er meddelt opholdstilladelse her i landet eller, hvis den anden forælder har dansk indfødsret eller statsborgerskab i et af de andre nordiske lande, er tilmeldt folkeregisteret, medmindre fristen skal beregnes fra et senere tidspunkt efter den foreslåede affattelse af udlændingelovens § 9, stk. 20, nr. 1-3, i det fremsatte lovforslag, jf. dog ændringsforslag nr. 3.
 Ændringsforslaget ændrer ikke på, at 3-månedersfristen, der således kun vil gælde for børn, der er fyldt 8 år, vil blive fraveget, hvis der foreligger ganske særlige grunde.
Til nr. 3 Ændringsforslaget er en konsekvens af ændringsforslag nr. 2 og indebærer, at ansøgningsfristen først vil skulle beregnes fra barnets fyldte 8. år, hvis barnet først fylder 8 år, efter at en herboende forælder er meddelt opholdstilladelse her i landet eller, hvis den herboende forælder har dansk indfødsret eller statsborgerskab i et af de andre nordiske lande, er tilmeldt folkeregisteret.
 Var barnet således under 8 år, da den herboende forælder blev meddelt opholdstilladelse her i landet eller, hvis den herboende forælder har dansk indfødsret eller statsborgerskab i et af de andre nordiske lande, blev tilmeldt folkeregisteret, vil ansøgningen senest skulle indgives 3 måneder efter barnets fyldte 8. år.
Tilsvarende vil ansøgningen skulle indgives senest 3 måneder efter barnets fyldte 8. år, hvis barnet først bliver født, efter at den herboende forælder er meddelt opholdstilladelse her i landet eller, hvis den herboende forælder har dansk indfødsret eller statsborgerskab i et af de andre nordiske lande, er tilmeldt folkeregisteret Dette gælder, medmindre fristen skal beregnes fra et senere tidspunkt efter den foreslåede affattelse af udlændingelovens § 9, stk. 20, nr. 1 og 2, i det fremsatte lovforslag.
 Hvis en forælder, der er meddelt opholdstilladelse efter udlændingelovens § 7, stk. 3, ønsker familiesammenføring med et barn, der er under 8 år på det tidspunkt, hvor forælderen har haft opholdstilladelse i mere end de sidste 3 år, beregnes 3-månedersfristen således først fra det tidspunkt, hvor barnet fylder 8 år, jf. den foreslåede affattelse af udlændingelovens § 9, stk. 20, nr. 1.
 Tilsvarende beregnes 3-månedersfristen først fra det tidspunkt, hvor barnet fylder 8 år, hvis en forælder, der er meddelt opholdstilladelse med henblik på midlertidigt ophold efter andre bestemmelser end §§ 7 og 8, ønsker familiesammenføring med et barn, der er under 8 år på det tidspunkt, hvor forælderen meddeles tidsubegrænset opholdstilladelse, jf. den foreslåede affattelse af udlændingelovens § 9, stk. 20, nr. 2.
