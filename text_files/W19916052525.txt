 Ankenævnet stadfæstede Patentdirektoratets afgørelse om, at  

 konstruktionen af »tonertilførselsindretning til et elektrostatisk  

 fremkaldeapparat« fandtes nærliggende for en fagmand på området og  

 derfor ikke adskilte sig væsentligt fra det kendte.
År 1991, den 19. december afsagde Patentankenævnet (Grønning-Nielsen, Hans  

 Chr.
Thomsen, Franck, Laubst, Ansgar Sørensen) følgende Den 22. marts 1979 indleverede klageren en ansøgning om patent på  

 »tonertilførselsindretning til et elektrostatisk fremkaldeapparat«.
 Ansøgningens krav lød således:
 »1. Fremkaldeapparat for magnetisk toner, indeholdende en  

 tonerforrådstank (4) med en åbning, hvori der er anbragt et roterbart  

 ikke-magnetisk, cylindrisk hylster (3), hvis cylindriske overflade delvis  

 stikker ind i tonerforrådstanken (4), og i hvilket en magnetvalse (2) er  

 anbragt til rotation med henblik på at trække magnetisk toner (6) ud af  

 tonerforrådstanken (4), transportere den magnetiske toner rundt om det  

 cylindriske hylster (3) til kontakt med en understøtning (1) for  

 elektrostatiske latente billeder og derefter trække ubrugt toner ind i  

 tonerforrådstanken (4) igen, kendetegnet ved , at bredden af en spalte  

 (d3) mellem en væg af tonerforrådstanken (4) og det cylindriske hylster (3),  

 gennem hvilken ubrugt magnetisk toner trækkes tilbage i tanken, er mindre end  

 maksimumtransportdybden for magnetisk toner på den cylindriske valse (3) og  

 større end bredden af en spalte (d1) mellem en væg af tonerforrådstanken (4)  

 og det cylindriske hylster (3), gennem hvilken magnetisk toner trækkes ud af  

 forrådstanken (4).
 2. Fremkaldeapparat som angivet i krav 1, kendetegnet ved , at det  

 cylindriske hylster (3) og magnetvalsen (2) roterer i samme retning.
3. Fremkaldeapparat som angivet i krav 1 eller 2, kendetegnet ved ,  

 at der i tonerforrådstanken (4) tæt ved det cylindriske hylster (3) er  

 anbragt en skinne (5) til afskrabning af koaguleret magnetisk toner fra  

 hylsteret.« Patentdirektoratet udtalte i skrivelse af 26. september 1988:
»1. Vi har ikke mulighed for at godkende Deres ansøgning, idet  

 opfindelsen efter vores mening ikke adskiller sig væsentligt fra den kendte  

 teknik.
Vi begrunder dette i det følgende:
 2. Krav 1 omtaler dimensioner af udtrækningsspalten (d1) og  

 indtrækningsspalten (d3), hvor både (d1) og (d3) er smalle nok til at kunne  

 bære massens tryk fra toneren i beholderen, og hvor (d3) er bredere end (d1),  

 hvorved der undgås ophobning af toner i (d3).
 Den forskel i dimensionerne mellem (d1) og (d3) er, såvidt vi kan se,  

 kendt fra JP offentliggørelsesskrift nr. 51-16926, se fig. 11.
I det japanske modhold er også vist en placering af tonerbeholderen over  

 magnethjulet.
Vi mener i denne forbindelse at dimensioneringen af (d1) og  

 (d3) til at kunne bære tonerens massetryk, er nærliggende for en fagmand.
 Krav 2's kendetegnende del, at valsen og hylsteret roterer i samme  

 retning, mener vi ligger inden for de valgmuligheder en sagkyndig umiddelbart  

 har til rådighed ved konstruktion af et sådant udstyr.
Foranstaltningen i krav 3 med en skrabe til fjernelse af koaguleret toner  

 på hylsteret mener vi er en nærliggende foranstaltning.« Klageren indleverede derefter ved skrivelse af 17. marts 1989 følgende nye  

 krav:
 »1. Fremkaldeapparat for magnetisk toner, indeholdende en  

 tonerforrådstank (4) med en åbning, hvori der er anbragt et roterbart  

 ikke-magnetisk, cylindrisk hylster (3), hvis cylindriske overflade delvis  

 stikker ind i tonerforrådstanken (4), og hvilket en magnetvalse (2) er  

 anbragt til rotation med henblik på at trække magnetisk toner (6) ud af  

 tonerforrådstanken (4), transportere den magnetiske toner rundt om det  

 cylindriske hylster (3) til kontakt med en billedbærende tromle (1) for  

 elektrostatiske latente billeder og derefter trække ubrugt toner ind i  

 tonerforrådstanken (4) igen, kendetegnet ved , at bredden af en spalte  

 (d3) mellem en væg af tonerforrådstanken (4) og det cylindriske hylster (3)  

 gennem hvilken ubrugt magnetisk toner trækkes tilbage i tanken, er mindre end  

 maksimumtransportdybden for magnetisk toner på det cylindriske hylster (3) og  

 større end såvel bredden af en spalte (d1) mellem en væg af  

 tonerforrådstanken (4) og det cylindriske hylster (3), gennem hvilken  

 magnetisk toner trækkes ud af forrådstanken (4), som også bredden af en  

 spalte (d2) mellem den billedbærende tromle (1) og det cylindriske hylster  

 (3), idet udslip gennem spalten (d3) mellem tonerforrådstankens (4) væg og  

 det cylindriske hylster (3), gennem hvilken ubrugt magnetiske toner trækkes  

 tilbage i tanken, forhindres når magnetvalsen (2) og det cylindriske hylster  

 (3) står stille, og det plan som defineres af spalten (d3) er lodret  

 orienteret ved bunden af det cylindriske hylster (3), og hvor den ubrugte  

 toner, der trækkes tilbage i forrådstanken (4) gennem spalten (d3), ankommer  

 til spalten i vandret retning.
 2. Fremkaldeapparat som angivet i krav 1, kendetegnet ved , at det  

 cylindriske hylster (3) og magnetvalsen (2) roterer i samme retning.
3. Fremkaldeapparat som angivet i krav 1 eller 2, kendetegnet ved,  

  at der i tonerforrådstanken (4) tæt ved det cylindriske hylster (3) er  

 anbragt en skinne (5), i afstand fra de to spalter (d1,d3), mellem  

 forrådstankens (4) vægge og det cylindriske hylster (3), til afskrabning af  

 koaguleret magnetisk toner fra hylsteret.« I skrivelsen anførte klageren bl.a.:
 »1. Opfindelsen adskiller sig fra den kendte teknik ved  

 dimensioneringen af spalterne (d1), (d2) og (d3), i et  

 tonertilførselsapparat, hvor udtrækning og indtrækning af toner i  

 forrådsbeholderen foregår i en i det væsentlige vandret retning, hvilket  

 forklares nærmere i det følgende.
 2. Spalterne (d1) og (d3) er ikke dimensionerede til alene at modstå  

 massens tryk men til, i samvirkning med maksimumtransportdybden for magnetisk  

 toner på magnetvalsen, at blokere for udslip af toner gennem spalterne ved  

 påfyldning af ny toner (selv når magnetvalsen er stationær).
 JP-offentliggørelsesskrift nr. 51-16926, der svarer til vedlagte engelske  

 patentskrift nr. 1.493.280, viser i fig. 11 en forskel mellem de spalter, der  

 svarer til (d1) og (d3), men spalten svarende til (d3) er ikke dimensioneret  

 til at være mindre end maksimumtransportdybden for magnetisk toner på  

 magnetvalsen, og den i fig. 11 viste opstilling opstår problemet med udslip  

 af toner ved påfyldning slet ikke, da forrådstanken er anbragt under  

 magnetvalsen, (d3) kan her dimensioneres vilkårligt større end (d1).
I de i JP-offentliggørelsesskrift nr. 51-16926 viste anbringelser af  

 forrådstanken over magnetvalsen er magnetvalsen i intet tilfælde anbragt i  

 »en åbning af væsentlig størrelse i forrådstanken«, og i de viste  

 opstillinger dimensioneres spalterne til kun at modstå massens tryk fra  

 toneren, når der er en vis ophobning af toner ved udløbet, hvorfor der fås et  

 udslip af toner ved påfyldning af ny toner.
Iøvrigt opnås i disse  

 opstillinger ikke den fordelagtige omrøring af toneren i forrådstanken.
I GB patentskrift nr. 1.493.280 nævnes det at omløbsretningerne for  

 magnetvalsen og hylsteret kan vælges frit, men det foretrækkes at de roterer  

 i modsatte retninger (se krav 6, krav 30 og krav 46 samt fig. 4, 5 og 9).' Direktoratet afslog ved skrivelse af 30. januar 1990 ansøgningen med  

 følgende begrundelse:
»1. Vi har tidligere meddelt Dem, at vi af nærmere angivne grunde  

 ikke kunne imødekomme ansøgningen.
Vi mener, at (nogle af) disse grunde  

 stadigvæk er til hinder for, at ansøgningen kan imødekommes, og vi har derfor  

 afslået den under henvisning til patentlovens § 16. Den nærmere begrundelse  

 følger nedenfor.
 2. Vi mener stadig, at det er nærliggende for en fagmand at dimensionere  

 spalteåbninerne (d1) og (d3) sådan at de kan bære trykket fra tonerens masse,  

 med det formål at undgå udslip fra beholderen, uafhængigt af hvilken  

 driftsituation maskinen befinder sig i, eller om magnetvalsens  

 maksimumtransportdybde har indflydelse på dimensioneringen.
3. De angiver under pkt. 1 at opfindelsen adskiller sig fra den kendte  

 teknik ved en vandret udtrækning og indtrækning af toner.
Vi er ikke enige  

 heri, idet dette også er tilfældet i JP offentliggørelsesskrift nr. 51-16926,  

 fig. 5.
På side 2, afsnit 2, anfører De, at en væsentlig forskel mellem  

 opfindelsen og den kendte teknik er, at opfindelsen angiver en magnetvalse,  

 der er anbragt i en »åbning af væsentlig størrelse i  

 forrådstanken«.
Vi er enige i, at denne forskel er til stede, men vi  

 mener, at dimensioneringsproblematikken vedrørende spalternes størrelse er  

 den samme for begge systemer.
 4. Indholdet af krav 2 og 3 mener vi stadig er konstruktive detaljer, som  

 en fagmand naturligt kan benytte sig af.
5. På denne baggrund mener vi ikke, at ansøgningen opfylder Patentlovens §  

 2, og den indeholder derfor intet patenterbart.' Denne afgørelse har klageren ved skrivelse af 30. marts 1990 indbragt for  

 Patentankenævnet.
Klageren har i ankebegrundelsen bl.a. anført:
 »Vi kan ikke, som nævnt i afslaget pkt. 3, se, at der i japansk  

 offentliggørelsesskrift nr. 51-16926, fig. 5 sker en vandret udtrækning og  

 indtrækning af toner, idet tonerforrådsbeholderen er placeret lodret over  

 magnetvalsen, hvilket som nævnt i vor besvarelse af den første betænkning  

 ikke nødvendiggør en særlig dimensionering af spalterne for at undgå uønsket  

 tonerudslip.
 Sagsbehandleren medgiver, at der er en forskel mellem opfindelsen og den  

 kendte teknik ved anbringelsen af magnetvalsen i »en åbning af væsentlig  

 størrelse i forrådstanken«, og netop herved opnås ved opfindelsen den  

 fordelagtige omrøring af toneren i forrådstanken.
Vi mener stadig, at den kombinerede dimensionering af spalterne under  

 hensyntagen til maksimaltransportdybden for toner er ny og ikke nærliggende  

 for en fagmand, og der er ikke fremlagt konkrete modhold, hvor der omtales en  

 sådan dimensionering.' I skrivelse af 25. juni 1990 har klageren over for Ankenævnet uddybet  

 ankebegrundelsen.
 Det anføres i skrivelsen:
 »1). I punkt 2. i Direktoratets afslagsskrivelse angives uden nogen  

 form for henvisning til kendt teknik, at Direktoratet mener stadig, at det er  

 nærliggende for en fagmand at dimensionere spalteåbningerne (d1) og (d3)  

 sådan, at de kan bære trykket fra tonerens masse med det formål at undgå  

 udslip fra beholderen uafhængigt af, hvilken driftsituation maskinen befinder  

 sig i, eller om magnetvalsens maksimale transportdybde har indflydelse på  

 dimensioneringen.
 Idet der henvises til medfølgende kopi (bilag 1) af Direktoratets  

 betænkning af 26. september 1988, må vi forstå dette som en erkendelse af, at  

 den omhandlede foranstaltning ikke er kendt fra det modholdte  

 JP-offentliggørelsesskrift nr. 51-16926.
Iøvrigt forekommer ræsonnementet som helhed at bero på en fundamental  

 misforståelse.
Der er ikke ved opfindelsen tale om, at spalteåbningerne i sig  

 selv er dimensionerede til at modstå »tonerens massetryk«.
Dette  

 begreb synes at være kommet ind i billedet alene gennem Direktoratets  

 overvejelser.
Der er intet sted i beskrivelse eller krav nævnt noget om  

 tonerens massetryk.
Hvad der derimod er tilfældet er, at den i ansøgningens  

 krav 1 angivne dimensioneringsforskrift for den spalte (d3), hvorigennem  

 toneren returneres til tonertanken, refererer direkte til den maksimale  

 transportdybde på hylsteret omkring magnetvalsen, og at det netop er spalten  

 (d3)»s reducerede bredde i forhold til denne maksimale transportdybde,  

 der, som anført i beskrivelsen af 17. marts 1989, side 5, medfører, at udslip  

 gennem spalten (d3) under tonerpåfyldning med stationær magnetvalse  

 elimineres.
 2. I afslagsskrivelsen pkt. 3 angives med henvisning til pkt. 1 i vor  

 besvarelse af 17. marts 1989, at vandret indtrækning og udtrækning af toneren  

 er kendt fra den udførelsesform, som er vist i fig. 5 i ovennævnte  

 JP-offentliggørelsesskrift.
 Yderligere giver Direktoratet udtryk for, at den faktisk erkendte forskel  

 mellem den for opfindelsen forudsatte anbringelse af magnetvalsen ved en  

 åbning i tonerforrådstanken er uden betydning, idet  

 dimensioneringsproblematikken vedrørende spalternes størrelse er den samme  

 for »begge systemer«.
 Hvilke systemer Direktoratet hermed anvender som reference står uklart,  

 men ræsonnementet er efter vor mening uholdbart i forhold til både fig. 5 og  

 den tidligere modholdte fig. 11 i JP-offentliggørelsesskriftet.
 Om udførelsen i fig. 5 gælder iøvrigt, at der er tale om en principielt  

 anderledes indretning af tonersystemet, hvor magnetvalsen ligger helt uden  

 for forrådstanken og at denne konkrete udførelsesform dermed må anses for  

 uanvendelig som sammenligningsgrundlag.
 3. Vi skal i det følgende gøre nærmere rede for forskellen mellem  

 opfindelsen og den kendte teknik, som fremgår eller med rimelighed kan  

 udledes af det omhandlede JP-offentliggørelsesskrift, idet vi dog som  

 sammenligningsgrundlag skal henvise til den medfølgende kopi (bilag 2) af det  

 tilsvarende britiske patentskrift nr. 1.493.280, hvis overensstemmelse med  

 JP-skriftet fremgår af prioritetspåstanden og identiteten mellem samtlige  

 tegningsfigurer 1-11 i de to skrifter.
 Som det fremgår af beskrivelse med krav af 17. marts 1989, er det for den  

 foreliggende opfindelse bl.a. forudsat, at magnetvalsen er anbragt ved en  

 åbning i tonerforrådstanken med en del af den cylindriske overflade af det  

 ikke-magnetiske hylster stikkende ind i tanken.
 Denne forudsætning medfører, at der mellem hylsteret og de tilstødende  

 kanter af tonerforrådstanken dannes spalter (d1) og (d3), gennem hvilke toner  

 henholdsvis bringes ud af tanken til afsætning på den fotoledende  

 billedbærende tromle, hvormed hylsteret danner en spalte (d2), og returneres  

 tilbage til tanken.
 Uden at det direkte fremgår af patentkravet, står det ud fra beskrivelsens  

 side 1, 3. afsnit endvidere klart, at den tendens til udslip under tilførsel  

 af ny toner, som det er opfindelsens formål at eliminere, beror på den  

 yderligere forudsætning, at indtrækningsspalten (d3), hvorigennem toneren  

 returneres til tanken, befinder sig mellem hylsteret og kanten af en nedre  

 væg af tonertanken.
Til opnåelse af det nævnte formål foreskriver opfindelsen, at bredden af  

 spalten (d3), dels - er mindre end maksimumtransportdybden for magnetisk toner på hylsteret,  

 dvs. den maksimale tykkelse af det på hylsteret transporterede tonerlag, dels - er større end bredden af den spalte (d1), hvorigennem toneren udtages  

 fra tanken og tillige er større end spalten (d2) mellem hylsteret og den  

 fotoledende tromle.
 Derudover foreskrives det, at spalten (d3) befinder sig i et lodret plan  

 og at tonerindtrækningen gennem denne spalte sker i vandret retning.
 Den omhandlede maksimumtransportdybde er i henhold til beskrivelsen side  

 2, linie 15-20 defineret som tykkelsen af det tonerlag, der kan transporteres  

 på hylsteret uden at falde af.
 Det er netop gennem denne overstørrelse af den maksimale dybde i forhold  

 til spalten (d3), at toner som tilføres med magnetvalsen og dennes omgivne  

 hylster holdt stationære tilbageholdes og dermed forhindres i at træde ud  

 gennem spalten (d3) som udslip.
 I sammenhæng hermed medfører den anden af de angivne  

 dimensioneringsforskrifter, at en uønsket tonerakkumulering ved  

 indtrækningsspalten (d3) undgås.
Om det modholdte JP-offentliggørelsesskrift skal først bemærkes, at den  

 generelle lære, som kan udledes heraf, går ud på, at det tonerfastholdende  

 hylster omkring magnetvalsen skal bringe tonerlaget i rullekontakt med den  

 fotoledende billedbærende flade, således at der opstrøms for  

 rullekontaktzonen opstår en tonerakkumulering.
Denne akkumulering er vist ved  

 44 i tegningsfigurerne og synes iøvrigt at svare til den akkumulering 7, som  

 er beskrevet for opfindelsen, men har intet at gøre med opfindelsen som  

 sådan.
Fig. 5 i JP-skriftet viser en apparatudførelse, hvor en tonertank er  

 anbragt lodret over magnetvalsen og helt udenfor denne og med en nedadvendede  

 åbning, der ikke giver mulighed for, at nogen del af den cylindriske  

 overflade af hylsteret omkring magnetvalsen kan stikke ind i tanken.
Toner  

 forlader tanken gennem spalten a ved højre side af udløbsåbningen.
Om  

 dimensioneringen af den ubenævnte spalte ved åbningens venstre side,  

 hvorigennem toner føres tilbage til tanken, nævnes intet i patentskriftet,  

 men som åbningen er vist, er dens bredde givetvis væsentligt større end den  

 maksimale transportdybde.
 Toneren som ovenfra tilføres denne nedadtil åbne tank vil have god  

 mulighed for at slippe gennem åbningen, hvilket antagelig også må være  

 meningen.
 Hvis spalten ved venstre side af tankåbningen ved en sådan udførelse  

 nemlig opfyldte dimensioneringsforskriften ifølge den foreliggende opfindelse  

 og havde mindre bredde end den maksimale transportdybde på magnetvalsens  

 hylster, ville der antagelig være betydelig risiko for en uønsket  

 tonerakkumulering ved denne spalte netop som følge af, at magnetvalsen med  

 omgivende hylster ligger helt udenfor tanken.
 Først og fremmest må imidlertid slås fast, at skriftet intet indeholder om  

 problemet, der ligger til grund for opfindelsen og heller intet indeholder,  

 der vil kunne tilskynde en fagmand til den dimensionering, som foreskrives i  

 den foreliggende ansøgnings krav 1.
 Det ses ikke rettere, end at den opfattelse, som Direktoratet har givet  

 udtryk for, må bero på en efterrationalisering.
 Om udførelsesformen i fig. 11 i det modholdte skrift skal, uanset at  

 Direktoratet ved ikke at henvise til den i afslagsbegrundelsen har erkendt,  

 at den på ingen måde er foregribende, bemærkes, at den i sin principielle  

 opbygning faktisk ligner opfindelsen mere end udførelsesformen i fig. 5, idet  

 magnetvalsen og dens omgivne hylster her faktisk ligger i tonertanken.
 Også her gælder imidlertid, at åbningen i venstre side mellem hylsteret og  

 tankens væg har væsentlig større bredde end den maksimale transportdybde, men  

 iøvrigt har tanken i dette tilfælde sin åbning beliggende i et opadvendende  

 plan, der tilnærmelsesvis danner en vinkel på 45o med lodret, og tanken er  

 under åbningen så dyb, at det problem, der ligger til grund for opfindelsen,  

 antagelig slet ikke vil optræde.
Det modholdte skrift giver således på ingen måde belæg for Direktoratets  

 opfattelse af, at opfindelsen skulle være nærliggende, og da Direktoratet så  

 åbenbart heller ikke har været i stand til at give belæg for den mere  

 generelt udtrykte vurdering i afslagsskrivelsens pkt. 2, skal vi henstille,  

 at det meddelte afslag omstødes, og at sagen tilbagesendes til Direktoratet  

 til videre behandling.' Ankenævnet har behandlet sagen på sit møde den 14. august 1991.
 For klageren mødte civilingeniør Knud Raffnsøe og ingeniør Bo Tonnese.
 Civilingeniør Raffnsøe henholdt sig i det væsentlige til de til  

 Direktoratet og Ankenævnet indgivne skriftlige indlæg, som nærmere blev  

 uddybet og kommenteret.
 Ankenævnet skal udtale:
 Idet konstruktionen af den ansøgte opfindelse, herunder dimensioneringen  

 af spalteåbningerne, må anses for nærliggende for en fagmand på området,  

 findes kravenes kendetegnende træk ikke at frembyde nogen særlig teknisk  

 virkning, som væsentligt adskiller sig fra det kendte.
Herefter bestemmes:
 Direktoratets afslag på at meddele patent stadfæstes.
