Ligebehandlingsnævnets afgørelse om alder - kompetence - uddannelse - ej medhold J. nr. 2016-6811-21505 En 36-årig mand klagede over Styrelsen for Videregående Uddannelser.
Han havde fået afslag på uddannelsesstøtte, idet han havde påbegyndt fem ungdomsuddannelser med uddannelsesstøtte.
Ledige under 30 år, der får et uddannelsespålæg, kan modtage uddannelsesstøtte, selvom de allerede har modtaget uddannelsesstøtte til fem ungdomsuddannelser.
 Da indklagede ikke driver vejledning- og uddannelsesvirksomhed eller anviser beskæftigelse, var klagen ikke omfattet af forskelsbehandlingsloven.
 Ligebehandlingsnævnet kunne derfor ikke behandle klagen.
 Klagen drejer sig om påstået forskelsbehandling på grund af alder i forbindelse med, at en på klagetidspunktet 36-årig mand ikke havde ret til at modtage uddannelsesstøtte.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, der er født i 1979, fik afslag på uddannelsesstøtte til et grundforløb på en erhvervsuddannelse fra august 2015 til januar 2016, idet han havde påbegyndt fem ungdomsuddannelser med uddannelsesstøtte.
 Ledige unge under 30 år, der får et uddannelsespålæg efter lov om en aktiv beskæftigelsesindsats, kan modtage uddannelsesstøtte til en ungdomsuddannelse, selvom de allerede har modtaget uddannelsesstøtte til fem ungdomsuddannelser.
 Klagen over Styrelsen for Videregående Uddannelser blev indbragt for Ligebehandlingsnævnet den 26. april 2016.
Parternes bemærkninger Klager gør gældende, at har han været udsat for forskelsbehandling på grund af alder.
Han ønsker at modtage uddannelsesstøtte for cirka seks måneders afsluttet uddannelse.
 Klager gennemførte et grundforløb som ejendomsservicetekniker fra august 2015 til den 8. januar 2016. Han kunne ikke modtage uddannelsesstøtte under uddannelsen, idet reglerne var blevet ændret således, at  det ikke er muligt at modtage uddannelsesstøtte, hvis den studerende har fået uddannelsesstøtte til mere end fem ungdomsuddannelser.
 Både Styrelsen for Videregående Uddannelser og det lokale jobcenter oplyste klager om, at hvis han blot havde været under 30 år, kunne han få et uddannelsespålæg, hvormed han kunne modtage uddannelsesstøtte til mere end fem uddannelser.
 Indklagede har ingen bemærkninger til klagen over forskelsbehandling på grund af alder.
 Reglerne om, at studerende kun kan få uddannelsesstøtte til maksimalt fem ungdomsuddannelser, medmindre den studerende har fået et uddannelsespålæg efter lov om en aktiv beskæftigelsesindsats, fremgår af SU-lovgivningen og blev indført ved SU-reformen i 2013.
 Reglerne om, at det netop er personer under 30 år, der kan få et uddannelsespålæg, fremgår af kontanthjælpssystemet.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling efter  lov om forskelsbehandling på arbejdsmarkedet mv. (forskelsbehandlingsloven).
 Det fremgår af lov om forbud mod forskelsbehandling på arbejdsmarkedet, at der ved forskelsbehandling forstås enhver direkte eller indirekte forskelsbehandling på grund af race, hudfarve, religion eller tro, politisk anskuelse, seksuel orientering, alder, handicap eller national, social eller etnisk oprindelse.
 Forskelsbehandlingsloven forpligter arbejdsgivere, der ikke må forskelsbehandle lønmodtagere eller ansøgere til ledige stillinger ved ansættelse, afskedigelse med videre.
 Arbejdsgivere må heller ikke forskelsbehandle ansatte, for så vidt angår adgang til erhvervsvejledning, erhvervsuddannelse, erhvervsmæssig videreuddannelse og omskoling.
 Loven gælder tillige enhver, der driver vejledningsog uddannelsesvirksomhed og enhver, der anviser beskæftigelse.
 Klagen vedrører afslag på uddannelsesstøtte med henvisning til antal påbegyndte ungdomsuddannelser med uddannelsesstøtte samt uddannelsespålæg som forudsætning for at modtage uddannelsesstøtte til mere end fem uddannelser.
Indklagede driver ikke vejledningsog uddannelsesvirksomhed og anviser ikke beskæftigelse.
Klagen er derfor ikke omfattet af forskelsbehandlingsloven.
 Ligebehandlingsnævnet kan derfor ikke behandle klagen.
Retsregler Afgørelsen er truffet efter følgende bestemmelser:
