Folketinget vedtog den 19. maj 1983 en beslutning om administrative  

 forbedringer af sindslidendes retsstilling.
Beslutningen indeholder en  

 opfordring til regeringen om gennem visse administrative foranstaltninger at  

 forbedre de sindslidendes retsstilling uden at afvente den revision af  

 sindssygelovgivningen, som for tiden overvejes i det af justitsministeriet  

 nedsatte udvalg om sindslidendes retsstilling.
I folketingsbeslutningen  

 anføres bl.a. muligheden for ad administrativ vej at påbegynde en  

 effektivisering af tilsynsværgeordningen.
Justitsministeriet skal under henvisning hertil fremhæve betydningen af  

 bestemmelsen i § 6, stk. 1, i lov nr. 118 af 13. april 1938 om sindssyge  

 personers hospitalsophold og § 6 i justitsministeriets cirkulære nr. 133 af  

 28. juni 1938, hvorefter politiet, når en sindssyg er tvangsindlagt ved  

 politiets bistand, straks ved indlæggelsen skal give skifteretten på den  

 sindssyges hjemsted meddelelse om tvangsindlæggelsen, således at der kan  

 blive beskikket en tilsynsværge.
Der henvises i øvrigt til  

 justitsministeriets cirkulæreskrivelse af 20. oktober 1972.
 Det kan endvidere oplyses, at der i justitsministeriets  

 hovedsamarbejdsudvalg for domstolene er redegjort for folketingets ovennævnte  

 beslutning, herunder også om hvilken betydning, der tillægges en effektiv  

 fungerende tilsynsværgeordning.
I justitsministeriets cirkulære nr. 125 af 9. juli 1982 til de  

 psykiatriske hospitaler findes endvidere en nærmere gennemgang af reglerne om  

 klageadgang og domstolsprøvelse ved administrativ frihedsberøvelse af  

 psykiatriske patienter.
Cirkulærets § 5 omhandler det lægelige personales  

 forpligtelser i forbindelse med beskikkelse af tilsynsværger.
 P.M.V.
 E.B.
