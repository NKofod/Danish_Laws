Beretning afgivet af Udvalget for Forretningsordenen den 6. oktober 2014 Beretning om sikring af de nordatlantiske folketingsmedlemmers mulighed for at deltage i spørgetimen med statsministeren 1. Indledning Ved folketingsbeslutning af 28. juni 2013 om ændring af forretningsorden for Folketinget (beslutningsforslag nr.
B 133, folketingsåret 2012-13) blev der med virkning fra folketingsåret 2013-14 indført den såkaldte spørgetime med statsministeren til erstatning for den indtil da anvendte spørgetime.
 I folketingsåret 2013-14 har der været afholdt spørgetime med statsministeren 14 gange.
Efter anmodning fra de nordatlantiske folketingsmedlemmer finder Præsidiet det nu hensigtsmæssigt at udvide spørgetimen med statsministeren en gang i kvartalet med henblik på at tilgodese disse medlemmers mulighed for at deltage.
Det er Udvalget for Forretningsordenens vurdering, at denne justering kan rummes inden for forretningsordenens gældende regler.
Da der lægges op til en mindre afvigelse fra beslutningsforslagets forudsætninger om afviklingen af spørgetimen, har udvalget dog fundet det rigtigst at udarbejde en beretning herom.
2. Baggrund Ordningen med spørgetime med statsministeren indebærer, at formanden bl.a. er bemyndiget til at bestemme, at adgangen til at stille spørgsmål til statsministeren i en spørgetime forbeholdes medlemmer af bestemte folketingsgrupper eller medlemmer, som ikke er tilknyttet en folketingsgruppe, og til at bestemme, at adgangen forbeholdes medlemmer, som er partiledere.
I praksis  og i overensstemmelse med udtalte forudsætninger i beslutningsforslaget  er det kun partiledere for partier uden for regeringen, som kan stille spørgsmål til statsministeren i spørgetimen.
Ud fra tilsvarende udtalte forudsætninger gives lederen af det største parti uden for regeringen desuden adgang til to sekvenser af spørgsmål og svar, mens de øvrige deltagende hver har adgang til én sekvens.
 Det var i beslutningsforslaget forudsat, at den tid, der herudover var til overs inden for rammen på 1 klokketime, efter formandens nærmere bestemmelse kunne anvendes til de øvrige deltagende partiledere skiftevis uge for uge eller til nordatlantiske medlemmer, som ønsker at deltage.
Denne tidsfordeling blev anvendt i de første syv spørgetimer i folketingsåret 2013-14, mens SF sad i regeringen.
Efter SFs udtræden af regeringen har partiets leder imidlertid også deltaget i spørgetimen.
Der har derfor ikke længere været tid til den »ekstra« sekvens.
Tidsbegrænsningen på 1 klokketime er fastsat i forretningsordenens § 20, stk. 11. Det fremgår af stykkets 6. pkt., at spørgetimen med statsministeren ikke må vare længere end 1 time.
Efter stykkets 7. pkt. kan formanden dog i særlige tilfælde fravige de i stykket nævnte tidsbegrænsninger og begrænsninger i antal gange, et medlem kan få ordet.
 Det er i det ovennævnte beslutningsforslag beskrevet, at der i praksis kun bør kunne ske ubetydelige overskridelser af rammen på 1 time med henblik på f.eks. at gøre et indlæg fra spørgeren færdigt, så spørgeren ikke bliver afbrudt, og derefter give statsministeren lejlighed til at besvare et sådant sidste indlæg.
3. Afvikling af spørgetime med statsministeren fremover Udvalget for Forretningsordenen ønsker at sikre sig, at de nordatlantiske folketingsmedlemmer fortsat sikres mulighed for at deltage i spørgetimen med statsministeren.
 Udvalget finder det mest hensigtsmæssigt, at dette sker, ved at spørgetimen med statsministeren lejlighedsvis udstrækkes til mere end 1 klokketimes varighed.
 Udvalget indstiller derfor til Folketingets formand, at denne anvender sin bemyndigelse efter forretningsordenens § 20, stk. 11, 7. pkt., til  uanset det, som er beskrevet i det ovennævnte beslutningsforslag om de tilfælde, hvor tidsrammen bør forlænges, jf. ovenfor  for visse spørgetimer at fravige tidsbegrænsningen på 1 time med henblik på at give de nordatlantiske folketingsmedlemmer mulighed for at deltage.
Udvalget forudsætter, at dette sker i et omfang af cirka en spørgetime med statsministeren pr. kvartal.
Udvalget forudsætter endvidere, at fastlæggelsen af, hvornår spørgetimen bør udstrækkes til mere end 1 time, sker i god tid i forvejen efter nærmere drøftelse med de nordatlantiske folketingsmedlemmer og Statsministeriet.
 P. u. v.
Mogens Lykketoft formand Bilag 1 Oversigt over det forventede forløb af spørgetimer med statsministeren med Folketingets nuværende sammensætning Indledning fra statsministeren Statsministeren indleder i op til 5 minutter.
Spørgsmål fra partilederne I første runde har spørgeren og statsministeren begge op til 2 minutters taletid.
Herefter følger to runder, hvor spørgeren og statsministeren hver gang har 1 minuts taletid.
Normalt 8 minutter  Venstre (V) 8 minutter  Venstre (V) 8 minutter  Dansk Folkeparti (DF) 8 minutter  Socialistisk Folkeparti (SF) 8 minutter  Enhedslisten (EL) 8 minutter  Liberal Alliance (LA) 8 minutter  Det Konservative Folkeparti (KF) Kvartalsvis herudover 8 minutter  Inuit Ataqatigiit (IA) 8 minutter  Siumut (SIU) 8 minutter  Sambandsflokkurin (SP) 8 minutter  Javnaðarflokkurin (JF) Varighed Normalt Normalt varer spørgetimen med statsministeren op til 61 minutter.
Statsministerens indledning  op til 5 minutter 7 spørgerunder  56 minutter I alt 61 minutter = 1 time og 1 minut Kvartalsvis Den udvidede spørgetime med statsministeren kan komme til at vare op til 1 time og 33 minutter.
