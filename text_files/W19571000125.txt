Special-Optikernes Landsforening fandt ikke, at Monopoltilsynet var  

 beføjet til at indkræve regnskabsoplysninger, fordi en undersøgelse ikke  

 syntes at have vist at der forelå konkurrencebegrænsning mellem foreningens  

 medlemmer.
Denne påstand blev ikke taget til følge, idet Monopoltilsynet  

 ifølge loven var beføjet til at indhente alle sådanne oplysninger, der  

 skønnedes nødvendige for dets virksomhed, og ikke mindst oplysningerne, der  

 var kommet frem under den påbegyndte undersøgelse, havde givet anledning til  

 yderligere undersøgelse af branchen.
 KENDELSE:
 Ved skrivelse af 5. april 1957 har landsretssagfører Feodor Nielsen som  

 sagører for Special-Optikernes Landsforening forlangt spørgsmålet om,  

 hvorvidt foreningens medlemmer har pligt til at udlevere de af  

 monopoltilsynet i henhold til monopollovens § 15 indkrævede regnskaber fra  

 medlemmerne, indbragt for ankenævnet.
 Sagen har været behandlet på et møde i nævnet den 23. maj 1957, hvor såvel  

 klageren som monopoltilsynet var repræsenteret.
 Klageren har nedlagt påstand om, at det bestemmes, at medlemmerne af  

 Special-Optikernes Landsforening ikke er pligtige til monopoltilsynet at  

 udlevere deres driftsregnskab og status for årene 1953, 1954 og 1955.
 Monopoltilsynet har påstået den påklagede beslutning stadfæstet.
Det fremgår af sagen, at der indenfor den optiske branche findes 4  

 organisationer: Danske Optik-Grossisters Forbund, Brancheforeningen for  

 Optik- og Urgrossister, Special-Optikernes Landsforening og Optikerforeningen  

 for Danmark af 1910, at Special-Optikernes Landsforening og Optikerforeningen  

 for Danmark af 1910, der varetager detailhandlernes interesser og tæller en  

 meget væsentlig del af samtlige detailoptikere, er indført i monopoltilsynets  

 register, og at der endvidere er registreret en aftale mellem De samvirkende  

 Sygekasser i København og Sygekassernes Optik A/S samt en aftale mellem  

 Sygekassen »Aarhus« på den ene side og Special-Optikernes  

 Landsforening, 1. kreds og Aarhus Amts Urmager & Optikerforening på den  

 anden side.
Tilsynet har derhos bemærket, at der tidligere bestod bl. a. en  

 aftale mellem detailoptikerne og grossistforbundets medlemmer, hvilken aftale  

 imidlertid er blevet afmeldt, efter at tilsynet havde påbegyndt den  

 nedennævnte undersøgelse af branchens forhold.
 Det er iøvrigt oplyst, at monopoltilsynet, der i efteråret 1955 besluttede  

 at tage branchens forhold, herunder branchens aftaler og prisberegning, op  

 til nærmere undersøgelse, fra en række forretninger indenfor branchen har  

 indhentet oplysninger om indkøbs- og udsalgspriser for en række brillestel og  

 glas af forskellige fabrikater og typer.
 Til støtte for sin påstand har klageren - der fremhæver, at  

 monopoltilsynet har haft uhindret adgang til ved indhentelse af oplysninger  

 fra landsforeningen og ved kontrolbesøg hos dennes medlemmer at undersøge, om  

 der eksisterer konkurrencebegrænsning - anført, at der ikke i monopolloven er  

 hjemmel for monopoltilsynets krav om udlevering af de pågældende regnskaber.  

 Klageren har herved anført, at det ved den stedfundne undersøgelse har vist  

 sig, at der ikke foreligger konkurrencebegrænsning mellem landsforeningens  

 medlemmer, og at der derfor ikke er grundlag for krav om udlevering af  

 regnskaber, der efter klagerens opfattelse kun kan give oplysninger om  

 nettofortjeneste, men derimod intet vise om branchens konkurrencemæssige  

 forhold.
Monopoltilsynet finder, at der i bestemmelserne i monopollovens § 15 om,  

 at tilsynet er beføjet til at kræve meddelt alle sådanne oplysninger, som  

 skønnes nødvendige for dets virksomhed, herunder oplysninger til afgørelse  

 af, om et forhold falder ind under lovens bestemmelser, er hjemmel for kravet  

 om udlevering af de pågældende regnskaber.
Tilsynet har overfor det af  

 klageren anførte gjort gældende, at ikke mindst oplysninger, der er kommet  

 frem under den påbegyndte undersøgelse af branchens forhold, efter tilsynets  

 opfattelse tyder på, at der foreligger konkurrencebegrænsning indenfor  

 branchen, at tilsynet har adgang til at indkræve oplysninger også i tilfælde,  

 hvor konkurrencebegrænsning endnu ikke er konstateret, og at de krævede  

 regnskaber skal tjene til belysning af spørgsmålet om  

 konkurrencebegrænsninger og hvorledes sådanne virker.
 I henhold til de af monopoltilsynet således anførte grunde finder nævnet,  

 at der er grundlag for tilsynet til i medfør af monopollovens § 15 at  

 indkræve de omhandlede regnskaber.
 Monopoltilsynets beslutning om indsendelse af regnskaber vil derfor være  

 at stadfæste.
Herefter bestemmes:
 Den ovennævnte af monopoltilsynet trufne beslutning stadfæstes.
