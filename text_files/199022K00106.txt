Nr LSF 106 Forslag til Lov om ændring af lov om kommuneplanlægning og lov om lands-  

 og regionplanlægning (Udvidet borgerdeltagelse) Fremsat af Gade (SF) Lilli Gyldenkilde (SF) Jes Lunde (SF) Rahbæk Møller  

 (SF) Ebba Strange (SF) den 30. januar 1991 § 1 I lov om kommuneplanlægning, jf. lovbekendtgørelse nr. 918 af 22.  

 december 1989, som senest ændret ved lov nr. 270 af 2. maj 1990, foretages  

 følgende ændringer:
 1. I § 6 indsættes efter stk. 3 som nyt stykke:
»Stk. 4. Kommunalbestyrelsen skal i forbindelse med den i  

 stk. 3 nævnte offentlige debat indkalde ideer, forslag m.v. med henblik på  

 planlægningsarbejdet.
Kommunalbestyrelsen inddrager offentligheden i  

 planlægningsarbejdet i videst muligt omfang.« 2. I § 7, stk. 2, indsættes som 2. pkt.:
»Sammen med det vedtagne forslag offentliggør kommunalbestyrelsen  

 tillige alternative forslag.« 3. I § 7, stk. 4, ændres »forslaget« til:  

 »forslagene« og »dette« til: »disse«.
 4. I § 7 indsættes efter stk. 4 som nyt stykke:
»Stk. 5. Såfremt mindst 1/3 af de stemmeberettigede vælgere i  

 kommunen inden udløbet af den i stk. 4 fastsatte frist begærer planforslagene  

 undergivet en vejledende folkeafstemning blandt de stemmeberettigede vælgere  

 i kommunen, kan kommunalbestyrelsen ikke endeligt vedtage kommuneplanen før  

 afholdelsen af en sådan folkeafstemning.« Stk. 5 og 6 bliver herefter stk. 6 og 7.
 5. I § 9, stk. 1, ændres »forslaget« til:  

 »forslagene«.
 6. I § 14, stk. 1, 2. pkt., ændres »§§ 5 og 6 og § 7,  

 stk. 1 og 2,» til: »§§ 5, 6 og 7«.
 7. I § 14, stk. 4, ændres »§ 7, stk. 3-6« til:  

 »§ 7, stk. 2-7«, og som 4. pkt. indsættes:
»§ 6, stk. 3 og 4, og § 7, stk. 2, 3 og 5, finder ikke  

 anvendelse.« 8. § 21, stk. 1, sidste punktum, affattes således:
»Kommunalbestyrelsen offentliggør alternative forslag.
I tilslutning  

 hertil foranstalter kommunalbestyrelsen en offentlig debat om forslagenes  

 indhold og virkning.« 9. I § 21 indsættes efter stk. 2 som nyt stykke:
»Stk. 3. Såfremt mindst 1/3 af de stemmeberettigede vælgere  

 inden for planforslagenes område inden udløbet af den i § 24 fastsatte frist  

 begærer forslagene undergivet en vejledende folkeafstemning blandt de  

 stemmeberettigede vælgere bosat inden for forslagets område, kan  

 kommunalbestyrelsen ikke endeligt vedtage planen før afholdelsen af en sådan  

 folkeafstemning.« Stk. 3 og 4 bliver herefter stk. 4 og 5.
§ 2 I lov om lands- og regionplanlægning, jf. lovbekendtgørelse nr. 921 af  

 22. december 1989, foretages følgende ændringer:
 1. Som ny § 12 indsættes:
»§ 12. Før udarbejdelsen af forslag til regionplan eller  

 ændringer hertil indkalder amtsrådet ideer, forslag m.v. med henblik på  

 planlægningsarbejdet.
Amtsrådet inddrager i videst muligt omfang  

 offentligheden i planlægningsarbejdet.
 Stk. 2. Efter forløbet af 8 uger fra indkaldelse i henhold til  

 stk. 1 udarbejder amtsrådet alternative forslag til regionplan og en  

 redegørelse for forslagenes forudsætninger, indhold og virkninger.
 Stk. 3. Forslagene og redegørelsen offentliggøres af amtsrådet og  

 tilsendes kommunalbestyrelserne, miljøministeren og de myndigheder og  

 virksomheder, fra hvem amtsrådet har modtaget oplysninger i henhold til § 11,  

 stk. 2.
Stk. 4. Efter forløbet af 16 uger fra forslagenes offentliggørelse  

 vedtager amtsrådet et forslag til regionplan.« 2. I § 17, stk. 2, indsættes efter »§§ 6-9, 11«:  

 », 12, stk. 1,».
§ 3 Loven træder i kraft den 1. juli 1991. Bemærkninger til lovforslaget Almindelige bemærkninger Igennem 80`erne har der været en udpræget tendens til kritik af reglerne  

 for den fysiske planlægning.
Planlovsreformen, der tog sin begyndelse med by-  

 og landzoneloven i 1969, blev efter de første generationer af region- og  

 kommuneplaner i tiltagende omfang navnlig fra de kommunale råds side  

 kritiseret for at være omstændelig, bureaukratisk og formynderisk.
Denne  

 kritik har gennem årene fået Folketinget til skridt for skridt at vige og  

 lempe bestemmelserne, således at den fysiske planlægning i det store og hele  

 har været på vej til at afskaffe sig selv, fordi dens mening efterhånden  

 gennem utallige ændringer og almindelig ligegyldighed over for  

 borgerindsigelser alene er fremstået som unødvendigt bureaukrati, der sinkede  

 en nødvendig erhvervsudvikling i det pågældende område.
 Den endelige bekræftelse på denne udvikling kom med miljøministerens  

 forslag til ny planlægningslov fremsat 1. gang den 18. januar 1990 og  

 genfremsat uændret den 4. oktober 1990. Se Folketingstidende 1989-90,  

 forhandlingerne sp. 4778, 6075 og tillæg A sp. 4405 samt L 23, jf.  

 Folketingstidende 1990-91 (1. samling), forhandlingerne sp. 111, 778 og  

 tillæg A sp. 773. Forslaget er bortfaldet som følge af valget til Folketinget  

 den 12. december 1990.
Det er forslagsstillernes opfattelse, at en løbende forenkling af  

 regelgrundlaget for den fysiske planlægning er en nødvendighed, men at denne  

 nødvendighed først og fremmest retter sig mod de administrative forskrifter  

 og vejledninger, der er afledt af selve lovgivningen.
Især er behovet for  

 vejledninger og cirkulærebestemmelser efter første generation af region- og  

 kommuneplaner stærkt formindsket.
Dette er da også i et vist omfang sket.
Det  

 skal dog bemærkes, at planlægningslovgivningen for så vidt angår afledte  

 bindende retsforskrifter langtfra udgør noget uoverskueligt område.
Således  

 har by- og landzoneloven kun affødt 4 bekendtgørelser, hvoraf kun 2 direkte  

 har interesse for zonelovsmyndighederne i 1. instans.
Regionplanloven har  

 tilsvarende medført 4 bekendtgørelser.
Det samme gælder for kommuneplanloven.
 En af grundideerne i 70'ernes planlovsreform var at styrke borgernes  

 indflydelse på planlægningen ud fra den betragtning, at stemmeafgivningen ved  

 valgene til de kommunale råd næppe alene kunne sikre den fornødne folkelige  

 tilslutning til de ofte afgørende og varige ændringer i de fysiske  

 omgivelser, som lokalplaner, kommuneplaner og regionplaner kan indebære.  

 Denne betydelige nyskabelse kan næppe siges at have udtømt sine muligheder,  

 og de seneste års tanker om tilvejebringelse af en debatpræget planlægning  

 samtidig med en øget grad af selvforvaltning bør få konsekvenser for  

 lovgivningens udseende.
 Udgangspunktet for miljøministerens forslag til ændringer og forenklinger  

 i planlægningslovgivningen har navnlig været debatoplægget  

 »Planlægningsloven - forenkling og modernisering«, Planstyrelsen  

 august 1988. Det hedder heri:
»Udgangspunktet for dette debatoplæg er for det første, at  

 decentraliseringen af planlægningslovgivningen nu må videreføres.
Der må  

 skabes en større lovgivningsmæssig frihed for amter og kommuner, også i  

 valget af planlægningsmetode og planlægningsemne.
Lovgivningens procedurekrav  

 må derfor afsvækkes«.
Lidt unuanceret kan det siges, at debatoplægget har det udgangspunkt, at  

 mange af de gældende planlægningsregler kan siges at være udtryk for kontrol  

 og revision, som måske kan være berettiget i en indkøringsperiode, men som  

 næppe længere kan være en rimelig synsvinkel på amternes og kommunernes  

 planlægning og arealadministration.
Det erkendes, at der i et vist omfang kan  

 argumenteres for, at planlægningens formelle spilleregler må normeres tæt i  

 selve loven som en art retssikkerhedsgaranti, når realitetsbeslutningerne er  

 decentraliseret.
Debatoplægget finder imidlertid ikke, at denne argumentation i realiteten  

 er stærk nok til at modvirke en større decentralisering af lovgivningens  

 procedurekrav.
For det andet er det et udgangspunkt for debatoplægget, at der  

 må sættes spørgsmålstegn ved detaljeringsgraden og mangfoldigheden af de  

 eksisterende muligheder for bindende indgreb over for den enkelte faste  

 ejendom.
Der må derfor ske en afregulering af lovgivningens styringsmidler  

 for myndighederne.
Debatoplægget sætter herved ikke alene spørgsmålstegn ved  

 den lovgivningsmæssige styring af myndighedernes virksomhed, men også ved  

 myndighedernes eksisterende muligheder for at gennemføre indgreb i  

 udnyttelsen af de faste ejendomme.
Hovedspørgsmålet i sidstnævnte relation  

 er, hvor grænsen for den samfundsmæssige interesse i ejendomsreguleringen bør  

 trækkes.
 Det fremgår således tydeligt, at formålet med forenklingen og  

 rationaliseringen ikke først og fremmest er at styrke den decentralisering,  

 der knytter sig til øget borgerindflydelse, men i højere grad og navnlig til  

 at fjerne bindingen i udnyttelsen af den private ejendomsret.
Denne tilkendegivelse blev fastholdt ved formuleringen af miljøministerens  

 forslag til planlægningslov, således at hovedhensynet var en lempelse af de  

 bånd på ejendomsrettens udnyttelse, som i tiltagende grad har været fremført  

 bl.a. som en del af diskussionen om byernes omdannelse og storbyens chance  

 som kraftfelt i et Europa under hastig forandring.
De risici, der knytter sig  

 til at åbne for byudvikling i dette perspektiv, kan kun opvejes ved at  

 intensivere den folkelige deltagelse i planlægningen som en forudsætning for  

 en øget afformalisering.
På den anden side forudsætter denne folkelige  

 deltagelse så, at den formuleres som rettigheder med tilsvarende  

 forpligtelser for planmyndighederne.
Forslagsstillerne vil således ikke  

 afvise, at eksempelvis den centrale godkendelse af regionplaner og  

 regionplantillæg på et tidspunkt kan ophæves og erstattes af en vetobeføjelse  

 som foreslået af miljøministeren i L 23. Forudsætningen er imidlertid, at  

 planlægningens tilblivelse og endelige udseende har en sådan kvalitet, at den  

 i sig selv udgør et værn mod udhuling og hovedkulds forandringer uden af den  

 grund at blive opfattet som ufleksibel.
 På den baggrund har forslagsstillerne med dette lovforslag begrænset sig  

 til at styrke borgerindflydelsen på den fysiske planlægning.
De væsentligste ændringer er forslagene om adgang til vejledende  

 folkeafstemninger i forbindelse med lokalplanlægningen og  

 kommuneplanlægningen.
Det har været overvejet også at indføre  

 folkeafstemningsmuligheden i forbindelse med regionplanlægning, men  

 forslagsstillerne har valgt at afstå herfra, fordi temaerne i en sådan  

 afstemning kun vanskeligt vil kunne konkretiseres for de i afstemningen  

 deltagende stemmeberettigede, således at en afstemning ville kunne få en  

 repræsentativ meningstilkendegivelse.
Hertil kommer, at f.eks. tillæg til en  

 regionplan ofte, når det drejer sig om specialtillæg, kun vil have konkret  

 interesse for en mindre del af amtets indbyggere.
 Forslagene om folkeafstemning er udformet således, at der er tale om  

 vejledende afstemninger, hvis retsvirkning er, at kommunalbestyrelsen ikke  

 kan vedtage forslaget endeligt før afholdelse af en sådan afstemning, der  

 skal kunne begæres af et mindretal på 1/3 af de stemmeberettigede inden for  

 planforslagets område.
 Videre foreslås, at der på alle 3 planniveauer skal udarbejdes alternative  

 forslag, for regionplaner dog kun i forbindelse med revisioner efter lands-  

 og regionplanlovens § 17, stk. 1, 1. pkt.
 Endelig er forslagene fra miljøministerens forslag til planlægningslov  

 vedrørende forudgående offentlighed inden udarbejdelse af planforslag  

 medtaget, ligesom den i 1987 ophævede regel om amtsrådets pligt til at  

 forestå en oplysningsvirksomhed med det formål at fremkalde en offentlig  

 debat foreslås genindført i tilslutning til forslaget om forudgående  

 offentlighed.
Bemærkninger til forslagets enkelte bestemmelser Til § 1 Til nr. 1 Bestemmelsen er i sit indhold identisk med bestemmelsen i L 23 (1990-91).  

 Hensigten er at inddrage offentligheden i kommuneplanarbejdet væsentlig  

 tidligere, end det sker i dag, og foranstalte en generel offentlig debat med  

 henblik på tilvejebringelse af kommuneplaner og ændringer heri.
Indkaldelse  

 skal ske på en sådan måde, at foreninger samt offentligheden i almindelighed  

 på en effektiv måde gøres bekendt med, at ændringer i kommuneplanen er under  

 overvejelse i kommunalbestyrelsen.
Til nr. 2, 3, 5 og 6 Efter den i § 6 nævnte debatfase kan kommunalbestyrelsen på grundlag af  

 debatten udarbejde og vedtage forslag til kommuneplan.
Bestemmelsen er  

 formuleret således, at kommunalbestyrelsen udarbejder flere alternative  

 forslag og blandt dem vælger et, som vedtages og sammen med de øvrige  

 ikkevedtagne forslag sendes ud til en fornyet offentlig debat.
I denne debat  

 er forslagene ligestillet, og kommunalbestyrelsen er frit stillet til at  

 vælge et andet forslag som det endelige i forbindelse med vedtagelse efter §  

 9.
Hensigten med fremlæggelse af alternativer er, at den offentlige  

 diskussion om planlægningen kan indstille sig på forskellige valgmuligheder  

 og ikke kun på ændringer og tilføjelser til et forslag.
På den anden side er  

 vedtagelsen af et forslag som kommunalbestyrelsens udgangspunkt udtryk for,  

 at kommunalbestyrelsens holdning på forhånd er kendt som et element, borgerne  

 kan forholde sig til i debatten.
Til nr. 4 Bestemmelsen giver borgerne i kommunen en egentlig ret til at få afprøvet  

 eventuelle alvorlige uoverensstemmelser med kommunalbestyrelsen ved en  

 folkeafstemning af vejledende karakter.
Kravet om, at folkeafstemning kun kan  

 iværksættes af et stort mindretal, betyder, at ønsket om denne vejledning til  

 kommunalbestyrelsen skal have en vis dybde og i øvrigt må forventes at blive  

 en relativt sjælden foreteelse.
Indrømmelse af denne mulighed betyder  

 samtidig, at kommunalbestyrelsens forelæggelse af planforslaget og  

 alternativer hertil skal ske så kvalificeret som muligt.
Til nr. 7 Ændringen indebærer, at tillæg til kommuneplanen uden for de revisioner,  

 der foretages efter § 14, stk. 1, skal behandles uden forhåndsindkaldelse af  

 ideer m.v.
Efter § 6, stk. 4, udarbejdes alternativer, såfremt tillægget  

 vedrører større ændringer i planens rammedel, der strider mod planens  

 hovedprincipper, samt ved væsentlige ændringer i hovedstrukturdelen.  

 Tilsvarende gælder folkeafstemningsreglen i § 7, stk. 5. Baggrunden herfor  

 er, at væsentlige ændringer i såvel hovedstruktur- som rammedel bør  

 sidestilles med ændringer i henhold til § 14, stk. 1. Omvendt betyder  

 ændringer, der ikke omfattes af stk. 3, 1. pkt., at proceduren forenkles,  

 således at disse kan gennemføres efter en offentlighedsfase, der er fastsat  

 til 8 uger, men uden indkaldelse af ideforslag, udarbejdelse af alternativer  

 og adgang til vejledende folkeafstemning.
Til nr. 8-9 Indholdet i bestemmelserne er i princippet det samme som for  

 kommuneplaner, men tilpasset lokalplanlægningen.
Til § 2 Princippet i bestemmelsen er det samme som foreslået i § 1, idet dog  

 tanken om vejledende folkeafstemning er udeladt.
Der henvises i øvrigt til  

 forslagets almindelige bemærkninger.
