En handicappet (ordblindhed) søgte under henvisning til sit handicap  

 om dispensation fra kravet om bestået prøve i aftelegrafering og  

 høremodtagning (morseprøve) for opnåelse af amatør-radiosendetilladelse af  

 kategori B.
Vedkommende er i besiddelse af en kategori D-tilladelse.  

 Teleinspektionen fandt ikke, at vedkommendes handicap kunne begrunde en  

 dispensation fra kravet om bestået prøve, hvorfor ansøgningen blev afslået.  

 Generaldirektoratet for P&T fandt ikke grundlag for at ændre den af  

 Teleinspektionen trufne afgørelse.
 KLAGEN TIL GENERALDIREKTORATET FOR P&T:
Teleinspektionens afgørelse blev påklaget i brev af 23. februar 1988. Det  

 påpeges her, at ansøgeren på grund af sit svære handicap som ordblind ikke  

 vil være i stand til at bestå prøven.
Ordblindheden er bekræftet af læge,  

 psykolog og lærer.
Det hævdes samtidig, at P&T gennem årene har givet  

 mange dispensationer i forbindelse med bl.a. morseprøver, og at det derfor er  

 uden begrundelse, når Teleinspektionen afslår ansøgningen med henvisning til  

 en ensartet behandling af ansøgere.
 TELEINSPEKTIONENS UDTALELSE:
Teleinspektionen redegør i sin udtalelse i sagen af 5. april 1988 for  

 betingelserne for udstedelse af tilladelse.
Teleinspektionen oplyser, at  

 dispensation fra kravet om deltagelse i prøver i almindelighed alene sker i  

 tilfælde, hvor det på grund af ansøgerens fysiske handicap er umuligt for den  

 pågældende at deltage i en prøve.
Således er der for så vidt angår  

 morseprøven siden 1980 i 8 tilfælde dispenseret fra kravet på grund af  

 ansøgerens fysiske handicap (lammelser i armene m.m.). I enkelte tilfælde er  

 der til ansøgere med fysiske handicap udstedt tilladelser på grundlag af en  

 morseprøve med nedsat hastighed i forhold til de gældende krav.  

 Teleinspektionen tillægger det stor betydning, at de krævede prøver bestås,  

 og finder det ikke rimeligt at dispensere på grundlag af manglende evne til  

 indlæring.
 GENERALDIREKTORATETS AFGØRELSE:
 Generaldirektoratets afgørelse af 22. juni 1988:
»I brev af 23. februar 1988 har De påklaget en af Teleinspektionen  

 den 12. januar 1988 truffet afgørelse, hvorefter der er meddelt den  

 pågældende afslag på en ansøgning om dispensation på grund af ordblindhed fra  

 kravet om aflæggelse af morseprøve for at opnå amatørradiotilladelse af  

 kategori B.
I denne anledning har ministeriet indhentet en udtalelse af 5.  

 april 1988 fra Teleinspektionen.
Betingelserne for udstedelse af sendetilladelse er fastsat i § 3 i  

 bekendtgørelse nr. 541 af 4. december 1985 om amatørradiostationer.
For at  

 opnå sendetilladelse for frekvenser under 30 MHz skal ansøgeren udover en  

 teknisk prøve, bestå en morseprøve.
Kravet er opstillet på grundlag af  

 artikel 32 i det internationale radioreglement.
