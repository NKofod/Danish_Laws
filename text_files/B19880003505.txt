 I henhold til § 2, stk. 1, og § 5 i loven om filmcensur, jf.  

 lovbekendtgørelse nr. 211 af 30. maj 1980, fastsættes:
 § 1.  Statens filmcensur består af en formand og to  

 andre medlemmer samt en suppleant.
 § 2.  Denne bekendtgørelses bestemmelser vedrørende  

 film gælder også for videogrammer, hvis ikke andet er anført.
 § 3.  Enhver film, herunder trailer, der benyttes til  

 offentlig forevisning for børn under 12 eller 16 år, skal forinden af Statens  

 Filmcensur være godkendt for børn i den pågældende aldersgruppe.
§ 4.  Der indsendes til censurering en kopi af den  

 pågældende film.
Kopien skal ledsages af en skriftlig anmeldelse, der angiver  

 filmens danske titel, originale titel, producent og nationalitet.
Spillefilm  

 skal desuden ledsages af en kort handlingsbeskrivelse og en skriftlig  

 gengivelse af den indtalte tekst.
Filmens titel skal være angivet i selve  

 filmen.
 § 5.  Den kopi, der indsendes til censurering skal  

 være i et format, som ikke er mindre end det, hvori filmen ønskes vist  

 offentligt for børn.
Stk. 2.  Forevisning for børn i et mindre format end det  

 censurerede vil kunne ske uden nogen ny censurering.
Forevisning i et større  

 format kræver ny censurering, men filmcensuren kan bestemme, at dens  

 afgørelse også skal gælde for det større format.
 Stk. 3.  Videogrammer sidestilles i henseende til format  

 med 8 mm film.
§ 6.  For hver censureret film udsteder Statens  

 Filmcensur til anmelderen et bevis angående censurens afgørelse,  

 censurkortet.
Dette kort skal angive filmens registreringsnummer, hvem der  

 har anmeldt filmen til censurering, filmens danske titel og dens længde samt  

 indeholde en kort beskrivelse af filmen.
 Stk. 2.  For de kopier af en godkendt film, der ikke har  

 været indsendt til censurering, udsteder filmcensuren tilsvarende censurkort,  

 hvis anmelderen indsender en skriftlig anmodning, hvori det på tro og love  

 erklæres, at de øvrige kopier er i overensstemmelse med den godkendte kopi,  

 og hvilket antal kopier anmodningen omfatter.
Stk. 3.  For reklamefilm udstedes kun et enkelt kort.
I  

 særlige tilfælde vil filmcensuren i øvrigt kunne bestemme, at der kun skal  

 udstedes eet kort.
 § 7.  Hvis retten til distribution overgår til en  

 anden end anmelderen, skal den nye indehaver af retten indsende en  

 selvstændig erklæring på tro og love om overensstemmelse mellem den  

 censurerede kopi og de øvrige kopier for at bevare en ved censureringen  

 opnået godkendelse til offentlig forevisning for børn.
 § 8.  Indehavere af biografer og andre, som foreviser  

 film offentligt for børn under 12 eller 16 år, skal til enhver tid kunne  

 forevise det til filmen hørende censurkort for politiet.
Stk. 2.  Hvis der kun er udstedt eet censurkort, som  

 omfatter flere kopier, påhviler det den, til hvem dette kort er udstedt, at  

 opbevare kortet og den godkendte kopi, så længe filmen forevises offentligt  

 for børn.
Ligeledes påhviler det den pågældende at sørge for, at de kopier,  

 der benyttes til forevisning, ledsages af oplysning om indholdet af censurens  

 afgørelse, eventuelt i form af et mærkat klæbet på filmkasette eller  

 lignende.
§ 9.  Dele af en filmkopi, der af censuren er krævet  

 bortklippet som betingelse for godkendelse, forbliver i censurens besiddelse  

 og kan kun udleveres, såfremt censurkortet tilbageleveres.
Som vilkår for at  

 udstede censurkort for flere filmkopier kan censuren kræve, at de fraklippede  

 dele af disse overgives i censurens besiddelse.
 Stk. 2.  Har censuren krævet dele af en videokopi  

 slettet som betingelse for godkendelse, kan censuren som vilkår for at  

 udstede censurkort for denne og øvrige kopier kræve, at der til gennemsyn  

 indsendes et eksemplar af optagelsen i den godkendte version.
 § 10.  Går censurens afgørelse ud på, at en film ikke  

 godkendes for børn under 12 eller 16 år, kan filmen efter anmodning senere  

 omcensureres, hvis censuren skønner, at særlige grunde taler derfor.
 § 11.  For censureringen betaler anmelderen en afgift.  

 Gebyret reguleres på de årlige finanslove.
 Stk. 2.  For endelig censurering af film, der tidligere  

 har været indsendt til prøvecensur, for censurering af film, der tidligere er  

 blevet censureret i et mindre format, samt for omcensurering betales kun halv  

 afgift.
 Stk. 3.  For videogrammer betales afgift på grundlag af  

 den længde, som en film af tilsvarende varighed ville have haft, og efter den  

 sats, som ville gælde for en film af samme kategori.
 § 12.  For anke til ankenævnet betales halv afgift.  

 Anken er dog afgiftsfri, hvis nævnet ændrer censurens afgørelse.
 § 13.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Bekendtgørelse nr. 349 af 28. juli 1980 om  

 censurering af film ophæves.
 Stk. 3.  Bestemmelsen i § 6, stk. 2, gælder også for  

 film, der er blevet censureret før den 1. august 1980.
