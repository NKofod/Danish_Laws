 Ligningsrådet fandt, at selskabet kunne opretholde beskatningen  

 efter selskabsskatteloven § 1, stk. 1, nr. 3, for så vidt angår  

 visse af de nye produkter.
Andelsbeskatning   opretholdelse  

 sideaktiviteter I en anmodning om bindende forhåndsbesked blev  

 Ligningsrådet bedt om at besvare følgende  

 spørgsmål:
1. Vil andelsselskabet A a.m.b.a. kunne opretholde sin  

 status som kooperationsbeskattet selskab, jf. selskabsskatteloven § 1, stk.  

 1, nr. 3, hvis selskabet selv eller et datterselskab påbegynder  

 produktion og salg af produkt U? 2. Vil A a.m.b.a. kunne opretholde sin status som  

 kooperationsbeskattet selskab, jf. selskabsskatteloven § 1, stk. 1, nr. 3,  

 hvis selskabet selv eller et datterselskab påbegynder produktion og  

 salg af produkt V? 3. Vil A a.m.b.a. kunne opretholde sin status som  

 kooperationsbeskattet selskab, jf. selskabsskatteloven § 1, stk. 1, nr. 3,  

 hvis selskabet selv eller et datterselskab påbegynder produktion og  

 salg af produkt X? 4. Vil A a.m.b.a. kunne opretholde sin status som  

 kooperationsbeskattet selskab, jf. selskabsskatteloven § 1, stk. 1, nr. 3,  

 hvis selskabet i samarbejde med en lokal partner påbegynder produktion  

 af produkt Z i et kinesisk selskab? Svar Ad 1) Se sagsfremstilling og begrundelse.
 Ad 2) Nej, se sagsfremstilling og begrundelse.
 Ad 3) Ja, se sagsfremstilling og begrundelse.
 Ad 4) Nej, se sagsfremstilling og begrundelse.
Beskrivelse af de faktiske forhold A a.m.b.a. er et andelsselskab ejet af tre  

 andelsselskaber: B, C og D.
B og C har ca. 600 andelshavere hver og D har ca.  

 1.000 andelshavere.
Disse andelshavere producerer produkt Y.  

 Hovedformålet for A a.m.b.a. er at afsætte produkt Z, som  

 fremstilles af B, C og D.
Produkt Z fremstilles ud fra produkt Y.  A a.m.b.a.  

 sælger enten direkte produkt Z eller fremstiller og sælger  

 specialprodukter baseret på produkt Z.
A a.m.b.a. afsætter sine  

 produkter over det meste af verden enten gennem egne salgskontorer eller  

 gennem et veludviklet agentnet.
A a.m.b.a.´s salg af produkt Z eller produkter baseret  

 på produkt Z sker hovedsagligt til fødevareindustrien.
Det  

 karakteristiske for fødevareindustrien i disse år er en  

 koncentrering i større og større enheder.
Dette medfører  

 som oftest, at indkøbsafdelinger centraliseres og antallet af  

 leverandører drastisk skæres ned.
Med det begrænsede sortiment af varer, vil A  

 a.m.b.a. hurtigt blive uinteressant som leverandør.
Indkøbere  

 for store fødevareproducerende firmaer har simpelthen ikke tid til at  

 tale med leverandører med begrænset produktsortiment, hvis de  

 kan få de samme varer hos leverandører, som samtidig kan levere  

 andre produkter.
Hvis ikke der ændres strategi, vil A a.m.b.a. hurtigt  

 kunne miste sine markedsandele.
A a.m.b.a. har derfor besluttet at undersøge  

 mulighederne for fremstilling af andre produkter, som kunne øge  

 produktsortimentet og dermed gøre A a.m.b.a. til en interessant  

 leverandør igen.
Det gennemgående træk i denne strategi  

 er, at produkterne skal kunne fremstilles ud fra biprodukter, som  

 opstår ved fremstilling af produkt Z, eller fremstilles ved processer,  

 hvor der driftsøkonomisk kan konkurreres med andre producenter.
Herudover overvejer A a.m.b.a. at deltage i  

 opførelsen af en ny fabrik i Kina, der skal producere produkt Z.  

 Ejerandelen for A a.m.b.a. forventes at blive på mere end 50 pct.
A  

 a.m.b.a. ejer i forvejen 27 pct. af aktierne i et kinesisk selskab, der  

 forædler produkt Z.
A a.m.b.a. har hidtil leveret noget af produkt Z  

 til denne fabrik, men grundet EU´s kvoteordninger kniber det med at  

 fremskaffe de nødvendige råvarer til at opretholde ikke alene  

 denne leverance, men også andre leverancer.
Den planlagte  fabrik, der  

 skal producere produkt Z, skal forsyne den kinesiske forædlingsfabrik  

 med produkt Z, men vil også herudover sælge produkt Z til  

 eksterne købere.
 De enkelte projekter kan beskrives på  

 følgende måde:
 Projekt U:
Proces A a.m.b.a. ønsker at fremstille produkt U ved  

 kemisk behandling og ekstraktion fra forskelligt plantemateriale.
Produkt U  

 er godkendt som tilsætning til levnedsmidler.
Råvarer Produkt U vil kunne fremstilles ud fra et af biprodukterne  

 fra produktionen af produkt Z eller fra andet plantemateriale, som skal  

 indkøbes.
Placering Den geografiske placering er ikke endeligt afklaret.
Da  

 råvarerne til produktionen er den største udgift, og  

 transportomkostningerne kan være afgørende, vil man vælge  

 at lægge produktionen tæt på råvarerne.
Dette  

 betyder, at selve produktionen vil blive placeret i Danmark i tæt  

 tilknytning til en fabrik, der producerer produkt Z eller i udlandet i en  

 region, hvor der er let adgang til den anden type råvarer.
Det er supplerende oplyst vedrørende projektet U,  

 at produkt U kan produceres ved hjælp af mange forskellige typer af  

 plantemateriale, herunder et biprodukt fra produktionen af produkt Z.
De  

 forskellige typer af plantemateriale giver hver især færdigvarer  

 med forskellige egenskaber.
Fremstillingen af produkt U er endnu på  

 udviklingsstadiet, men det forventes, at det vil være et biprodukt fra  

 produktionen af produkt Z, der mængdemæssigt vil dominere  

 produktionen, mens andet plantemateriale alene forventes anvendt i mindre  

 mængder.
Det kan dog ikke udelukkes, at andre typer plantemateriale end  

 biproduktet fra produktionen af produkt Z kan vise sig at blive anvendt i et  

 større omfang end forventet på nuværende tidspunkt.
Dette  

 afhænger af, hvorledes den kommercielle efterspørgsel vil  

 være efter de forskellige færdigvarer.
Fremstilling af produkt U baseret på biproduktet fra  

 produktionen af produkt Z forventes at ske fra et anlæg placeret i  

 nær tilknytning til fabrik i Danmark, der producerer produkt Z, mens  

 fremstilling af produkt U baseret på andet plantemateriale forventes at  

 ske fra et anlæg placeret i udlandet i en region, hvor der er let  

 adgang til den type råvarer, der skal anvendes ved  

 fremstillingsprocessen.
Såfremt omkostningerne til transport af  

 råvarerne er af begrænset omfang, er der mulighed for, at en  

 sådan produktion også placeres i Danmark.
 Biproduktet fra produktionen af produkt Z forventes  

 udelukkende indkøbt fra medlemmerne af A. a.m.b.a., mens andet  

 plantemateriale udelukkende vil blive indkøbt fra fremmede.
 Repræsentanten for A a.m.b.a. har præciseret,  

 at fremstilling af produkt U fra andet plantemateriale end  biproduktet fra  

 produktionen af produkt Z udelukkende påtænkes gennemført  

 for at opnå et så bredt sortiment, at A a.m.b.a. fortsat er  

 interessant som leverandør af produkt Y-baserede produkter for de  

 større kunder.
 Projekt V:
Proces Fremstilling af produkt V ligner i store træk  

 fremstillingen af produkt Z.
Den største forskel er råvaren.
Til  

 produktion af produkt Z anvendes råvaren Y, hvorimod der til produktion  

 af produkt V anvendes råvaren P.
Det er muligt at høste  

 råvaren P næsten hele året, hvorfor produktion af produkt V  

 foregår over en væsentlig længere periode i forhold til  

 produktionen af produkt Z.
A a.m.b.a. har en bred know how fra dyrkning af  

 landbrugsprodukter over levering af råvarer til fremstilling af produkt  

 Z.
Råvarer Produkt V fremstilles som nævnt ud fra produkt P.
P  

 dyrkes i tropiske-/subtropiske egne, specielt Thailand, Vietnam og  

 Indonesien.
Ud over P skal der stort set kun bruges rent vand, samt energi i  

 form af el og brændsel.
Placering Produktet P kan ikke lagres ligesom produktet Y.
Når  

 først P er høstet, skal de forarbejdes indenfor 2-3 dage.  

 Så af hensyn til leverancer af råvarer er det nødvendigt  

 at placere produktionen i umiddelbar nærhed af råvarerne.
En  

 naturlig placering vil derfor være i Thailand eller Vietnam.
 Projekt X:
Proces Produkt X til levnedsmiddelanvendelse fremstilles ved  

 opkoncentrering af produkt R ved hjælp af ultrafiltrering og  

 efterfølgende tørring.
Råvarer Produkt R er et biprodukt fra fremstillingen af produkt Z  

 og er til stede i Danmark i rigelige mængder.
Produkt R anvendes i dag  

 til udvinding af foderprotein og eller udbringning på  

 landbrugsjord.
Placering Produktionen skal anbringes i Danmark i umiddelbar  

 nærhed af en fabrik, der producerer produkt Z for ikke at skulle  

 transportere råvaren mere end højst nødvendig.
Dog vil  

 der være tale om at flytte opkoncentreret R fra de øvrige  

 fabrikker til et centralt tørreri.
 Projekt Z:
Proces Processen er ikke forskellig fra den de danske producenter  

 af produkt Z anvender ved fremstilling af produkt Z.
Råvarer Produkt Z fremstilles af produkt Y indkøbt i  

 Kina.
Placering Produktionsenheden af produkt Z påtænkes  

 placeret i Kina, hvor de fornødne råvarer er tilstede.
Den skatteansættende myndigheds udtalelse Den skatteansættende myndighed for A a.m.b.a. har  

 udtalt, at det er en betingelse for andelsbeskatning, jf. selskabsskatteloven  

 § 1, stk. 1, nr. 3, at andelsselskabet udøver kooperativ virksomhed,  

 det vil sige, at selskabets formål er at fremme medlemmernes  

 fælles erhvervsmæssige interesser gennem deltagelse i  

 virksomheden som aftagere, leverandører eller på anden lignende  

 måde.
Det fremgår at betænkning nr. 1244 af 18.  

 december 1992 side 22, at det i et vist omfang accepteres, at andelsselskaber  

 udøver anden form for virksomhed end den direkte kooperative  

 virksomhed, hvis denne virksomhed er et tilfældigt biprodukt af den  

 kooperative virksomhed.
Det er dog et krav, at der reelt skal være  

 samhandel med medlemmerne.
Det er således ikke tilstrækkeligt for  

 at blive omfattet af bestemmelserne, at den pågældende forening  

 har til formål at virke for medlemmernes interesser eller fremme salget  

 af medlemmernes produkter.
 Den skatteansættende myndighed er af den opfattelse,  

 at kooperationsbeskatningen kan bibeholdes i det omfang fremstilling sker  

 på grundlag af bearbejdning og forædling af medlemmernes  

 produkter herunder biprodukter ved produktionen.
Et datterselskab ejes ikke af en kooperation, men af  

 moderselskabet, og kan formentlig ikke henføres til  

 kooperationsbeskatning.
Det ses dog i betænkning nr. 1244 af 18.  

 december 1992 side 23, at det formentlig tidligere er godkendt i en tidligere  

 afgørelse.
 Den skatteansættende myndighed har således  

 indstillet at spørgsmålene besvares på følgende  

 måde:
Spørgsmål 1: Ja.
Såfremt produktion  

 sker på grundlag af medlemmernes leverancer.
Nej for så vidt  

 angår datterselskabet.
Spørgsmål 2: Nej.
Råvaren er ikke fra  

 medlemmer.
 Spørgsmål 3: Svar som spørgsmål  

 1.
Spørgsmål 4: Nej.
Leverancer er ikke fra  

 medlemmer.
Told- og Skatteregionens udtalelse Den stedlige told- og Skatteregion har udtalt  

 følgende:
 "Det er en betingelse for at blive beskattet efter  

 selskabsskattelovens § 1 stk. 1, nr. 3, at andelsselskabet udøver  

 kooperativ virksomhed, hvilket vil sige, at selskabets formål er at  

 fremme medlemmernes fælles erhvervsmæssige interesser gennem  

 deres deltagelse i virksomheden som aftagere, leverandører eller anden  

 lignende måde.
 Det fremgår af betænkning nr. 1244 af 18.  

 december 1992 side 22, at det i et vist omfang accepteres, at andelsselskabet  

 udøver anden form for virksomhed end den direkte virksomhed, hvis  

 denne virksomhed er et "tilfældigt" biprodukt af den kooperative  

 virksomhed.
 Regionen finder ud fra en beskrivelse af projekt U, at  

 dette ikke ændrer ved status som kooperativ virksomhed under  

 forudsætning af, at der ikke er tale om indkøb af andre  

 plantematerialer end dem leverandørerne normalt leverer.
 Regionen finder, at projekt V efter beskrivelsen ikke kan  

 anses for at være i overensstemmelse med at udøve kooperativ  

 virksomhed og at projektet ikke kan anses for et "tilfældigt"  

 biprodukt.
 Regionen finder, at projekt X efter beskrivelsen ikke kan  

 anses for at være omfattet af udøvelse af kooperativ virksomhed  

 og eller et "tilfældigt" biprodukt.
Regionen finder, at projekt Z, ved indkøb af  

 produkt Y i Kina og opførelse af en fabrik i Kina ikke opfylder  

 betingelser for at der udøves kooperativ virksomhed og eller ikke et  

 "tilfældigt" biprodukt." Styrelsens indstilling og begrundelse Det fremgår af selskabsskatteloven § 1, stk. 1, nr.  

 3, at andelsforeninger skal opfylde tre betingelser for at blive underlagt  

 kooperationsbeskatning.
For det første skal andelsforeningen  

 udøve kooperativ virksomhed,  hvilket vil sige, at foreningen skal  

 have som formål at fremme mindst 10 medlemmers fælles  

 erhvervsmæssige interesser gennem deres deltagelse i foreningens  

 virksomhed som aftagere, leverandører eller på anden lignende  

 måde.
For det andet må andelsforeningens omsætning med  

 ikke-medlemmer ikke væsentligt eller længerevarende overskride 25  

 pct. af den samlede omsætning.
For det tredje skal andelsforeningen -  

 bortset fra normal forrentning af en indbetalt medlemskapital - anvende den  

 stedfundne omsætning med medlemmerne som grundlag for udlodning til  

 disse.
 For andelsforeninger, der driver virksomhed som  

 produktions- og salgsforening, er dette præciseret i  

 selskabsskatteloven § 16, stk. 1, hvorefter foreningen skal have til  

 formål at bearbejde, forædle eller sælge medlemmernes  

 produkter eller tjenesteydelser.
Det følger heraf, at et kooperationsbeskattet  

 selskab skal have et kooperativt formål, der er baseret på  

 samhandel hovedsagligt med medlemmerne.
Kravene indebærer, at der reelt  

 skal være tale om samhandel med medlemmerne, mens dette at virke for  

 medlemmernes interesser eller fremme salget af medlemmernes produkter m.v.  

 ikke i sig selv kan anses som et kooperativt formål, jf.  

 betænkning nr. 1244 af 18. december 1992 side 22.
Den nuværende affattelse af selskabsskatteloven § 1,  

 stk. 1, nr. 3 blev indført ved lov nr. 374 af 18. maj 1994 (L 46). Af  

 bemærkningerne til lovforslaget fremgår det, at  

 andelsformålet defineres ud fra det generelle formål, hvilket vil  

 sige at fremme medlemmernes erhvervsmæssige interesser gennem deres  

 deltagelse i andelsselskabets virksomhed.
Af bemærkningerne til  

 lovforslaget fremgår det også, at et andelsselskab vil falde uden  

 for bestemmelsens område, hvis virksomheden ikke er i nøje  

 overensstemmelse med det formål, der er nævnt i bestemmelsen.
I øvrigt adskiller den særlige  

 andelsbeskatningen efter selskabsskatteloven § 1, stk. 1, nr. 3 sig fra  

 beskatningen af de øvrige selskaber omfattet af selskabsskatteloven §  

 1, stk. 1 ved, at indkomsten opgøres som en procentdel af  

 andelsselskabets formue.
Denne særlige indkomstopgørelse skal  

 ses som et udtryk for, at andelsselskabets virksomhed kan betragtes som en  

 direkte fortsættelse af andelshavernes virksomhed.
Det er Told- og Skattestyrelsens opfattelse, at der som  

 følge af bestemmelsen i selskabsskatteloven § 1, stk. 1, nr. 3, jf. §  

 16, stk. 1, dens forarbejder og praksis må anses at være meget  

 snævre grænser for hvilke sideaktiviteter, der kan accepteres som  

 kooperativ virksomhed.
Det klare udgangspunkt er, at virksomheden skal  

 være baseret på samhandel eller omsætning hovedsagligt med  

 medlemmerne.
Det er ikke tilstrækkeligt for at være omfattet af  

 kooperationsbeskatningen, at virksomheden har til formål at virke for  

 medlemmernes erhvervsmæssige interesser.
På baggrund af  

 Højesterets dom i TfS 2000.229 må det anses for fastslået,  

 at den lempelige beskatning af andelsforeninger efter selskabsskatteloven §  

 1, stk. 1, nr. 3, jf. § 16, stk. 1 er forbeholdt andelsforeninger, der alene  

 har et kooperativt formål og virke.
Dette blev også udtrykt i  

 betænkning nr. 1244 af 18. december 1992 side 22 og er endvidere kommet  

 til udtryk ved Højesterets dom refereret i TfS 1997.100. Det kan  

 således alene accepteres, at andelsselskaber udøver anden form  

 for virksomhed end den direkte kooperative, såfremt denne virksomhed er  

 et tilfældigt biprodukt af den kooperative virksomhed, jf.  

 betænkning 1244 af 18. december 1992 side 22.
Ad 1) Når der henses til, at produkt U kan  

 fremstilles ud fra et af biprodukterne fra produktionen af produkt Z, finder  

 Told- og Skattestyrelsen, at A. a.m.b.a. kan opretholde sin status som  

 kooperationsbeskattet selskab, jf. selskabsskatteloven § 1, stk. 1, nr. 3,  

 hvis selskabet selv eller et datterselskab påbegynder produktion og  

 salg af produkt U.
Told- og Skattestyrelsen finder imidlertid, at det ligger  

 uden for den kooperative virksomhed, hvis A a.m.b.a. indkøber og  

 forarbejder plantemateriale fra andre leverandører end andelshaverne.  

 Det er i den anledning uden betydning, at fremstilling af produkt U fra andet  

 plantemateriale end et af biprodukterne fra produktionen af produkt Z  

 udelukkende påtænkes gennemført for at opnå et  

 så bredt sortiment, at A a.m.b.a. fortsat er interessant som  

 leverandør af produkt Y-baserede produkter for de større  

 kunder.
 Ad 2) Når der henses til, at produkt P ikke  

 fremstilles af andelshaverne i A a.m.b.a.,  finder Told- og Skattestyrelsen,  

 at A a.m.b.a. ikke kan opretholde sin status som kooperationsbeskattet  

 selskab, jf. selskabsskatteloven § 1, stk. 1, nr. 3, hvis selskabet selv  

 eller et datterselskab påbegynder produktion og salg af produkt V.
 Ad 3) Når der henses til, at produkt X kan  

 fremstilles ud fra et af biprodukterne fra produktionen af produkt Z, finder  

 Told- og Skattestyrelsen, at A a.m.b.a. kan opretholde sin status som  

 kooperationsbeskattet selskab, jf. selskabsskatteloven § 1, stk. 1, nr. 3,  

 hvis selskabet selv eller et datterselskab påbegynder produktion og  

 salg af produkt X.
 Ad 4) Når der henses til, at råvarerne til  

 produkt Z, der skal produceres i Kina, ikke skal leveres af andelshaverne i A  

 a.m.b.a, finder Told- og Skattestyrelsen, at A a.m.b.a. ikke kan opretholde  

 sin status som kooperationsbeskattet selskab, jf. selskabsskatteloven § 1,  

 stk. 1, nr. 3, hvis selskabet i samarbejde med en lokal partner  

 påbegynder produktion af produkt Z i et kinesisk selskab.
 Ligningsrådet tiltrådte Told- og  

 Skattestyrelsens indstilling.
