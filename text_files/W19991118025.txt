Landsskatteretskendelse Negativ aktieindkomst for interessent i leasingselskab - afhændelse af andel Reference:
SEL § 1, stk. 1, nr. 2 A klagede for skatteåret 1997 over, at  

 skatteankenævnet ikke havde godkendt fradrag for negativ aktieindkomst  

 ved afhændelse af andel i B I/S, 89.050 kr.
 Det fremgik af sagens oplysninger, at klageren havde  

 købt en andel i B I/S på 10/250.
 Af interessentskabskontrakten fremgik, at  

 interessentskabets formål var at erhverve containere til brug i  

 international søfart og udleje disse erhvervsmæssigt, at  

 erhvervelsen finansieredes gennem optagelse af banklån, samt at  

 interessentskabet ikke måtte påtage sig andre forpligtelser end  

 over for C Bank og banker godkendt af denne bank, bortset fra forpligtelser  

 over for offentlige danske myndigheder.
 Om kapital- og ejerforhold var det i  

 interessentskabskontrakten anført, at egenkapitalen var  

 25.000.000 kr., hvoraf 3.375.000 kr. var tilvejebragt ved kontant indbetaling  

 fra interessenterne og resten ved optagelse af lån, at  

 nettoprovenu/tab ved interessentskabets opløsning deltes mellem  

 interessenterne i forhold til deres ejerandel, samt at eventuelle  

 driftsomkostninger, der ikke kunne bæres af interessentskabets  

 driftsresultat, kunne kræves erlagt af interessenterne i forhold til  

 ejerandel.
Det fremgik videre af interessentskabskontrakten, at  

 interessenterne hæftede direkte, solidarisk og personligt over for  

 tredjemand for interessentskabets forpligtelser.
I det indbyrdes forhold  

 hæftede interessenterne i henhold til interessentskabskontrakten i  

 forhold til deres ejerandel.
Af kontraktens pkt. 6 fremgik, at den daglige ledelse af  

 interessentskabet var forestået af en blandt interessenterne udpeget  

 leder.
Om dispositionsretten var det angivet, at interessentskabet ikke uden  

 den finansierende banks godkendelse kunne hæve eller disponere over  

 interessentskabets midler fra indkommende leasingydelser m.v.
Disse midler  

 indsattes på en sikringskonto i banken.
I henhold til faktura af 2/10 1990 havde B I/S købt  

 containere fra D ApS.
Købesummen androg 7.335.029,13 NLG.
Den 27/9 1990 optog I/S B til finansiering af købet  

 af containere et lån i C Bank.
Lånet var optaget på  

 non-recourse vilkår.
Ligeledes den 27/9 1990 indgik I/S B en leasingaftale med  

 E ApS.
Af aftalen fremgik det, at ejendomsretten til de leasede  

 genstande var og blev hos ejer, at ejer intet ansvar påtog sig  

 over for bruger for eventuelle fejl og mangler ved de leasede genstande, og  

 at bruger ikke kunne hæve aftalen eller kræve nogen form for  

 erstatning eller afslag i leasingydelsen som følge af fejl og  

 mangler.
 Det fremgik videre, at alle rettigheder over for  

 leverandører, herunder eventuelle rettigheder vedrørende  

 stillede garantier, var overdraget til leasingtager, at leasingtager  

 var pligtig at holde leasinggiver skadesløs for ethvert krav, som  

 måtte opstå som følge af eventuelle farlige egenskaber ved  

 de leasede genstande, samt at leasingtageren var pligtig at  

 forestå vedligeholdelse af det leasede, ligesom leasingtager var  

 pligtig at foranledige det leasede forsikret.
Om videreudlejning var det anført, at leasingtager  

 var berettiget til at videreudleje de leasede genstande, men at leasingtager  

 i tilfælde af videreudlejning fortsat hæftede over for ejeren i  

 overensstemmelse med leasingaftalen.
Leasingtager forpligtede sig til ikke at  

 leje udstyr fra andre end interessentskabet.
 Leasingperioden påbegyndtes i henhold til aftalen  

 den 15/10 1990 og vedvarede indtil den 15/4 1997. Aftalen var gjort  

 uopsigelig, dog således, at bruger var berettiget til at udskifte de  

 leasede genstande under forudsætning af, at leasingaftalen i  

 alle henseender fortsatte på uændrede vilkår, at  

 leasingtager ikke var i misligholdelse, og at værdien af de nye  

 genstande nøje skulle svare til residualværdien af de udskiftede  

 genstande.
Endelig var det i leasingaftalen fastlagt, at  

 leasingtageren ved leasingperiodens ophør anviste en  

 kontantkøber, som ikke måtte være leasingtager selv.  

 Købesummen skulle udgøre minimum 75 % af den oprindelige  

 købesum.
Såfremt leasingtager ikke kunne anvise en sådan  

 køber, var leasingtager pligtig at acceptere en forlængelse af  

 leasingperioden i yderligere 3 år.
I så fald fastsattes den  

 årlige leasingydelse således, at restværdien af de leasede  

 genstande over forlængelsesperioden skulle nedbringes til 0 med en  

 forrentning svarende til 6 måneder NLG-Libor + 1 % p.a.
Ved  

 udløbet af en eventuel forlængelsesperiode var leasingtager  

 forpligtet til at tilbagelevere de leasede genstande på en  

 containerplads i Tyskland eller Holland.
Det var videre oplyst, at B I/S trådte i likvidation  

 den 15/4 1997 og leasingaktiverne blev afhændet til leasingtageren til  

 restgælden.
Klageren havde i indkomståret 1997 selvangivet en  

 negativ aktieindkomst på 89.050 kr., der var opgjort således:
Værdi pr. 19/5 1993 (kapitalkonto pr. 31/12 1992) 91.655 kr.
Provenu efter salg af anparter (kapitalkonto pr. 15/4 1997) 2.605 kr.
Tab 89.050 kr.
 Det fremgik af regnskaberne for B I/S, at klagerens  

 kapitalkonto oprindeligt udgjorde 135.000 kr, samt at kapitalkontoen i  

 perioden 1990 til april 1997 var formindsket som følge af de for B I/S  

 opgjorte negative resultater, og som kunne henføres til omhandlede  

 containere og det til finansieringen heraf optagne lån.
 Klageren havde begrundet fradraget med, at  

 Landsskatteretten i en række sager have tilsidesat tilsvarende  

 projekter blandt andet med den begrundelse, at et sådant selskab  

 måtte betragtes som skattepligtig efter selskabsskattelovens § 1, stk.  

 1, nr. 2, jf. blandt andet TfS 1996.430.
Endelig var det oplyst, at den kommunale skatteforvaltning  

 for indkomstårene 1990 - 1993 ikke havde tillagt klagerens deltagelse i  

 B I/S skattemæssig betydning, og at afgørelserne var  

 påklaget til skatteankenævnet, der havde berostillet sagen.
For  

 indkomstårene 1994 - 1996 var der ikke selvangivet vedrørende  

 klagerens deltagelse i I/S B.
 Skatteankenævnet havde ikke godkendt fradrag for  

 negativ aktieindkomst, idet nævnet fandt, at projektet ikke var  

 omfattet af selskabsskattelovens § 1, stk. 1, nr. 2. Der var herved henset  

 til, at Højesteret endnu ikke havde taget stilling til  

 10-mandsprojekterne, og at den videre skattemæssige behandling af  

 deltagelsen i 10-mandsprojekterne var betinget af den skattemæssige  

 kvalifikation, som den endelige dom måtte indeholde.
 Klagerens repræsentanter havde over for  

 Landsskatteretten nedlagt påstand om, at det selvangivne aktietab blev  

 godkendt.
 Repræsentanterne havde til støtte herfor  

 anført, at Landsskatteretten ved en række afgørelser  

 havde afvist at anerkende selvangivne underskud vedrørende deltagelse  

 i sådanne interessentskaber, blandt andet under henvisning til, at  

 interessentskabet måtte anses for en selvstændig  

 skattemæssig enhed omfattet af selskabsskattelovens § 1, stk. 1, nr. 2.  

 Skatteankenævnet havde ikke godkendt det af klageren realiserede tab  

 ved likvidationen af B /S, idet der henvistes til, at der ikke forelå  

 nogen endelig afgørelse i 10-mandsprojektsagerne.
Repræsentanterne havde videre anført, at  

 når en domstol eller i dette tilfælde Landsskatteretten havde  

 afsagt en dom eller en kendelse, så forelå der en  

 afgørelse, uanset om denne var anket eller ej.
Afgørelsen  

 måtte anses at være udtryk for gældende ret indtil en  

 højere instans underkendte den.
Kammeradvokaten havde både i  

 Landsskatteretten, jf. f.eks.
TfS 1996.430, og for Landsretten procederet  

 på, at de omhandlede interessentskaber var omfattet af  

 selskabsskattelovens § 1, stk. 1, nr. 2, og  dette havde været  

 Kammeradvokatens hovedargument i sagerne.
Landsskatteretten tiltrådte  

 Kammeradvokatens synspunkt, og statuerede selvstændig skattepligt for  

 interessentskaberne.
Repræsentanterne havde videre anført, at der  

 ved Østre Landsrets dom af 18/2 1998, TfS 1998.201, ikke var taget  

 stilling til problematikken vedrørende selskabsskattelovens § 1, stk.  

 1, nr. 2, hvorfor denne dom ikke kunne finde anvendelse i  

 nærværende sag.
Landsskatteretten var den instans, der senest  

 havde taget stilling til, om de pågældende interessentskaber var  

 omfattet af selskabsskattelovens § 1, stk. 1, nr. 2. Både i  

 Landsskatteretten og for Landsretten havde ministeriet procederet, at  

 interessentskabet var omfattet af selskabsskattelovens § 1, stk. 1, nr. 2.  

 Landsretten havde ikke afvist synspunktet, men havde ikke taget stilling til  

 dette.
Det var videre anført, at Landsskatteretten havde  

 truffet afgørelse om, at der var tale om et selskab omfattet af  

 selskabsskattelovens § 1, stk. 1, nr. 2, hvilket måtte indebære,  

 at andele i interessentskabet blev behandlet som aktier, og at et eventuelt  

 tab behandledes som et aktietab efter reglerne i aktieavancebeskatningsloven.  

 Der var henvist til cirkulære nr. 1 af 2/1 1984 til  

 aktieavancebeskatningsloven, hvoraf det fremgik, at andelsbeviser var  

 omfattet af loven.
Begrebet andelsbeviser var mere uddybet i cirkulære  

 nr. 154 af 21/6 1961 om beskatning af fortjeneste eller tab ved  

 afståelse af aktier m.v.
Det var repræsentanternes opfattelse, at klageren  

 havde pådraget sig et reelt økonomisk tab på sine andele i  

 B I/S, og dermed et aktietab.
Uanset arrangementet ikke kunne tillægges  

 skattemæssig betydning, var pengene gået ud af I/S B.
 Landsskatteretten udtalte:
Landsskatteretten havde i de offentliggjorte  

 afgørelser i pilotsager i 10-mandsprojekterne, f.eks.
TfS 1996.430 og  

 458, taget stilling til deltagelse i tilsvarende arrangementer.  

 Landsskatteretten havde blandet andet ikke godkendt fradrag for underskud for  

 investorerne under henvisning til, at de pågældende  

 interessentskaber måtte anses for selvstændige skattesubjekter  

 omfattet af selskabsskattelovens § 1, stk. 1, nr. 2. Retten havde i  

 afgørelserne endvidere angivet subsidiære begrundelser for ikke  

 at godkende fradrag for underskud, blandt andet vedrørende  

 ejendomsretten til aktiverne, lånevilkårene og  

 spørgsmålet om erhvervsmæssig virksomhed.  

 Landsskatteretten statuerede, at der alene var etableret en formel  

 ejendomsret til aktiverne.
Landsskatteretten fandt endvidere, at det til  

 finansiering af aktiverne optagne lån ikke påhvilede investorerne  

 som en reel retlig forpligtelse, hvorfor rentefradrag ikke kunne godkendes,  

 jf. statsskattelovens § 6e.
Endelig fastslog Landsskatteretten, at den  

 økonomiske risiko var elimineret i kraft af de indgåede  

 kontrakter og at virksomheden ikke blev drevet med henblik på  

 indtægtserhvervelse, men derimod med henblik på at skabe store,  

 forudberegnelige skattemæssige underskud, og virksomheden opfyldte  

 derfor ikke betingelserne for at kunne betegnes som erhvervsmæssig, og  

 underskudsfradrag kunne derfor ikke godkendes.
Landsskatteretten fandt med  

 disse begrundelser, at leasingaktiviteten var uden skattemæssig  

 realitet, og derfor i øvrigt ikke skulle tillægges  

 skattemæssig betydning og således heller ikke ved  

 indkomstopgørelsen.
 Østre Landsret havde i dom af 18. februar 1998 (TfS  

 1998.201) taget stilling til et 10-mandsprojekt, hvor Landsskatterettens  

 afgørelse var offentliggjort i TfS 1996.458. Østre Landsret  

 havde ved dommen ikke taget stilling til spørgsmålet om  

 skattepligt efter selskabsskattelovens § 1, stk. 1, nr. 2. Østre  

 Landsret tilsidesatte arrangementet på grund af manglende reel  

 økonomisk indsats og risiko for investorerne i forbindelse med  

 leasingvirksomheden, ligesom Landsretten fandt, at der ikke påhvilede  

 investorerne nogen reel forpligtelse til at tilbagebetale og forrente det til  

 finansiering af aktivet optagne lån. Østre Landsret fandt  

 på denne baggrund, at betingelserne for at anerkende  

 skattemæssige afskrivninger og fradrag for driftsomkostninger samt  

 fradrag for renteudgifter ikke var opfyldt.
 Landsskatteretten fandt, at der i nærværende  

 sag ikke forelå omstændigheder, som kunne føre til et  

 andet resultat for så vidt klagerens deltagelse i B I/S.
Landsskatteretten fandt i overensstemmelse hermed, at  

 leasingaktiviteten ikke skulle tillægges skattemæssig betydning  

 og således heller ikke ved indkomst- og formueopgørelsen,  

 herunder ved opgørelsen af kapitalkontoen.
Kapitalkontoen skulle  

 således opgøres uden hensyntagen til leasingaktiviteten og det  

 optagne lån.
Da det af klageren opgjorte fald i værdien af  

 kapitalkontoen over årene alene kunne henføres til underskud  

 på leasingvirksomheden, forelå der i skattemæssig henseende  

 ikke noget tab.
 Den påklagede ansættelse, hvorved fradrag for  

 negativ aktieindkomst ved afhændelse af andel i I/S B ikke var  

 godkendt, blev stadfæstet.
