Børnebidrag.
Spørgsmål om  

 bidrag ved tvist om faderskab Fastholdt betaling af børnebidrag, uanset  

 bidragspligtiges påstand om ikke at være far til  

 børnene.
 Børneloven § 2, stk. 1.
 Civilretsdirektoratets afgørelse af 24. september  

 1998, j.nr. 1998-550-649:
"Civilretsdirektoratet har nu behandlet Deres klage  

 over X Statsamts  afgørelse af 9. juli 1998  om bidrag.
Ved  

 afgørelsen bestemte statsamtet, at  De skal betale normalbidraget  

 til B1, B2 og B3 med virkning fra den 1. juni 1997 og indtil videre.
De har anmodet om, at de fastsatte bidrag bortfalder.
De  

 har henvist til, at De ikke er far til børnene, og at De ønsker  

 rejst faderskabssag med henblik på blodprøvetagning.
 Vi har gennemgået sagen, og vi ændrer ikke  

 statsamtets afgørelse.
 Begrundelsen for vores afgørelse er den samme, som  

 står i statsamtets afgørelse.
 Vi er således enige med statsamtet i, at der er  

 grundlag for at fastsætte bidrag, idet børnene er avlet og  

 født i Deres ægteskab med H, og at De derfor efter  

 børnelovens § 2, stk. 1, må anses som fader til børnene.
Vi kan oplyse, at anfægtelse af faderskab alene kan  

 ske gennem en retssag.
Deres faderskab til B1, B2 og B3 består derfor,  

 indtil det ved endelig dom måtte være fastslået, at De ikke  

 er fader til børnene.
 Til Deres orientering kan vi endvidere oplyse, at da der  

 er forløbet mere end 5 år fra børnenes fødsel, kan  

 faderskabssag efter børnelovens § 5, stk. 3, kun anlægges,  

 såfremt landsretten tillader dette under de i retsplejelovens § 456 r,  

 stk. 4, angivne betingelser.
Det følger af retsplejelovens § 456 r, stk. 4, at  

 landsretten kan tillade anlæggelse af faderskabssag i tilfælde,  

 hvor der er forløbet 3 år efter barnets fødsel, når  

 der anføres ganske særlige grunde for, at kravet om ny  

 prøvelse ikke er rejst tidligere, og omstændighederne i  

 øvrigt i høj grad taler for genoptagelse.
Det er endvidere en  

 betingelse, at fornyet behandling af sagen ikke vil medføre  

 væsentlige ulemper for barnet.".
