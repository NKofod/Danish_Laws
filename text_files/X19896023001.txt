 Efter anmodning fra FDB har Monopoltilsynet vurderet foreningens  

 ydelse af dividende, medlemstilbud, babyklub-tilbud samt rabatgivning til  

 tidligere ansatte, der er gået på pension, og fundet, at ingen af disse  

 ydelser kan anses for omfattet af prismærkningslovens regler om skiltning med  

 organiseret rabat.
 FDB/brugsforeningernes ydelse af dividende/medlemstilbud mv. ikke omfattet  

 af reglerne om organiseret rabat.
 I forbindelse med indførelsen af reglerne om skiltningspligt ved ydelse af  

 organiseret rabat, der trådte i kraft den 1. oktober 1989, anmodede FDB  

 Monopoltilsynet om at tage stilling til, om foreningens ydelse af dividende,  

 medlemstilbud, baby-tilbud samt rabat til tidligere ansatte, der har forladt  

 virksomheden på grund af opnået pensionsalder, er omfattet af pligten til at  

 skilte med organiseret rabat.
De nye lovbestemmelser indebærer, at detailhandlende, der yder organiseret  

 rabat, har pligt til at oplyse herom gennem tydelig skiltning ved samtlige  

 indgangsdøre til forretningslokalet.
Formålet med de nye regler var at bringe  

 skjult rabatgivning frem i lyset og derigennem at skabe større  

 gennemsigtighed omkring prisdannelsen.
 I bemærkningerne til lovforslaget defineres organiseret rabat som ...en  

 rabat eller anden særlig fordel af mere vedvarende karakter, der af  

 erhvervsdrivende ydes til en afgrænset kundekreds på grundlag af medlemsskab  

 af en bestemt privat eller offentlig virksomhed eller ydes som følge af  

 kundekredsens tilknytning til et bestemt erhverv eller lignende .
 Umiddelbart kunne brugsforeningernes ydelse af dividende/medlemstilbud og  

 baby-klubtilbud således anses for at falde inde under begrebet organiseret  

 rabat . Men med vægten lagt på lovens sigte at bringe skjult rabatgivning  

 frem i lyset set i sammenhæng med den åbenhed, der i forvejen er omkring  

 disse ydelser, samt ud fra brugsforeningsbevægelsens hele struktur og formål,  

 hvor det kan være vanskeligt at indplacere brugsforeningsmedlemmer i den  

 kreds af foreninger, organisationer, bestemte persongrupper mv., som loven  

 tager sigte på, fandt Monopoltilsynet, at FDB/Brugsforeningerne ikke kan  

 anses for omfattet af skiltningspligten, for så vidt angår disse ydelser,  

 ligesom den rabat, der ydes til pensionerede medarbejdere må betragtes som et  

 fortsat og formelt led i et ganske vist tidligere ansættelsesforhold og  

 dermed omfattet af undtagelsesbestemmelsen i lovens § 1, stk. 3, om rabat  

 eller anden særlig fordel, der gives som led i et ansættelsesforhold til  

 rabatgiveren.
