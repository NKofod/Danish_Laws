Nr BSF 120 Forslag til folketingsbeslutning om ændring af lov om styrelsen af  

 statsbanerne Fremsat af Ole Henriksen (SF) Margrete Auken (SF) Tommy Dinesen (SF) Anne  

 Grete Holmsgård (SF) Ebba Strange (SF) den 30. januar 1987 Folketinget opfordrer regeringen til at ændre loven om styrelsen af statsbanerne, så Jernbanerådet tiltrædes af en repræsentant fra Forbrugerrådet.
BEMÆRKNINGER TIL FORSLAGET I henhold til § 3, stk. 2, i lov nr. 109 af 1. april 1969 om styrelsen af statsbanerne, består Jernbanerådet af 15 medlemmer.
Af disse vælges 8 medlemmer af Folketinget, og 3 beskikkes af ministeren for offentlige arbejder.
Ministeren udpeger tillige rådets formand.
Af bemærkningerne til forslaget til den nuværende lov fremgår det, at et forberedende udvalg, nedsat af ministeren for offentlige arbejder, i 1967 havde forslag fremme om at nedlægge Jernbanerådet.
Konklusionen blev imidlertid, at man foreslog at bevare rådet og gøre »dette til et mere aktivt organ end tidligere, hvilket forudsættes opnået ved en direkte repræsentation fra Folketinget, industri, handel og landbrug«.
Udvalget motiverede bl.a. dette med, »at det er af betydning, at der består mulighed for, at bl.a. den trafikpolitiske målsætning for statsbanernes virksomhed kan drøftes i et sådant råd«.
Socialistisk Folkeparti er enig i denne motivering for, at rådet skulle bevares, ikke mindst når det gælder den viden og indsigt, Folketingets partier og erhvervsorganisationerne får i en så stor og sammensat offentlig virksomhed som DSB.
Det er ikke forslagsstillernes opfattelse, at det i sig selv tjener noget formål at udvide det samlede antal af medlemmer i Jernbanerådet.
Vi mener dog, at det vil være af stor værdi, at der også kom en repræsentant fra Forbrugerrådet som fast repræsentant i Jernbanerådet.
Det vil efter vores opfattelse tilføre rådet en aktivitet og berigelse i debatten om den overordnede målsætning af virksomheden.
