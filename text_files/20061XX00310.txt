Skriftlig fremsættelse (14. marts 2007) Transport- og  

 Energiministeren  

  

 (Flemming Hansen) :
 Herved tillader jeg mig for Folketinget at fremsætte:
Forslag til lov om et  

 Energiteknologisk Udviklings- og Demonstrationsprogram (Lovforslag nr.
L 184).
 Lovforslaget etablerer et nyt Energiteknologisk Udviklings- og  

 Demonstrationsprogram (EUDP), der er et vigtigt virkemiddel i regeringens  

 langsigtede plan om en visionær dansk energipolitik af 19. januar i år og  

 følger op på udmøntningen af Globaliseringspuljen, hvorefter der på  

 Finansloven  

 er afsat et særligt beløb til et EUDP, herunder et særligt beløb til 2.  

 generations biobrændstoffer.
 EUDP skal støtte op om forsyningssikkerhed, hensynet til det  

 globale klima og omkostningseffektivitet og samtidig fremme  

 erhvervsudviklingen  

 på energiområdet.  

 EUDP skal således være  

 omdrejningspunkt for udvikling, demonstration og markedsintroduktion af ny  

 energiteknologi.
 Programmet har med dette udgangspunkt tre hovedopgaver:
Det er for det første en tilskudsordning for udvikling og  

 demonstration af energiteknologi samt demonstrationsforberedende forskning,  

 hvor vægten lægges på potentialet for efterfølgende markedsintroduktion af de  

 støttede teknologier eller systemer.
For det andet skal det aktivt fremme  

 offentligt-privat  

 samarbejde og være med til at analysere behov, identificere indsatsområder og  

 udvikle strategier.
Samarbejdet skal fremme dannelsen af internationalt  

 konkurrencedygtige projektkonsortier, der kan gennemføre større satsninger.  

 Og  

 for det tredje skal programmets aktiviteter ske i et internationalt  

 perspektiv.
 EUDP skal ledes af en uafhængig bestyrelse med bl.a. en klar  

 erhvervskompetence.
 EUDP er med sit fokus på energiteknologi, på demonstration og på  

 erhvervspotentialer en nyskabelse i forhold til andre ordninger, der enten  

 sigter mere på den egentlige forskning eller mod teknologiudvikling generelt.  

 EUDP vil koordinere sine aktiviteter med andre relevante ordninger,  

 initiativer  

 og myndigheder.
 Forslaget støtter op om udviklingen af nye, effektive og  

 miljøvenlige energiteknologier og har dermed positive miljømæssige  

 konsekvenser.
Tilskudsprogrammet efter forslaget vil blive administreret efter  

 EU-rammebestemmelserne for statsstøtte.
Lovforslaget vil blive notificeret  

 for  

 Europa-Kommissionen.
 Idet der i øvrigt henvises til lovforslaget og bemærkninger,  

 anbefales forslaget til Folketingets velvillige behandling.
