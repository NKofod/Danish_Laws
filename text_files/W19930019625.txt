En borgmester vedtog et meddelt bødeforelæg på 25.000 kr. for  

 overtrædelse af arbejdsmiljølovgivningen ved i forbindelse med ombygningen af  

 et ferie- og aktivitetscenter at have genanvendt 115 asbestholdige  

 eternitbølgeplader, omlagt et antal eternitbølgeplader samt bearbejdet ikke  

 under 267 løbende meter asbestholdige eternitbølgeplader.
Den pågældende  

 havde endvidere udlejet lokaler, uagtet at der ikke forud var indhentet  

 ibrugtagningstilladelse.
Den pågældende havde endelig som arbejdsgiver været  

 ansvarlig for, at der på byggepladsen blev anvendt en kombineret sav, uden at  

 denne var indrettet og anvendt således, at det var sikkerhedsmæssigt fuldt  

 forsvarligt, og hvorved der var sket personskade.
Efter en konkret vurdering  

 ansås den pågældende for valgbar.
(Fra Valgbarhedsnævnet (j.nr. 474/1993) til en kommunalbestyrelse) I skrivelse af 29. juni 1993 har kommunalbestyrelsen i henhold til § 101,  

 stk. 4, i den kommunale valglov indberettet, at borgmester NN har vedtaget et  

 af Politimesteren i X-by meddelt bødeforelæg på 25.000 kr. for overtrædelse  

 af § 49, stk. 1, nr. 1, jf. § 3, stk. 1, jf. § 7 og § 4 i arbejdsministeriets  

 bekendtgørelse nr. 660 af 24. september 1986 om asbest, § 30, stk. 1, litra  

 a, jf. § 2, stk. 1, litra b, og § 16, stk. 2, i byggeloven jf.  

 lovbekendtgørelse nr. 495 af 29. juni 1990 og § 82, stk. 1, nr. 1, i  

 arbejdsmiljøloven, jf. lovbekendtgørelse nr. 646 af 18. december 1985, jf. §  

 37, stk. 1, nr. 1, i bekendtgørelse nr. 43 af 22. januar 1981 om tekniske  

 hjælpemidlers indretning og anvendelse.
 Det fremgår af sagen, at den pågældende i forbindelse med ombygning af et  

 ferie- og aktivitetscenter havde genanvendt 115 gamle asbestholdige  

 eternitbølgeplader, omlagt et antal eternitbølgeplader og ved tilskæring med  

 vinkelsliber havde bearbejdet ikke under 267 løbende meter asbestholdige  

 eternitbølgeplader.
 Det fremgår endvidere af sagen, at den pågældende på ferie- og  

 aktivitetscentret i tiden fra omkring den 5. maj 1992 til den 29. maj 1992  

 havde udlejet lokaler til to skoler og et hvilehjem for et samlet beløb på  

 14.110 kr. uagtet at pågældende forud for udlejningerne ikke havde indhentet  

 ibrugtagningstilladelse hos kommunen.
Det fremgår endelig af sagen, at den pågældende som arbejdsgiver var  

 ansvarlig for, at der på byggepladsen ved ferie- og aktivitetscentret den 10.  

 april 1992 blev anvendt en kombineret afkortersav/geringssav/flæksav, uden at  

 denne var indrettet og blev anvendt således, at det var sikkerhedsmæssigt  

 fuldt forsvarligt, herunder at sikringsdelen ikke blev anvendt efter  

 hensigten.
En tømrer kom på grund heraf i berøring med den roterende  

 savklinge ved indstilling af saven til smigskæring, hvorved han mistede de to  

 yderste led på en finger og fik en anden savet halvt over samt fik kødsår.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
