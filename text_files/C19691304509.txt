 For at effektivisere tilsynet med erhvervsmæssig handel med eller  

 erhvervsmæssigt opdræt af hunde, jf. § 7 i justitsministeriets bekendtgørelse  

 nr. 380 af 26. juni 1969 af lov om hunde, har justitsministeriet efter  

 forhandling med veterinærdirektoratet udsendt vedlagte cirkulæreskrivelse af  

 19. september 1969 til politidirektøren og samtlige politimestre.
 Det fremgår af cirkulæret, at man tilstræber, at fremgangsmåden ved  

 indhentning af tilladelse fra politiet lægges i faste rammer derved, at  

 tilladelserne for fremtiden normalt udstedes på grundlag af en indstilling  

 fra vedkommende kredsdyrlæge, samt at antagelse af en tilsynsførende dyrlæge  

 foretages efter nærmere retningslinier gradueret efter virksomhedens karakter  

 og omfang.
 Ved udøvelsen af tilsynet bliver det dyrlægens opgave at påse:
1. om virksomheden ændrer karakter på en sådan måde,  

 at tilsynshyppigheden bør øges eller nedsættes, og i påkommende tilfælde at  

 underrette politimesteren herom, 2. om virksomheden drives på forsvarlig måde med  

 hensyn til orden, rengøring, evt. desinfektion samt i dyreværnsmæssig  

 henseende, og 3. at yde indehaveren vejledning om nødvendig  

 rutinemæssig behandling for endo- og ektoparasitter og om forebyggende  

 foranstaltninger mod smitsomme sygdomme, specielt hundesyge.
Ved mistanke om sidstnævnte sygdom bør eksakt diagnose om fornødent  

 tilvejebringes ved indsendelse af egnet materiale til Statens veterinær  

 Serumlaboratorium.
I tilfælde, hvor spørgsmålet om forbud mod bortførsel af  

 dyr fra virksomheden navnlig af hensyn til hundesyge eller smitsomme  

 hudlidelser kommer på tale, bør forholdet indberettes til kredsdyrlægen, der  

 træffer afgørelse i sagen.
Chr.
Werdelin.
