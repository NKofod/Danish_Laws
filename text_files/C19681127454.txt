 --- fastsætter herved følgende retningslinier angående salg til de  

 indsatte af genstande, der indkøbes ved anstalternes foranstaltning, samt om  

 anvendelsen af det ved salg til de indsatte opnåede overskud - butikskontoen  

 - og om overførsel til fællesfonden i direktoratet af en del af overskuddet:
 1. Vareindkøb.
Der må i almindelighed kun indkøbes sådanne varer, som efter de indvundne  

 erfaringer sælges jævnligt.
Indkøb bør kun foretages i et sådant omfang, at  

 de indkøbte varer kan påregnes videresolgt til de indsatte inden for et  

 kortere tidsrum.
 2. Opgørelse af overskuddet.
Ved de anstalter, hvor der er indrettet en særlig butik, foretages efter  

 hvert regnskabsårs afslutning en opgørelse af butikkens driftsoverskud.
Ved  

 opgørelsen medregnes ikke udgifter til medhjælp eller til afskrivning og  

 forrentning af inventar m.v.
Butiksoverskuddet skal således alene udvise  

 differencen mellem det samlede indkøb og det samlede salg i regnskabsårets  

 løb med hensyntagen til forskydning i beholdningen ved årets begyndelse og  

 dets afslutning.
 Ved de anstalter, hvor salget foregår efter bestilling på købeliste,  

 foretages på tilsvarende måde en opgørelse af det overskud, som gennem den  

 rabat, der opnås ved fællesindkøb af de pågældende varer, fremkommer ved  

 salget til de indsatte.
 Udenfor ordningen falder indkøb af varer, som efter direkte aftale  

 indkøbes for den enkelte indsatte, f.eks. beklædning, ure, briller og  

 lignende.
 3. Regnskabets afslutning.
Regnskabet for indkøb og salg samt opgørelse af overskud sker på konto 280  

 »Konto for butiksvarer«.
Når butiksoverskuddet og den indvundne  

 rabat er opgjort som forannævnt, overføres ved finansårets slutning det  

 samlede overskud fra konto 280 til konto 290 »Konto for overskud ved  

 salg til indsatte«.
 4. Indsendelse af regnskab m.v.
 Snarest muligt efter hvert regnskabsårs afslutning indsendes til  

 direktoratet for fængselsvæsenet på formular d.f.f. 84 regnskab vedrørende  

 salg til indsatte tilligemed indberetning om, hvorledes overskuddet er  

 anvendt, herunder med oplysning om, i hvilket omfang der er disponeret over  

 overskuddet til hvert af de under punkt 5 nævnte formål.
 5. Anstalternes adgang til disposition over  

 overskuddet.
Efter vedkommende anstaltleders bestemmelse kan overskuddet anvendes a. i forsorgsøjemed, f.eks. til hjælp til indsatte, der af helbredsmæssige  

 grunde eller andre dem utilregnelige årsager ikke kan få godskrevet  

 sædvanlige arbejdspenge, eller til tilskud til dækning af rejseudgifterne ved  

 økonomisk dårligt stillede pårørendes besøg i anstalten, b. til udbetaling af hjælp til prøveløsladte eller løsladte i  

 uddannelsesøjemed eller som hjælp til påbegyndelse af en virksomhed eller  

 lignende, c. til formål, der kommer de indsatte i almindelighed til gode, herunder  

 til anskaffelse af eller istandsættelse af radioapparater og TV-apparater,  

 til anskaffelse eller forbedring af smalfilmsanlæg, til indkøb af  

 musikinstrumenter til de indsatte og lignende, 6. Direktoratets fællesfond.
Over butikskontoen kan endvidere ske større anskaffelser, f.eks. af  

 centrale radioanlæg, bredfilmsanlæg og lignende, eventuelt således at der  

 ydes tilskud hertil af direktoratets fællesfond.
Spørgsmålet om sådanne  

 anskaffelser skal forelægges direktoratet.
 Den andel af årsoverskuddet ved butikssalg, der skal overføres til  

 fællesfonden, fastsættes som gældende fra og med finansåret 1967/68 til 50  

 procent af overskuddet (uden fradrag af anstaltens eget forbrug).
 7. Andre bestemmelser.
 Udgifter til anskaffelse af genstande til udsmykning af fælles  

 opholdslokaler og lignende vil fremtidigt kunne afholdes inden for  

 anstalternes bevillinger på konto »Anskaffelse af inventar, automobiler  

 m.m.« (kontoplan 64).
 Direktoratet vil ved budgetlægningen for 1969/70 være opmærksom på, at der  

 sker en rimelig forhøjelse af anstalternes inventarbevilling til dette  

 formål.
 8. Ophævelse af tidligere bestemmelser.
 Samtidig hermed ophæves direktoratets cirkulærskrivelse af 31. marts 1955  

 og skrivelse af 10. oktober 1962 angående butikskontoen m.v.
