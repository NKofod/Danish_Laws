Bekendtgørelse om gebyrer for udstedelse af kaldesignaler, identifikationsnumre i maritime radiotjenester og SRC-certifikater I medfør af § 51, stk. 1, nr. 1 og 2, i lov om radiofrekvenser, jf. lovbekendtgørelse nr. 1100 af 10. august 2016, fastsættes efter bemyndigelse i henhold til § 6 i bekendtgørelse nr. 1891 af 9. december 2020 om henlæggelse af beføjelser til Søfartsstyrelsen:
§ 1. Der betales til Søfartsstyrelsen et gebyr fastsat i overensstemmelse med Finansministeriets regler om priskalkulation ved gebyrberegning for 1) udstedelse af kaldesignal eller identifikationsnummer i maritime radiotjenester, 2) udstedelse af SRC-certifikat (Short Range Certificate) til betjening af maritime radioanlæg på baggrund af bestået prøve for radiooperatør i GMDSS og 3) genudstedelse (genpart) af SRC-certifikat.
 Stk. 2. Gebyrer efter stk. 1 offentliggøres på Søfartsstyrelsens hjemmeside.
 § 2. Bekendtgørelsen træder i kraft den 1. januar 2021.
