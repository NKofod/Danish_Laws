 En hovedaktionær, der kontant havde indbetalt et beløb til en  

 kapitaludvidelse i selskabet - vedtaget på generalforsamling - blev ikke  

 anset for berettiget til fradrag af et senere tab herpå, idet  

 kapitaludvidelsen på grund af en ekspeditionsfejl - hvor vides ikke - ikke  

 var registreret i aktieselskabsregisteret.
 Direktør A klagede over, at de stedlige skattemyndigheder havde anset ham  

 for uberettiget til i indkomstopgørelsen for 1981 at fratrække tab på nom.  

 400.000 kr. i B A/S med 399.999 kr.
Det var oplyst, at det den 12. maj 1980 ar besluttet at udvide  

 aktiekapitalen i B A/S med 400.000 kr.
Denne aktieudvidelse blev vedtaget på  

 selskabets generalforsamling den 19. december 1980, og klageren, der var  

 hovedaktionær i selskabet, havde indbetalt beløbet på 400.000 kr.
Den 14.  

 januar 1981 var kapitalforhøjelsen anmeldt til Aktieselskabsregisteret, som  

 ved skrivelse af 21. maj 1981 havde returneret anmeldelsesskemaet med  

 anmodning om berigtigelse af manglende underskrift.
Selskabets advokat havde  

 herefter den 21. maj 1981 fremsendt den berigtigede anmeldelse, som  

 imidlertid ikke kunne ses at være modtaget af Aktieselskabsregisteret -  

 formentlig som følge af, at den var fremsendt under forkert journalnummer.  

 Aktieudvidelsen var derfor ikke registreret af Aktieselskabsregisteret.
Den  

 25. juni 1981 havde Aktieselskabsregisteret modtaget meddelelse fra  

 skifteretten om, at selskabets bo var taget under konkursbehandling den 22.  

 juni 1981. Den 1. juni 1983 havde registeret herefter henlagt sagen, idet  

 kurator i boet ikke var interesseret i registrering af kapitalforhøjelsen.
De stedlige skattemyndigheder havde ikke anset det omhandlede tab for  

 fradragsberettiget idet der ikke var tale om et tab, opstået ved salg af en  

 aktiepost, men om tab af et tilgodehavende i selskabet, der vedrørte  

 klagerens formuesfære.
Skatterådet havde henset til bestemmelsen i  

 aktieselskabslovens § 36, stk. 2, om, at en udvidelse af aktiekapitalen i et  

 aktieselskab først kan anses at være gældende, når registrering i  

 Aktieselskabsregisteret er sket.
 Klagerens advokat nedlagde påstand om godkendelse af tabet på aktierne,  

 idet han bl.a. henviste til, at kapitalforhøjelsen på de 400.000 kr.  

 både reelt og formelt var godkendt på generalforsamlingen den 19. december  

 1980, og denne kapital var fuldt ud tegnet af klageren og indbetalt af denne,  

at kapitalforhøjelsen var vedtaget med fuld indskudsforpligtelse for  

 klageren i forhold til selskabet og dets kreditorer, at klageren ikke  

 havde deltaget i dividendeudlodning fra konkursboet vedrørende  

 kapitalforhøjelsen, at fradragsretten for så vidt angik aktietabet var  

 indtrådt i og med, at klageren havde været forpligtet i forhold til selskabet  

 og dets efterfølgende konkursbo, at klageren/hovedaktionæren eller  

 selskabets generalforsamlingsvalgte bestyrelse aldrig havde frafaldet  

 registrering, og at klageren havde opfyldt alt, hvad der normalt førte  

 til registrering, samt at risiko for postforsendelse/modtagelse af  

 anmeldelsesskema i Aktieselskabsregisteret ikke burde hvile på klageren.
Efter det i sagen oplyste vedrørende forholdene med hensyn til den ikke  

 gennemførte fornødne registrering af kapitaludvidelsen i selskabet, fandt  

 Landsskatteretten - uanset hvad årsagen til den manglende registrering var -  

 at klagerens tab på indskuddet ikke skattemæssigt kunne behandles som et tab  

 på aktier, men måtte anses som et tab af personligt tilgodehavende i  

 selskabet og dermed et ikke fradragsberettiget formuetab.
Den påklagede  

 ansættelse blev herefter stadfæstet.
