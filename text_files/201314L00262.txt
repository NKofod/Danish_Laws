Betænkning afgivet af Færøudvalget den 4. december 2013 Betænkning over Forslag til lov om tilskud til Færøernes hjemmestyre for 2014-2016 [af finansministeren (Bjarne Corydon)]:
1. Udvalgsarbejdet Lovforslaget blev fremsat den 31. oktober 2013 og var til 1. behandling den 12. november 2013. Lovforslaget blev efter 1. behandling henvist til behandling i Færøudvalget.
Møder Udvalget har behandlet lovforslaget i 2 møder.
Høring Lovforslaget vil blive forelagt Færøernes hjemmestyre, med henblik på at udvalget modtager hjemmestyrets udtalelser inden lovforslagets 3. behandling.
2. Indstillinger og politiske bemærkninger Udvalget indstiller lovforslaget til vedtagelse uændret.
 Sambandspartiets medlem af udvalget tilslutter sig lovforslaget, primært fordi det bygger på en aftale mellem Færøernes landsstyre og regeringen.
 Som udgangspunkt mener SP, at det er positivt, at landsstyret og regeringen indgår en 3-årig aftale således, at der ikke skal forhandles årligt om tilskuddets størrelse.
På den anden side er SP kritisk over for tilskuddets aktuelle størrelse.
Sambandspartiet på Færøerne fastholder også den grundlæggende holdning, at Færøerne ved given lejlighed skal forhandle med regeringen om en normalisering af tilskuddets størrelse, dvs. i opadgående retning.
SP i Folketinget har adskillige gange tilkendegivet, at tilskuddet bør normaliseres, således som Færøernes landsstyre fremførte under forhandlingerne med regeringen for 2 år siden.
Disse forhandlinger førte ikke til det ønskede resultat, idet regeringen desværre afviste det færøske ønske.
 Det forekommer umiddelbart usammenhængende, at regeringen indtager en positiv holdning, når et tidligere landsstyre har ønsket at fastfryse og reducere tilskuddets størrelse, mens regeringen går imod ønsket fra det nuværende landsstyre om at normalisere og dermed forhøje tilskuddets størrelse.
 I rigsfællesskabet plejer vi at forhandle med et åbent sind og i fordragelighed finde pragmatiske løsninger.
 Hertil kommer, at regeringens position underminerer ordningen omkring tilskuddet til Færøernes hjemmestyre.
 Det er et faktum, og det fremgår også af finansministerens skriftlige fremsættelse af lovforslaget den 31. oktober 2013, at tilskuddet vedrører bestemte sagsområder (særforsorg, folkeforsikring, sundhedsvæsen og Færøernes Fiskerilaboratorium), som staten og landsstyret finansierer i fællesskab.
 Den nuværende underfinansiering fra statens side betyder, at hjemmestyret afholder en uforholdsmæssig stor andel af udgifterne på nævnte fælles sagsområder.
SP henstiller derfor til, at regeringen tager initiativ til at normalisere tilskuddet til Færøernes hjemmestyre i tråd med landsstyrets ønske under forhandlingerne for 2 år siden.
Således ville den fælles finansiering af de fælles sagsområder kunne komme på plads.
 Inuit Ataqatigiit og Siumut var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Jesper Petersen (S) Karin Gaardsted (S) Mogens Jensen (S) Thomas Jensen (S) Torben Hansen (S) Rasmus Prehn (S) Christian Friis Bach (RV) Camilla Hersom (RV) Nadeem Farooq (RV) Jonas Dahl (SF) Özlem Sara Cekic (SF) Finn Sørensen (EL) Christian Juhl (EL) Sjúrður Skaale (JF) fmd.
Kim Andersen (V) Claus Hjort Frederiksen (V) Thomas Danielsen (V) Birthe Rønn Hornbech (V) Flemming Damgaard Larsen (V) Sophie Løhde (V) Finn Thranum (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Edmund Joensen (SP) nfmd.
 Inuit Ataqatigiit og Siumut havde ikke medlemmer i udvalget.
Bilag 1 Oversigt over bilag vedrørende L 57 Bilagsnr.
