 Udtalt, at Registertilsynet ikke havde indvendinger imod oprettelsen  

 af Det fælleskommunale Boligstøtte og Lånesystem i forbindelse med, at der  

 blev gennemført en omlægning og integration af to boligstøttesystemer.  

 Endvidere udtalt, at det er den enkelte kommunalbestyrelse, der er  

 registeransvarlig for den del af registeret, der vedrører oplysninger om  

 vedkommende kommunes egne borgere.
 Kommunernes Landsforening rettede henvendelse til Registertilsynet  

 vedrørende en ny fælleskommunal forskrift for boligstøtte.
Det fremgik, at der ønskedes gennemført en omlægning og integration af de  

 to boligstøttesystemer (Det fælleskommunale Boligsikringssystem og Det  

 fælleskommunale Boligydelsessystem), og at der i forbindelse hermed skulle  

 udvikles nye faciliteter til administrationen af boliglån.
De nye faciliteter  

 vedrørende boliglån skulle erstatte Det fælleskommunale  

 Boligstøttelånesystem.
Faciliteterne havde til formål at understøtte den individuelle  

 sagsbehandling vedrørende bevilling, opkrævning og afvikling af forskellige  

 låntyper (pligtlån, kautionslån, flygtningelån og kommunelån), jf.  

 boligstøtteloven.
Systemet skulle sikre, at kommunen til enhver tid kunne  

 overskue sine tilgodehavender og låneres betalingsforpligtelser.
Systemet var  

 baseret på onlineopdatering, og det blev anslået, at 80% af de personer, som  

 har fået lån til beboerindskud, også modtager boligsikring/boligydelse.
 Reglerne om boligsikring, boligydelse og boliglån findes alle i lov om  

 individuel boligstøtte, jf. lovbekendtgørelse nr. 467 af 1. august 1988 med  

 senere ændringer, hvorfor det af Kommunernes Landsforening blev foreslået, at  

 de 3 områder blev behandlet i samme forskrift.
Kommunernes Landsforening foreslog endvidere, at kommunerne fik  

 terminaladgang til indkomst- og formueoplysninger vedrørende borgere, som  

 indgiver ansøgning om boligstøtte, selv om de ikke er tilmeldt kommunens  

 folkeregister.
Faciliteten skulle bruges til behandlingen af ansøgninger fra  

 borgere, der ønskede at indhente kommunens tilsagn om boligstøtte, forinden  

 en lejekontrakt blev underskrevet.
Ifølge de foreliggende oplysninger kom  

 halvdelen af ansøgningerne fra borgere, som endnu ikke var tilknyttet  

 kommunen.
Da der ofte vil være tale om boligstøtte til dyrere boliger i nyt byggeri,  

 hvor boligstøtten har afgørende betydning for borgerens økonomi og da  

 borgeren, der indgiver ansøgningen om boligstøtte i mange tilfælde skal give  

 besked til boligselskabet inden for 1 til 2 dage, anså kommunerne det for  

 vigtigt, at der afgives svar til borgeren hurtigt, normalt straks i  

 forbindelse med borgerens henvendelse.
Til dette formål var udviklet et  

 såkaldt straksberegningsmodul, der dels beregner det indkomstgrundlag, der  

 skulle indgå i boligstøtteberegningen via Det fælleskommunale  

 Indkomstgrundlagsregister, dels selve boligstøtten.
Modulet skulle  

 umiddelbart anvendes for borgere, som bor i kommunen, og da en betydelig del  

 af ansøgerne bor uden for kommunen, ønskedes endvidere landsdækkende adgang,  

 således at straksberegningsmodulet kan anvendes for alle ansøgere uanset  

 bopælskommunen.
Det var oplyst, at såfremt kommunen ikke havde terminaladgang til de  

 relevante indkomstoplysninger, var det erfaringsmæssigt borgeren, der skulle  

 fremlægge de fornødne oplysninger.
I disse tilfælde kunne oplysningerne være  

 mere eller mindre mangelfulde og medføre forkerte tilsagn om boligstøtte.
 Det var endvidere oplyst, at skattevæsenets årsopgørelse ikke var egnet  

 til beregning af indkomstgrundlaget til boligstøtten, idet årsopgørelsens  

 specifikationer ikke svarede til den opgørelsesmåde, der blev foreskrevet i  

 boligstøtteloven.
 Oplysningerne om boligen til brug for boligstøtteberegningen blev  

 indhentet via Bygnings- og Boligregisteret.
Det var endvidere oplyst, at det er et revisionskrav, at den kommune, hvor  

 ansøgeren har henvendt sig, skal være i besiddelse af dokumentation for den  

 beregning, der meddeles borgeren.
Det vil normalt indebære en forsinkelse på  

 en eller flere dage, hvis bopælskommunen skal udføre og fremsende resultatet  

 af boligstøtteberegningen til den kommune, hvor ansøgeren har henvendt sig.  

 Det var ressourcekrævende, såfremt begge kommuner skulle inddrages i sagen,  

 og det blev anset for mest hensigtsmæssigt, såfremt sagen blev behandlet i  

 den kommune, der senere skulle udbetale boligstøtten.
De oplysninger, der blev anset for nødvendige for beregningen af  

 indkomstgrundlaget, fremgik af et skærmbillede.
Der var tale om totalbeløb  

 for følgende indkomstkomponenter: personlig indkomst, kapitalindkomst,  

 ydelser efter bistandslovens kapitel 9 (kontanthjælp til underhold),  

 kursværdi på formue, formueafkast og ligningsmæssige fradrag.
Totalbeløb  

 skulle angives for det enkelte husstandsmedlem, men der var ikke oplysninger  

 om sammensætningen af indkomst, formue eller fradrag.
 Indkomstoplysningerne ville alene blive anvendt, når borgerne henvendte  

 sig i kommunen og anmodede om en boligstøtteberegning.
Sagen blev behandlet på et møde i Registerrådet, og Registertilsynet  

 udtalte herefter, at man ikke havde indvendinger imod oprettelsen af Det  

 fælleskommunale Boligstøtte- og Lånesystem på Kommunedata  I/S  

 og Århus Kommunes Edb-central.
Registertilsynet udtalte endvidere, at det var  

 tilsynets opfattelse, at det er den enkelte kommunalbestyrelse, der er  

 registeransvarlig for den del af registeret, der vedrører oplysninger om  

 vedkommende kommunes egne borgere, og at ønsket om landsdækkende  

 terminaladgang må vurderes i lyset af lovens videregivelsesregler.
 (* 1) Registertilsynets Årsberetning 1991 side 55.
