Pressenævnets kendelse i sag nr. 2019-80-0281 Klage over Politiken genoptages ikke En patientforening og to patienter klagede over tre artikler i Politiken, som omhandlede faren ved mobilstråling.
Klagerne var ikke identificeret i artiklerne, og Pressenævnet afviste derfor at behandle klagen på grund af manglende retlig interesse.
Klagerne anmodede herefter Pressenævnet om at genoptage sagen, da de fastholdt at have retlig interesse.
Pressenævnet afviste anmodningen, da klagerne hverken havde påvist væsentlige sagsbehandlingsfejl eller var fremkommet med nye, faktiske oplysninger af betydning for sagens afgørelse.
 [Klager 1], [Klager 2] og [Klager 3] har anmodet om genoptagelse af Pressenævnets sag nr. 2018-80-0165, som nævnets formand traf afgørelse i den 13. februar 2019. Afgørelsen vedrørte en klage over brud på god presseskik og en anmodning om genmæle over for artiklerne Professorer kritiserer høring om mobilstråler, Dokumentationen for skadelig mobileffekt mangler og Bedre hjælp kræver også noget af de strålingsbekymrede bragt i Politiken henholdsvis den 12., 13. og 18. april 2018.
 Ved afgørelsen afslog nævnet at behandle sagen, fordi klagerne ikke havde retlig interesse.
 I Pressenævnets kendelse af 13. februar 2018 hedder det blandt andet:
[] Artiklen Professor kritiserer høring om mobilstråler omtalte en høring vedrørende sundhedsfaren ved mobilstråling, som skulle finde sted i Folketinget samme dag, artiklen Dokumentationen for skadelig mobileffekt mangler indeholdt en gennemgang af eksisterende forskning i, hvorvidt trådløse teknologier har negative helbredseffekter for mennesker, mens artiklen Bedre hjælp kræver også noget af de strålingsbeskyttede var en sundhedsanalyse vedrørende hjælpen til personer med funktionelle lidelser.
Af sidstnævnte artikel fremgik blandt andet følgende:
[] Der var ingen tvivl om, at både kameramand og tv-producer på Christiansborg i torsdags havde mere end svært ved ikke at fokusere på den midaldrende, småsure mand i den sølvfarvede hættetrøje.
 Hætten var trukket op og snøret så godt til, at kun lige øjne og mund var synlige.
 Resten var gemt i det, der angiveligt var en specialfremstillet strålingsafvisende trøje.
 Landets politikere var på foranledning af Dansk Folkepartis [Politikeren] bænket på forreste række, hvor de af fem fagfolk skulle oplyses om eventuelle sundhedsrisici forbundet til mobilstrålerne.
 Fire ud af de fem fagfolk var - på linje med de fleste tilhørere - stærkt kritiske over for mobilstråler.
[] Klagerne har til støtte for klagen blandt andet anført, at de påklagede artikler indeholdt usande og faktuelt forkerte oplysninger, som er skadelige, krænkende og agtelsesforringende for de strålingsramte, herunder de el-overfølsomme (EHS-ramte) i Danmark og de danskere, som er kræftramte på grund af strålingen.
[] [Klager 2] og [Klager 3] er selv EHS-ramte og medlemmer af [Klager 1], hvor [Klager 3] er redaktør på [Klager 1]s medlemsblad.
Begge deltog på den omtalte høring i Folketinget, og Politikens beskrivelse af EHS og EHS-ramte generelt ramte klagerne personligt.
Den mandlige deltager i høringen, som Politiken beskrev diskriminerende i artiklen af 18. april 2018, er en lidelsesfælle, som klagerne sad ved siden af på høringen.
Klagerne blev desuden identificeret i omtalen, da de begge var iført det samme beskyttelsestøj mod strålingen som den omtalte, mandlige deltager.
Politikens krænkende udsagn vedrørende den mandlige deltager ramte derfor klagerne lige så meget og var lige så krænkende for dem, som for klagernes lidelsesfælle.
 Pressenævnets formand, Hanne Schmidt, udtaler:
Klagen angår tre artikler bragt i Politiken vedrørende henholdsvis sundhedsfaren ved mobilstråling samt behandling af patienter med funktionelle lidelser.
Klagerne var ikke personligt omtalt i artiklerne.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Uanset, at klagerne som EHS-ramte og som patientforening for EHS-ramte har en generel interesse i omtalen, og at [Klager 2] og [Klager 3] var til stede ved den omtalte høring i Folketinget, finder Pressenævnet, at artiklerne ikke konkret omhandlede klagerne, men angik sundhedsfaren ved mobilstråling og behandling af funktionelle lidelser generelt.
Klagerne har derfor ikke en sådan direkte, væsentlig og individuel retlig interesse, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.  Klagerne har den 10. marts 2019 anmodet Pressenævnet om at genoptage behandlingen af sagen.
Af anmodningen om genoptagelse fremgår blandt andet følgende:
[] I afgørelsen beskrives en retlig interesse som, at "man som person, virksomhed, organisation eller lignende skal være omtalt, afbildet eller på anden måde identificeret i mediet". Det stemmer overens med definitionen af en retlig interesse i Pressenævnets egen klage-vejledning "Hvordan klager man? ".
Imidlertid begrundes afslaget på at behandle klagen også med, at Pressenævnet finder at artiklerne ikke konkret omhandlede klagerne, men angik sundhedsfaren ved mobilstråling og behandling af funktionelle lidelser.
Klagerne har derfor ikke en sådan direkte, væsentlig og individuel retlig interesse, at der er grundlag for at behandle klagen". Denne definition af en retlig interesse fremgår ikke af Pressenævnets egen klagevejledning "Hvordan klager man" og heller ikke af Medieansvarsloven.
 Vi anser derfor, at Pressenævnet har omdefineret en retlig interesse i behandlingen af vores klage og dermed bøjet medieansvarsloven.
1. For det første er en retlig interesse ikke defineret ved, at artikler skal omhandle klagerne, som Pressenævnet skriver i afgørelsen.
Derimod skal klagerne være omtalt, afbildet eller på anden måde være identificeret i mediet.
Det er helt åbenbart, at i de artikler i Politiken vi har klaget over, særligt artiklen d. 14/4-2018, er vi og [Klager 1] identificeret, repræsenteret ved [Klager 1]s medlem den omtalte "småsure", el-overfølsomme mand, idet vi, som han, var iført samme beskyttelsesdragt, som avisen beskriver detaljeret og anbefaler vi ikke køber.
2. For det andet er det ikke korrekt, at en retlig interesse er defineret, som Pressenævnet anfører, som at "klagerne skal have en direkte væsentlig og individuel retlig interesse". Det fremgår med al tydelighed i Pressenævnets klagevejledning "Hvordan klager man", hvor det hedder: "Der er tale om en retlig interesse, når klageren direkte eller indirekte er omtalt i en artikel." Det er særdeles ejendommeligt, og stærkt kritisabelt, at Pressenævnet således i sin afgørelse helt glemmer, at Pressenævnet i sin egen klagevejledning selv definerer - helt i modstrid med afgørelsen i vores klage - at man har en retlig interesse, når man er omtalt indirekte i en artikel, hvilket vi soleklart er i artiklen d. 14/4-2018.
 I Politiken d. 24/2-2019 i artiklen "Luk klagerne ind", som omhandler vores klage, skriver [Journalisten] "Noget må være gået helt galt, for det er helt urimeligt, at klagerne skal vente et halvt år på, at få at vide, at deres klage er afvist. . . og Nævnet plejer da også at træffe den slags afgørelser meget hurtigere".
Vi er selvfølgelig helt klar over, hvad det er, der er gået helt galt i Pressenævnet og hvad grunden til forhaling af afgørelsen og den helt ureglementerede omdefinering af en retlig interesse er.
Det drejer sig naturligvis om, at Politikens ukritiske kolportering af sundhedsmyndighedernes misinformationer om sundhedsfaren ved mobilstråling i de påklagede artikler, såvel som de krænkende beskrivelser af EHS-ramte borgere, er en så varm politisk kartoffel, at Pressenævnet ikke har turdet tage stilling hertil.
Med sit afslag på at behandle vores klage ved at omdefinere en retlig interesse, har Pressenævnets formand Højesteretsdommer Hanne Schmidt således sat os uden for loven og afsagt en ren politisk begrundet kendelse.
Der er således tale om alvorligt magtmisbrug, som vi ikke havde troet mulig i en retsstat som Danmark.
Vi kan naturligvis kun være enige med Politiken i, at noget i sandhed er gået helt galt i Pressenævnets behandling af vores klage.
Men vi er også klar over, at en anerkendelse af vores soleklare retlige interesse og dermed behandling af vores klage ville have medført, at Pressenævnet havde været nødt til at give os medhold og kræve genmæle af Politiken.
Det havde udstillet, at misinformationen om sundhedsfaren ved mobilstråling og psykiatrisering af de strålingsramte ikke kun udgår fra regeringsplan men også fra pressen - her Politiken, hvilket Pressenævnet ikke har ønsket.
Dermed har Nævnet demonstreret, at begrebet om "en fri presse" i Danmark er ren illusion.  Pressenævnets formand, Hanne Schmidt, udtaler:
[Klager 1], [Klager 2] og [Klager 3] har anmodet om genoptagelse af Pressenævnets kendelse i sag nr. 2018-80-0165: [Klager 1], [Klager 2] og [Klager 3] mod Politiken.
Nævnets kendelse af 13. februar 2019 er afsagt af nævnets formand, Hanne Schmidt.
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet træffer de medlemmer, der har afgjort en sag, også afgørelse vedrørende spørgsmålet om eventuel genoptagelse af sagen.
Pressenævnets formand træffer derfor også afgørelse vedrørende spørgsmålet om genoptagelse.
Spørgsmålet om genoptagelse [Klager 1], [Klager 2] og [Klager 3] har anmodet om, at behandlingen af Pressenævnets sag genoptages, da de fastholder at have retlig interesse i artiklerne og dermed klageberettigelse.
I den forbindelse har klagerne oplyst, at den småsure mand, der blev omtalt i den påklagede artikel Bedre hjælp kræver også noget af de strålingsbeskyttede er medlem af [Klager 1].
Pressenævnet bemærker generelt, at nævnet kan genoptage behandlingen af en sag, hvis der fremkommer nye oplysninger af betydning for sagens afgørelse.
Efter omstændighederne må det også tillægges betydning, om de nye oplysningers senere fremkomst er et i forhold til parten undskyldeligt forhold.
Nævnet kan tillige have pligt til at genoptage en sag, hvis der foreligger ikke uvæsentlige sagsbehandlingsfejl.
Klagerne er ikke fremkommet med nye faktiske oplysninger af en sådan konkret art, at oplysningerne kan anses for at have betydning for sagens afgørelse om at afvise at behandle klagen.
Det bemærkes, at det forhold, at en person, der er blevet omtalt i en artikel, er medlem af en forening, ikke i sig selv giver den konkrete forening retlig interesse i forhold til en eventuel klage over artiklen.
Det bemærkes endvidere, at det er en forudsætning for at have retlig interesse, at en klager er personligt identificerbar i den artikel eller udsendelse, vedkommende ønsker at klage over.
Da der heller ikke er påvist sagsbehandlingsfejl, afvises anmodningen om genoptagelse.
