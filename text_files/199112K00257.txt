Nr LSF 257 Forslag til Lov om ændring af udlændingeloven m.v. (Familiesammenføring,  

 effektivisering af asylsagsbehandlingen m.v.) Fremsat af justitsministeren (Engell) den 1. april 1992 Vedtaget ved tredjebehandling den 18. juni 1992 Lov nr. 482 af 24/06/1992 § 1 I udlændingeloven, jf. lovbekendtgørelse nr. 462 af 26. juni 1987, som  

 ændret ved lov nr. 387 af 6. juni 1991, foretages følgende ændringer:
 1. I § 2, stk. 3, indsættes efter  

 »tjenesteydelser«: »m.v.«.
 2. § 9, stk. 1, nr. 2, affattes således:
»2) En udlænding over 18 år, som samlever på fælles bopæl i ægteskab  

 eller fast samlivsforhold af længere varighed med en i Danmark fastboende  

 person over 18 år, der a) har dansk indfødsret b) har indfødsret i et af de nordiske lande c) har opholdstilladelse efter §§ 7-8 eller d) lovligt har boet her i landet i mere end de sidste 5 år.« 3. § 9, stk. 1, nr. 5, affattes således:
»5) Forældre over 60 år til en udlænding med tidsubegrænset  

 opholdstilladelse.
Opholdstilladelse kan dog i almindelighed kun gives, hvis  

 ansøgeren ikke har andre børn i hjemlandet.« 4. § 9, stk 3, ophæves, og i stedet indsættes:
 » Stk. 3. Opholdstilladelse efter stk. 1, nr. 5, eller stk. 2,  

 nr. 1, skal betinges af, at den person, der bor i Danmark, påtager sig at  

 forsørge ansøgeren og godtgør at være i stand hertil.
 Stk. 4. Opholdstilladelse efter stk. 1, nr. 4, kan betinges af, at  

 den person, der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2-4, kan endvidere betinges af, at den  

 herboende person, som det påhviler at forsørge ansøgeren, godtgør at være i  

 stand hertil.
Stk. 5. Har en herboende person (garanten) påtaget sig at forsørge  

 ansøgeren, jf. stk. 3 og 4, og ydes der senere ansøgeren hjælp efter lov om  

 social bistand til forsørgelse, kan kommunalbestyrelsen pålægge garanten at  

 yde betaling for hjælpen.
Sådan betaling kan af kommunalbestyrelsen inddrives  

 hos garanten efter reglerne om inddrivelse af personlige skatter.« Stk. 4 bliver herefter stk. 6.
 5. I § 18, stk. 2, og § 19, stk. 2, ændres »2  

 år« til: »3 år«.
 6. Efter § 32 indsættes:
» § 32 a.
Afslag på en ansøgning om opholdstilladelse efter §§  

 7-8 eller afgørelser om bortfald eller inddragelse af en sådan  

 opholdstilladelse skal tillige indeholde afgørelse om, hvorvidt udlændingen  

 kan udsendes, hvis denne ikke udrejser frivilligt, jf. § 31.« 7. § 36 affattes således:
» § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 24, nr. 5, og § 25, kan politiet bestemme, at en udlænding, som ikke  

 har fast bopæl her i landet, skal underkastes frihedsberøvelse.
Det samme  

 gælder med hensyn til udvisning efter § 22, nr. 1, § 23, nr. 1, jf. § 22, nr.  

 1, og § 24, nr. 1, jf. § 22, nr. 1, selv om udlændingen har fast bopæl her i  

 landet.
Stk. 2. En udlænding kan frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
En udlænding, hvis ansøgning om opholdstilladelse  

 i henhold til §§ 7-8 er taget under behandling, kan endvidere frihedsberøves,  

 hvis udlændingen udebliver fra en afhøring ved politiet eller Direktoratet  

 for Udlændinge, hvortil den pågældende er indkaldt.
Det samme gælder den  

 udlænding, der gennem voldelig eller truende adfærd over for personer, der  

 udfører opgaver med driften af et indkvarteringssted for udlændinge, lægger  

 hindringer i vejen for udførelsen af disse personers hverv, jf. § 42 a, stk.  

 2, 4. pkt.
Stk. 3. Retsplejelovens §§ 758 og 759 finder tilsvarende  

 anvendelse.
Under frihedsberøvelsen finder retsplejelovens §§ 770-776 og 778  

 anvendelse med de fornødne lempelser.« 8. I § 40 indsættes efter stk. 1 som nyt stykke:
» Stk. 2. Optagelse af fingeraftryk og personfotografi af  

 udlændinge kan foretages, hvis dette skønnes hensigtsmæssigt med henblik på  

 identifikation af den pågældende.« Stk. 2 og 3 bliver herefter stk. 3 og 4.
 9. Efter § 46 a indsættes:
» § 46 b.
Ansøgning om opholdstilladelse efter § 7, stk. 4,  

 behandles kun, hvis ansøgningen indeholder oplysninger om ansøgerens  

 tilknytning til Danmark.
Stk. 2. Vedkommende danske diplomatiske eller konsulære  

 repræsentation skal påse, at ansøgningen opfylder betingelsen i stk. 1, og  

 kan afvise ansøgningen, såfremt dette ikke er tilfældet.
Beslutningen om  

 afvisning kan ikke indbringes for anden administrativ myndighed.« 10. I § 50, stk. 2, sidste pkt. ændres »§ 36, stk. 2,  

 2. pkt.« til: »§ 36, stk. 3, 2. pkt.« 11. § 53 a, stk. 3, affattes således:
» Stk. 3. Direktoratet for Udlændinge kan, efter at sagen har  

 været forelagt for Dansk Flygtningehjælp, bestemme, at afgørelsen i en sag,  

 herunder en sag om opholdstilladelse efter § 7, stk. 4, hvor ansøgningen må  

 anses for åbenbart grundløs, ikke kan indbringes for Flygtningenævnet.« § 2 I lov om social bistand, jf. lovbekendtgørelse nr. 817 af 6. december  

 1990, som ændret senest ved lov nr. 391 af 20. maj 1992, foretages følgende  

 ændring:
 I § 4, stk. 2, ændres »2 år« til: »3 år«.
§ 3 Loven gælder ikke for Færøerne og Grønland, men kan ved kongelig  

 anordning helt eller delvis sættes i kraft for disse landsdele med de  

 afvigelser, som de særlige færøske eller grønlandske forhold tilsiger.
§ 4 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1, nr. 2-5, og § 2 finder dog ikke anvendelse for  

 udlændinge, der inden lovens vedtagelse har ansøgt om opholdstilladelse eller  

 lovligt har taget bopæl her i landet efter de hidtidige regler.
Oprindeligt fremsat forslag § 1 I udlændingeloven, jf. lovbekendtgørelse nr. 462 af 26. juni 1987 som  

 ændret ved lov nr. 387 af 6. juni 1991, foretages følgende ændringer:
 1. I § 2, stk. 3, indsættes efter  

 »tjenesteydelser«: »m.v.«.
 2. § 9, stk. 1, nr. 2, affattes således:
»2) En udlænding over 18 år, som samlever på fælles bopæl i ægteskab  

 eller fast samlivsforhold af længere varighed med en i Danmark fastboende  

 person over 18 år, der a) har dansk indfødsret b) har indfødsret i et af de nordiske lande c) har opholdstilladelse efter §§ 7-8 eller d) lovligt har boet her i landet i mere end de sidste 7 år.« 3. I § 9, stk. 1, nr. 4, ændres »60 år«  

 til:»65 år«.
 4. § 9, stk. 1, nr. 5, affattes således:
»5) Forældre over 65 år til en udlænding med tidsubegrænset  

 opholdstilladelse, som lovligt har boet her i landet i mere end de sidste syv  

 år.
Opholdstilladelse kan dog i almindelighed kun gives, hvis ansøgeren ikke  

 har andre børn i hjemlandet.« 5. § 9, stk 3, ophæves og i stedet indsættes:
 » Stk. 3. Opholdstilladelse efter stk. 1, nr. 5, eller stk. 2,  

 nr. 1, skal betinges af, at den person, der bor i Danmark, påtager sig at  

 forsørge ansøgeren og godtgør at være i stand hertil.
 Stk. 4. Opholdstilladelse efter stk. 1, nr. 4, kan betinges af, at  

 den person, der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2-4, kan endvidere betinges af, at den  

 herboende person, som det påhviler at forsørge ansøgeren, godtgør at være i  

 stand hertil.
Stk. 5. Har en herboende person (garanten) påtaget sig at forsørge  

 ansøgeren, jf. stk. 3 og 4, og ydes der senere ansøgeren hjælp efter lov om  

 social bistand til forsørgelse, kan kommunalbestyrelsen pålægge garanten at  

 yde betaling for hjælpen.
Sådan betaling kan af kommunalbestyrelsen inddrives  

 hos garanten efter reglerne om inddrivelse af personlige skatter.« Stk. 4 bliver herefter stk. 6.
 6. I § 18, stk. 2, og § 19, stk. 2, ændres »2  

 år« til: »4 år«.
 7. Efter § 32 indsættes:
» § 32 a.
Afslag på en ansøgning om opholdstilladelse efter §§  

 7-8 eller afgørelser om bortfald eller inddragelse af en sådan  

 opholdstilladelse skal tillige indeholde afgørelse om, hvorvidt udlændingen  

 kan udsendes, hvis denne ikke udrejser frivilligt, jf. § 31.« 8. § 36 affattes således:
» § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 24, nr. 5, og § 25, kan politiet bestemme, at en udlænding, som ikke  

 har fast bopæl her i landet, skal underkastes frihedsberøvelse.
Det samme  

 gælder med hensyn til udvisning efter § 22, nr. 1, § 23, nr. 1, jf. § 22, nr.  

 1,og § 24, nr. 1, jf. § 22, nr. 1, selv om udlændingen har fast bopæl her i  

 landet.
Stk. 2. En udlænding kan frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
En udlænding, hvis ansøgning om opholdstilladelse  

 i henhold til §§ 7-8 er taget under behandling kan endvidere frihedsberøves,  

 hvis udlændingen udebliver fra en afhøring ved politiet eller Direktoratet  

 for Udlændinge, hvortil den pågældende er indkaldt.
Det samme gælder den  

 udlænding, der gennem voldelig eller truende adfærd over for personer, der  

 udfører opgaver med driften af et indkvarteringssted for udlændinge, lægger  

 hindringer i vejen for udførelsen af disse personers hverv, jf.§ 42 a, stk.  

 2, 4. pkt.
Stk. 3. Retsplejelovens §§ 758 og 759 finder tilsvarende  

 anvendelse.
Under frihedsberøvelsen finder retsplejelovens §§ 770-776 og 778  

 anvendelse med de fornødne lempelser.« 9. I § 40 indsættes efter stk. 1 som nyt stykke:
» Stk. 2. Optagelse af fingeraftryk og personfotografi af  

 udlændinge kan foretages, hvis dette skønnes hensigtsmæssigt med henblik på  

 identifikation af den pågældende.« Stk. 2-3 bliver herefter stk. 3-4.
 10. Efter § 46 a indsættes:
» § 46 b.
Ansøgning om opholdstilladelse efter § 7, stk. 4,  

 behandles kun, hvis ansøgningen indeholder oplysninger om ansøgerens  

 tilknytning til Danmark.
Stk. 2. Vedkommende danske diplomatiske eller konsulære  

 repræsentation skal påse, at ansøgningen opfylder betingelsen i stk. 1, og  

 kan afvise ansøgningen, såfremt dette ikke er tilfældet.
Beslutningen om  

 afvisning kan ikke indbringes for anden administrativ myndighed.« 11. I § 50, stk. 2, sidste punktum ændres »§ 36, stk.  

 2, 2. pkt.« til: »§ 36, stk. 3, 2. pkt.« 12. § 53 a, stk. 3, affattes således:
» Stk. 3. Direktoratet for Udlændinge kan, efter at sagen har  

 været forelagt for Dansk Flygtningehjælp, bestemme, at afgørelsen i en sag,  

 herunder en sag om opholdstilladelse efter § 7, stk. 4, hvor ansøgningen må  

 anses for åbenbart grundløs, ikke kan indbringes for Flygtningenævnet.« § 2 I lov om social bistand, jf. lovbekendtgørelse nr. 817 af 6. december  

 1990, som ændret senest ved lov nr. 947 af 27. december 1991, foretages  

 følgende ændring:
 I § 4, stk. 2, ændres »2 år« til: »4 år«.
§ 3 Loven gælder ikke for Færøerne og Grønland, men kan ved kongelig  

 anordning helt eller delvis sættes i kraft for disse landsdele med de  

 afvigelser, som de særlige færøske eller grønlandske forhold tilsiger.
§ 4 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1, nr. 2-6, og § 2 finder dog ikke anvendelse for  

 udlændinge, der inden lovens vedtagelse har ansøgt om opholdstilladelse eller  

 lovligt har taget bopæl her i landet efter de hidtidige regler.
Bemærkninger til lovforslaget Almindelige bemærkninger 1. Indledning Lovforslaget er en opfølgning af den redegørelse af 12. november 1991 om  

 udlændingepolitikken, som justitsministeren afgav til Folketinget.
Ved  

 lovforslagets udformning har Justitsministeriet endvidere været opmærksom på  

 de synspunkter, der fremkom under Folketingets forhandling om denne  

 redegørelse den 27. november 1991 (jf. fortryk af Folketingets Forhandlinger  

 sp. 2827-2916).
I den nævnte redegørelse blev der peget på behovet for at ændre  

 udlændingelovens bestemmelser, således at forældres adgang til  

 familiesammenføring med herboende udlændinge blev begrænset, og således at  

 også adgangen til familiesammenføring med ægtefæller begrænsedes, navnlig i  

 relation til proforma ægteskaber - dvs. ægteskaber, der alene indgås med det  

 formål at kunne tilvejebringe det fornødne grundlag for, at een af  

 ægtefællerne kan opnå opholdstilladelse her i landet - og de såkaldte  

 børneægteskaber.
Lovforslaget indeholder bestemmelser herom.
Videre berørtes i redegørelsen behovet for en mere effektiv håndhævelse af  

 forsørgelseskravet i forbindelse med familiemedlemmer, der kommer hertil i  

 medfør af udlændingelovens regler om familiesammenføring.
Disse tanker er  

 udmøntet dels i en ændring af bestemmelserne om familiemedlemmers adgang her  

 til landet, dels i skærpede regler om inddrivelse hos den herboende garant af  

 den hjælp, der ydes udlændingen.
Der foreslås tillige en ændring af de tidsmæssige betingelser for  

 inddragelse af opholdstilladelse meddelt med henblik på varigt ophold.
Også  

 dette forslag grunder sig i det, der anføres i redegørelsen bl.a. om det  

 ønskelige i at bekæmpe proforma ægteskaber.
Lovforslaget indeholder endvidere forskellige forslag til effektivisering  

 af sagsbehandlingen i forbindelse med ansøgninger om asyl - herunder de  

 såkaldte ambassadeansøgninger - bl.a. derved, at der indføres adgang til at  

 frihedsberøve asylansøgere, der udebliver fra afhøringerne i sagen, og at  

 betingelserne for at optage fingeraftryk og personfotografi af udlændinge med  

 henblik på identifikation præciseres.
Herudover foreslås der nye regler med  

 hensyn til udsendelse af asylansøgere, der har fået afslag på asyl, og som  

 påberåber sig at være omfattet af bestemmelsen i udlændingelovens § 31.  

 Endelig foreslås en ændring af loven med henblik på opfyldelse af EF's  

 direktiver om opholdsret.
EF's statsborgeres opholdsret her i landet berøres ikke i øvrigt af  

 forslagene.
Opmærksomheden henledes i den forbindelse på, at den aftale  

 mellem EF og EFTA-landene (den såkaldte EØS-aftale), der er i færd med at  

 blive indgået, antagelig vil have som konsekvens, at statsborgere i visse  

 andre lande tillægges den samme opholdsret som EF-statsborgere.
Ved udformningen af lovforslagets regler er der endvidere taget hensyn  

 til, at der for flygtninge gælder det særlige, at der normalt ikke er  

 mulighed for, at flygtningene og deres familiemedlemmer i hjemlandet  

 opretholder kontakten ved besøg i hjemlandet.
For så vidt angår forslagets  

 forhold til Den europæiske Menneskerettighedskonvention henvises til pkt. 6.
2.1. Familiesammenføring med forældre til herboende udlændinge Efter udlændingelovens § 9, stk. 1, nr. 4, har forældre over 60 år til et  

 dansk eller nordisk barn eller et barn med opholdstilladelse efter reglerne  

 om flygtninge retskrav på opholdstilladelse her i landet.
Forældre til EF-statsborgere har ret til ophold her i landet efter  

 reglerne i udlændingelovens § 6 sammenholdt med bekendtgørelsen om ophold i  

 Danmark for udlændinge, der er omfattet af de europæiske fællesskabers  

 regler.
Det følger heraf, at forældrene til en herboende EF-statsborger har  

 ret til ophold her i landet, såfremt de forsørges af den pågældende.
Der  

 stilles i den forbindelse ikke noget alderskrav.
 For så vidt angår andre udlændinge følger det af udlændingelovens § 9,  

 stk. 1, nr. 5, at forældre over 60 år til en udlænding med tidsubegrænset  

 opholdstilladelse har retskrav på opholdstilladelse her i landet, såfremt den  

 pågældende ikke har andre børn i hjemlandet, som kan påtage sig forsørgelsen.
I 1990 blev der meddelt tilladelse til familiesammenføring med forældre  

 til flygtninge i 138 tilfælde.
Til andre udlændinge end flygtninge og danske  

 eller nordiske statsborgere eller EF-statsborgere blev der meddelt tilladelse  

 i 102 tilfælde.
I 1991 var de tilsvarende tal henholdsvis 304 og 113.
Adgangen til familiesammenføring med forældre er som nævnt undergivet en  

 aldersmæssig begrænsning, idet forældrene skal være over 60 år.
Denne  

 aldersgrænse svarer imidlertid ikke til det tidspunkt, hvor danskere i  

 almindelighed overgår til at nyde deres alderdom.
For at skabe større  

 ensartethed mellem de nævnte tidspunkter - men også for at begrænse antallet  

 af udlændinge, der kommer her til landet i kraft af reglerne om  

 familiesammenføring med forældre - foreslås det i § 1, nr. 3 og 4, at  

 aldersgrænsen hæves fra 60 til 65 år.
Denne ændring gælder forældre til  

 danskere og udlændinge, bortset fra EF-statsborgere.
 Der er i Justitsministeriets oplæg til en ny udlændingepolitik peget på  

 behovet for at begrænse adgangen til familiesammenføring for forældre.
 De ældre mennesker, der på denne måde får opholdstilladelse her i landet  

 kan kun vanskeligt indgå i en integrationsproces og vil ofte kunne udvikle  

 sig til tunge og økonomisk belastende klienter for det sociale system.
Justitsministeriet finder, at formålet med reglerne om  

 familiesammenføring, herunder reglerne om familiesammenføring for forældre  

 til herboende udlændinge, ikke primært er at betrygge forældrenes  

 forsørgelse, men derimod at sikre familiens enhed.
Har forældrene til en  

 herboende udlænding således børn i hjemlandet, kan det med rette anføres, at  

 der ikke i højere grad skabes enhed i familien ved, at forældrene opgiver  

 tilknytningen til børnene i hjemlandet og etablerer en vis - til tider  

 skrøbelig - tilknytning til det herboende barn.
Tværtimod kan også sociale og  

 kulturelle forhold tale for, at familiens enhed i hjemlandet bevares.
 I tilfælde hvor der er børn i hjemlandet, bør der derfor som hovedregel  

 nægtes familiesammenføring, uanset om børnene i hjemlandet faktisk forsørger  

 eller kan forsørge forældrene og uanset det herboende barns eventuelle evne  

 og vilje til at forsørge sine forældre.
Som nævnt ovenfor vil ældre forældre, der kommer her til landet, kun  

 vanskeligt ved egen hjælp kunne integreres i samfundet.
Forældrene er således  

 i vidt omfang afhængige af, om det herboende barn er således integreret og  

 forankret i det danske samfund, at barnet kan hjælpe forældrene til at finde  

 sig til rette i Danmark og dermed få en tilfredsstillende alderdom.
Det er  

 derfor nærliggende at stille som betingelse for familiesammenføring, at det  

 herboende barn skal have boet i Danmark et vist åremål og derved have  

 mulighed for at være således integreret i det danske samfund, at barnet kan  

 yde forældrene denne hjælp.
 For så vidt angår kravene til barnets evne til at forsørge forældrene  

 henvises til det nedenfor under pkt. 2.4. anførte.
Som nævnt berøres opholdsretten for EF-statsborgere og deres  

 familiemedlemmer ikke af forslaget.
Endvidere gælder for flygtninge det  

 særlige, at flygtningen normalt ikke kan opretholde kontakten til forældrene  

 ved besøg i hjemlandet, ligesom det er typisk for de herboende flygtninge, at  

 de inden familiesammenføring har gennemgået et integrationsforløb og opholder  

 sig mere varigt her i landet.
For så vidt angår danske og nordiske  

 statsborgere vil det efter Justitsministeriets opfattelse som følge af disse  

 personers tilknytning her til landet være rigtigst at opretholde den  

 eksisterende ret til familiesammenføring med forældre.
 På denne baggrund har Justitsministeriet udformet forslaget i § 1, nr. 4,  

 til ændring af udlændingeloven således, at hverken danske statsborgeres,  

 nordiske statsborgeres, EF-statsborgeres eller flygtninges adgang til  

 familiesammenføring med udenlandske forældre foreslås ændret (bortset fra den  

 ovennævnte ændring af aldersgrænsen). For så vidt angår andre udlændinge  

 foreslås det indsat som en yderligere betingelse for familiesammenføring, at  

 udlændingen lovligt har boet her i landet i mere end de sidste 7 år.  

 Endvidere foreslås det, at udlændingemyndighederne som absolut hovedregel  

 skal meddele afslag på ansøgninger om familiesammenføring med forældre til  

 sådanne herboende udlændinge, hvis forældrene har børn i hjemlandet, uanset  

 om disse børn ønsker at forsørge forældrene eller er i stand hertil.
2.2. Familiesammenføring med udenlandske ægtefæller til herboende  

 personer Efter de gældende bestemmelser i udlændingelovens § 9, stk. 1, nr. 2, har  

 en udlænding, som samlever på fælles bopæl i ægteskab eller i fast samliv af  

 længere varighed med en i Danmark fastboende person, et retskrav på  

 opholdstilladelse her i landet.
 I debatten om ægtefællers ret til familiesammenføring har der som nævnt  

 været rejst spørgsmål om de såkaldte børneægteskaber, dvs. ægteskaber, hvor  

 en af ægtefællerne er under 18 år.
 Antallet af børneægteskaber må antages at være meget beskedent.
 De problemer, der knytter sig til ægtefæller, der kommer her til landet i  

 medfør af reglerne om familiesammenføring, og som kun vanskeligt lader sig  

 integrere, og hvis børn synes at blive fastholdt i et mønster, hvor også de  

 gifter sig med personer fra hjemlandet, skyldes ikke så meget ægtefællernes  

 alder, men efter Justitsministeriets opfattelse snarere det forhold, at visse  

 grupper af udlændinge er fast forankrede i miljøer, hvor de danske værdi- og  

 adfærdsnormer kun vanskeligt formår at vinde indpas i forhold til hjemlandets  

 normer.
Det kan imidlertid anføres, at det ud fra menneskelige og samfundsmæssige  

 synspunkter må forekomme uheldigt, at ganske unge mennesker indgår ægteskab.  

 Ægteskab, hvor en af ægtefællerne er mindreårig, kræver eksempelvis her i  

 landet en tilladelse fra det offentlige, og praksis er - navnlig for så vidt  

 angår den mandlige part - restriktiv.
Særlig stødende kan det virke, hvis de  

 unge ikke har noget særligt kendskab til hinanden, idet forbindelsen mellem  

 dem er etableret ved aftale imellem ægtefællernes forældre.
Det foreslås på denne baggrund i § 1, nr. 2, at det stilles som betingelse  

 for familiesammenføring her i landet på baggrund af ægteskab, at begge  

 ægtefæller er 18 år gamle eller derover.
Denne regulering er generel for  

 alle, der ønsker familiesammenføring med udenlandske ægtefæller, bortset fra  

 EF-statsborgere, hvis opholdsret og opholdsret for familiemedlemmer som nævnt  

 ovenfor ikke berøres af forslaget.
Lovændringen indebærer således, at det som hovedregel ikke vil være muligt  

 for en herboende person at få sin mindreårige ægtefælle her til landet eller  

 for en herboende mindreårig at få en udenlandsk ægtefælle til Danmark.
Kun  

 hvor helt særlige omstændigheder taler herfor, vil opholdstilladelse kunne  

 meddeles efter lovens § 9, stk. 2, nr. 4. Som eksempel herpå kan nævnes  

 tilfælde, hvor ægtefællen er gravid, og hvor den herboende har en ganske fast  

 tilknytning til det danske samfund i form af dansk statsborgerskab.
 Er ægteskabet med statsamtets eller Justitsministeriets tilladelse indgået  

 her i landet med en mindreårig ægtefælle, bør opholdstilladelse ligeledes  

 meddeles.
 For så vidt angår retten til familiesammenføring med ægtefæller for danske  

 statsborgere, nordiske statsborgere og flygtninge foreslås der ikke  

 yderligere ændringer.
For andre udlændinge bør der lægges vægt på, at det er af stor betydning  

 for den vellykkede integration også af ægtefæller til herboende udlændinge,  

 at den herboende har opnået en vis tilknytning til og forståelse for det  

 danske samfund, således at den pågældende har mulighed for at kunne hjælpe  

 sin ægtefælle til rette her i landet.
For denne gruppe udlændinge foreslås  

 det derfor ligeledes i § 1, nr. 2, at det skal være en betingelse for at opnå  

 opholdstilladelse efter reglerne om familiesammenføring med en ægtefælle, at  

 den herboende person har haft lovligt ophold her i landet i mere end 7 år.
 En sådan ændring vil også bidrage til at imødegå de proforma ægteskaber,  

 hvor en udlænding indgår ægteskab med en herboende med det formål at opnå  

 opholdstilladelse her i landet og senere - efter at have ladet sig skille -  

 indgår ægteskab med en person fra hjemlandet for på denne måde at kunne  

 skaffe også denne person opholdstilladelse her i landet.
 Hvad angår foranstaltninger i øvrigt mod proforma ægteskaber henvises til  

 det under pkt. 2.3. anførte.
 For så vidt angår håndhævelsen af den herboende ægtefælles pligt til at  

 forsørge sin udenlandske ægtefælle henvises til det under pkt. 2.4. anførte.
2.3. Ændring af de tidsmæssige betingelser for inddragelse af  

 opholdstilladelse meddelt med henblik på varigt ophold Det er i Justitsministeriets oplæg til en ny udlændingepolitik anført, at  

 reglerne om familiesammenføring kan misbruges til indvandring til Danmark i  

 strid med indvandrerstoppet derved, at udlændinge indgår ægteskab med  

 herboende personer alene med det formål at kunne opnå opholdstilladelse her i  

 landet.
 Efter bestemmelsen i udlændingelovens § 19, stk. 2, kan opholdstilladelse  

 til en udlænding, som har opholdstilladelse med henblik på varigt ophold  

 efter reglerne om asyl eller reglerne i § 9 om familiesammenføring, som  

 udgangspunkt ikke inddrages efter en frist på 2 år, der normalt vil blive  

 regnet fra indrejsen (tilmeldingen til folkeregisteret) eller ansøgningen,  

 jf. lovens § 27, stk. 1.
Forlænges denne frist, øges de administrative muligheder for at  

 virkeliggøre det, der er udlændingelovens hensigt, nemlig at en udlænding som  

 udgangspunkt skal udrejse, når grundlaget for opholdstilladelsen ikke længere  

 er til stede.
Endvidere forbedres muligheden for administrativt at imødegå  

 proforma ægteskaberne.
Det er i et vist omfang forekommet, at flygtninge, efter at være meddelt  

 opholdstilladelse i Danmark, er rejst tilbage til forfølgelseslandet.
Det kan  

 ikke udelukkes, at sådan tilbagerejse i nogle tilfælde kan tages som udtryk  

 for, at den pågældende ikke længere risikerer asylrelevant forfølgelse i  

 hjemlandet, og at opholdsgrundlaget her i landet således er bortfaldet.  

 Inddragelse af en flygtnings opholdstilladelse forudsætter imidlertid, at der  

 af Direktoratet for Udlændinge foretages en nærmere vurdering af, om  

 opholdsgrundlaget er bortfaldet, om den ovennævnte frist for inddragelsen af  

 opholdstilladelsen er oversiddet, og om de i udlændingelovens § 26 nævnte  

 hensyn eventuelt kan udelukke, at opholdstilladelsen inddrages.
Direktoratets  

 afgørelse kan normalt påklages til Flygtningenævnet, jf. udlændingelovens §  

 53 a, stk. 1, nr. 2. En forlængelse af den ovennævnte frist på 2 år vil kunne  

 forbedre de tidsmæssige muligheder for, at udlændingemyndighederne kan  

 inddrage en flygtnings opholdstilladelse i tilfælde, hvor det af flygtningens  

 tilbagerejse til hjemlandet og andre omstændigheder kan udledes, at  

 flygtningens asylgrundlag er bortfaldet.
Hjemrejse efter udløbet af den i § 19, stk. 2, nævnte frist vil ikke kunne  

 bevirke bortfald eller inddragelse af flygtningens opholdstilladelse,  

 medmindre denne er opnået ved svig.
Sådant bortfald forudsætter efter  

 bestemmelsen i udlændingelovens § 17, stk. 3, at flygtningen frivilligt har  

 taget bopæl i hjemlandet eller har opnået beskyttelse i et tredieland.
 Det foreslås på denne baggrund i § 1, nr. 6, at fristen i udlændingelovens  

 § 19, stk. 2, for inddragelse af opholdstilladelse ændres fra 2 til 4 år.
Det følger som nævnt af udlændingelovens § 19, stk. 5, at afgørelse om  

 inddragelse af opholdstilladelse skal træffes under iagttagelse af  

 bestemmelsen i lovens § 26. Af denne bestemmelse fremgår, at der - foruden  

 til udlændingens tilhørsforhold til det danske samfund, herunder varigheden  

 af opholdet her i landet - skal tages hensyn til, om inddragelse af  

 opholdstilladelsen må antages at ville virke særlig belastende for  

 udlændingen.
Der skal herved bl.a. henses til udlændingens alder,  

 helbredstilstand og andre personlige forhold, udlændingens tilknytning her  

 til landet, udlændingens personlige og familiemæssige tilknytning til  

 personer her i landet, udlændingens manglende eller ringe tilknytning til  

 hjemlandet eller andre lande, hvor den pågældende kan ventes at tage ophold,  

 samt risikoen for, at udlændingen vil lide overlast i hjemlandet eller andre  

 lande, hvor udlændingen kan ventes at tage ophold.
Også efter en forlængelse  

 af den nævnte frist fra 2 til 4 år skal udlændingemyndighederne ved  

 afgørelsen af, hvorvidt en opholdstilladelse kan inddrages, iagttage den  

 nævnte bestemmelse i lovens § 26. Det forhold, at en udlænding har opholdt  

 sig her i landet i op til 4 år indebærer imidlertid ikke, at udlændingen i  

 almindelighed kan antages at have opnået et sådant tilhørsforhold til det  

 danske samfund, at inddragelse af opholdstilladelsen ikke kan ske.
Tværtimod  

 vil det være den absolutte hovedregel, at inddragelse kan ske.
 Selv om udgangspunktet således er, at inddragelse af opholdstilladelse kan  

 og skal finde sted inden for den nævnte frist, hvis opholdsgrundlaget ikke  

 længere er til stede, kan udlændingemyndighederne dog i særlige tilfælde  

 undlade inddragelse f.eks. i tilfælde, hvor et ægteskabeligt samliv, der har  

 varet en vis tid, ophører ved den herboendes død, hospitalsindlæggelse eller  

 fængselsophold, og disse begivenheder ikke var påregnelige for ægtefællen ved  

 ægteskabets indgåelse.
Fristen i lovens § 19, stk. 2, svarer til fristen i § 18, stk. 2, om  

 bortfald af en udlændings opholdstilladelse, når der af de sociale  

 myndigheder af forsørgelsesmæssige grunde er truffet afgørelse om  

 hjemsendelse.
Fristen svarer endvidere til den frist, der er nævnt i  

 bistandslovens § 4, stk. 2, for de sociale myndigheders bestemmelse om  

 hjemsendelse af en udlænding, der ikke har de fornødne midler til sit  

 underhold.
Fristen i disse bestemmelser foreslås i § 1, nr. 6, og § 2  

 ligeledes ændret til 4 år som en parallel til ændringen af fristen i § 19,  

 stk. 2.
 I forbindelse med debatten om proforma ægteskaber har det været anført, at  

 sådanne ægteskaber i visse tilfælde indgås bl.a. af udlændinge, herunder  

 asylansøgere, der afventer en afgørelse i asylsagen og måske frygter, at  

 afgørelsen vil gå dem imod, eller udlændinge, der opholder sig her i landet  

 efter afslag på opholdstilladelse, men inden udrejsefristens udløb.
Allerede efter den gældende bestemmelse i § 18, stk. 2, 2. pkt., i  

 bekendtgørelsen om ægteskabs indgåelse, er det en betingelse for, at en  

 udlænding kan indgå ægteskab her i landet, at den pågældende godtgør at have  

 lovligt ophold i Danmark.
For at imødegå ægteskaber af den ovennævnte  

 karakter vil det være naturligt i forbindelse med en ændring af fristen for  

 inddragelse af opholdstilladelse også at ændre bekendtgørelsen om ægteskabs  

 indgåelse således, at en udlænding alene kan indgå ægteskab her i landet,  

 hvis den pågældende har lovligt ophold her med opholdstilladelse, gyldigt  

 visum eller som visumfri udlænding.
Herved modvirkes, at udlændinge, der har  

 søgt om opholdstilladelse, og som afventer en afgørelse i sagen, eller som  

 har fået afslag og derfor bør udrejse, kan indgå ægteskab under opholdet her  

 i landet og ad den vej opnå opholdstilladelse.
I særlige tilfælde vil  

 Justitsministeriet dog undtagelsesvis kunne dispensere fra bekendtgørelsens  

 bestemmelser.
2.4. Ændring af forsørgelseskravet som betingelse for  

 familiesammenføring Det anføres i Justitsministeriets oplæg til en ny udlændingepolitik, at  

 der ved familiesammenføring i højere grad bør lægges vægt på  

 forsørgelsesaspektet og herunder kræves, at den herboende reelt påtager sig  

 forsørgelsen af det familiemedlem, der kommer hertil.
 Synspunkter om, at en herboende dansker eller udlænding, der ønsker et  

 udenlandsk familiemedlem hertil, også skal varetage forsørgelsen af den  

 pågældende, gælder såvel i relation til forældre som til ægtefælle og børn.
2.4.1. Gældende ret Efter den gældende retstilstand har en herboende person, der får sin  

 ægtefælle eller sine børn hertil i medfør af reglerne om familiesammenføring,  

 den samme forsørgelsespligt over for disse familiemedlemmer, som hvis de var  

 danske.
Dette indebærer, at den pågældende i medfør af bistandslovens  

 bestemmelser har den forpligtelse til at forsørge sin ægtefælle og barn i  

 forhold til det offentlige, som gælder for andre forældre og ægtefæller her i  

 landet.
Også for den pågældendes pligt efter bestemmelserne i lov om  

 ægteskabs retsvirkninger og børneloven til i det direkte forhold over for  

 ægtefællen og barnet at yde bidrag til forsørgelsen er det uden betydning, om  

 de pågældende er kommet hertil i medfør af reglerne om familiesammenføring.
 For forældre gælder derimod, at der ikke efter lovgivningen består nogen  

 almindelig pligt for barnet til i forhold til det offentlige eller i det  

 indbyrdes forhold at forsørge sine forældre.
 På denne baggrund indeholder udlændingeloven i § 9, stk. 3, den regel, at  

 opholdstilladelse efter reglerne om familiesammenføring for forældre til en  

 herboende person - uanset om den herboende er dansk eller nordisk statsborger  

 eller flygtning - kan betinges af, at den person, der bor i Danmark, påtager  

 sig at forsørge ansøgeren (forældrene).
Det er i praksis forekommet i væsentligt omfang, at den herboende person  

 (garanten), der har indestået for forsørgelsen af forældrene, eller som efter  

 loven har pligt til at forsørge ægtefælle og børn, alligevel ikke har opfyldt  

 denne forpligtelse.
Bistandslovens § 4 hjemler adgang til at hjemsende en  

 udlænding, der ikke har de fornødne midler til sit underhold, såfremt  

 vedkommende ikke lovligt har boet her i landet med henblik på varigt ophold i  

 mere end de sidste 2 år.
Denne mulighed har dog ikke i praksis været benyttet  

 i forbindelse med forældre, der er kommet hertil i medfør af reglerne om  

 familiesammenføring.
2.4.2. Justitsministeriets overvejelser Ved vurderingen af hvorledes en øget betoning af forsørgelseskravet i  

 forbindelse med opholdstilladelse efter reglerne om familiesammenføring kan  

 finde sted, bør det haves i erindring, at forsørgelseskravet kan optræde i to  

 relationer: For det første som betingelse for overhovedet at meddele det  

 pågældende familiemedlem opholdstilladelse her i landet efter reglerne om  

 familiesammenføring.
For det andet i forbindelse med håndhævelsen over for  

 den herboende person, hvem forsørgelsespligten påhviler, af pligten til at  

 forsørge familiemedlemmet, herunder at refundere det offentlige de udgifter,  

 som er afholdt til social bistand til det udenlandske familiemedlem under  

 opholdet her i landet.
Ingen af disse to muligheder kan imidlertid undtagelsesfrit tænkes  

 gennemført for den samlede gruppe udlændinge.
Således må der som anført  

 nedenfor i nogle tilfælde kunne meddeles opholdstilladelse til  

 familiemedlemmer til udlændinge, uanset at den herboende ikke er i stand til  

 at påtage sig forsørgelsen.
På tilsvarende måde vil der være tilfælde, hvor  

 det ikke er realistisk at forestille sig, at den offentlige hjælp, der ydes  

 et familiemedlem, kan inddrives hos den herboende person, også uanset at  

 personen har påtaget sig at forsørge udlændingen.
 På denne baggrund foreslås det, at en effektivisering af håndhævelsen af  

 forsørgelseskravet gennemføres ved en kombination af disse to virkemidler.
2.4.2.1. Forsørgelseskravet som betingelse for opholdstilladelse Den foreslåede regel i § 1, nr. 5, indebærer for det første, at  

 der ved familiesammenføring med forældre til indvandrere (dvs.  

 personer, der hverken er EF-statsborgere, danske statsborgere, nordiske  

 statsborgere eller flygtninge) skal stilles krav om, at den herboende  

 reference påtager sig at forsørge forældrene.
Endvidere skal det i disse  

 tilfælde være en ufravigelig betingelse, at den herboende også kan  

 godtgøre at være i stand til at opfylde denne forsørgelsesforpligtelse.
Det  

 samme gælder ved familiesammenføring med fjernere slægtninge.
 For så vidt angår familiesammenføring mellem indvandrere og  

 ægtefælle og børn følger det for det andet af den foreslåede  

 bestemmelse, at der kan stilles krav om, at det godtgøres, at den herboende  

 er i stand til at forsørge disse familiemedlemmer.
For så vidt angår familiesammenføring med udenlandske forældre til  

danske statsborgere, nordiske statsborgere og flygtninge foreslås det,  

 at der som hidtil kan stilles krav om, at den herboende påtager sig at  

 forsørge forældrene.
Sådan familiesammenføring kan endvidere betinges af, at  

 forsørgelsesevnen godtgøres.
 Hvad angår familiesammenføring med ægtefælle og børn til sådanne herboende  

 personer foreslås det endvidere, at det kan kræves som betingelse for  

 opholdstilladelsen, at den herboende godtgør at være i stand til at forsørge  

 familiemedlemmet.
 Som det fremgår, er disse sidstnævnte regler fakultative.
Dette indebærer, at udlændingemyndighederne undtagelsesvis kan meddele  

 opholdstilladelse i tilfælde, hvor det forekommer særlig velbegrundet, f.eks.  

 til ægtefælle og børn, uanset at det ikke kan antages, at den herboende kan  

 opfylde sin forsørgelsespligt i forhold til de pågældende.
Den pågældendes  

 tilknytning her til landet vil i den forbindelse skulle indgå i vurderingen.  

 Er den pågældende dansk statsborger, vil det være naturligt at lade  

 dette forhold indgå med stor vægt ved vurderingen, idet det i disse tilfælde  

 kan forekomme uheldigt - eller ligefrem umuligt - at kræve, at den pågældende  

 bosætter sig hos familien i udlandet.
Er den herboende flygtning, bør en ansøgning om opholdstilladelse  

 for den pågældendes børn og ægtefælle imødekommes, også selv om det ikke kan  

 godtgøres, at forsørgelseskravet kan opfyldes, i hvert fald hvis ægteskabet  

 er indgået eller børnene avlet inden indrejsen til Danmark.
Er ægteskabet  

 indgået mellem flygtningen og en udlænding under flygtningens ophold her i  

 landet, må det bero på et konkret skøn, bl.a. over flygtningens mulighed for  

 at bosætte sig i ægtefællens hjemland, om opholdstilladelse kan meddeles på  

 trods af, at forsørgelseskravet ikke kan opfyldes.
For så vidt angår forældre til flygtninge, må det bero på et skøn - bl.a.  

 over tilknytningen mellem flygtningen og forældrene og over, i hvilket omfang  

 forældrene i hjemlandet var optaget i flygtningens husstand under opholdet  

 der - om opholdstilladelse bør gives.
Som anført ovenfor vil det imidlertid  

 være den almindelige regel, at opholdstilladelse afslås.
2.4.2.2. Ordningens praktiske administration Ved administrationen af den foreslåede bestemmelse forudsættes, at  

 vurderingen af, hvorvidt der er et reelt grundlag for en herboende persons  

 erklæring om at ville og kunne forsørge de pågældende familiemedlemmer,  

 foretages af de sociale myndigheder.
Udlændingemyndighederne skal således til  

 brug ved behandlingen af disse ansøgninger indhente en udtalelse fra de  

 sociale myndigheder om, hvorvidt den pågældende er i stand til at forsørge de  

 familiemedlemmer, der ønskes hertil.
Udlændingemyndighederne må i disse  

 tilfælde forudsætte fra de sociale myndigheder at få en klar indstilling om,  

 hvorvidt dette er tilfældet, og bør kunne lægge denne indstilling til grund  

 ved vurderingen af forsørgelsesbetingelsen i forbindelse med afgørelsen om  

 familiesammenføring.
 De sociale myndigheders vurdering af den herboendes forsørgelsesevne bør  

 tage udgangspunktet i den levestandard, der er sædvanlig her i landet.
 Lever den herboende f.eks. af kontanthjælp kan det ikke antages, at han er  

 i stand til at forsørge sine familiemedlemmer ved denne hjælp, heller ikke  

 selv om den pågældende selv finder, at kontanthjælpen rigeligt rækker til  

 også at forsørge de pågældende familiemedlemmer, og at familiens levestandard  

 måske i alle tilfælde bliver bedre end den, de har eller kan opnå i  

 hjemlandet.
 For at lette de sociale myndigheders skøn i denne forbindelse vil det være  

 naturligt, at Socialministeriet udsender en vejledning til de sociale  

 myndigheder om principperne for den ovennævnte vurdering af  

 forsørgelsesevnen.
 Et rimeligt mål for vurderingen af forsørgelsesevnen må være, at den  

 herboende har indtægter, der mindst svarer til, hvad han kunne have fået  

 (afhængig af ægteskabelig status, antal børn og boligudgift) i kontanthjælp  

 plus den kontanthjælp, den eller de familiesammenførte ville være berettiget  

 til.
2.4.3. Inddragelse af opholdsret Efter de gældende regler i bistandslovens § 4 og udlændingelovens § 18 er  

 det som nævnt således, at de sociale myndigheder kan træffe bestemmelse om  

 hjemsendelse af en udlænding, der ikke har de fornødne midler til sit  

 underhold, medmindre udlændingen har opholdt sig her med henblik på varigt  

 ophold i mere end 2 år (fristen foreslås forlænget til 4 år, jf. § 1, nr. 6,  

 og § 2).
 I tilknytning til den ovennævnte ændring af forsørgelseskravets betydning  

 ved behandlingen af ansøgninger om familiesammenføring, bør det forudsættes,  

 at også reglerne om hjemsendelse af udlændinge, der ikke har de fornødne  

 midler til deres underhold, i højere grad anvendes.
2.4.4. Inddrivelse af offentlig hjælp Som det andet led i en mere effektiv håndhævelse af forsørgelseskravet  

 foreslås det i § 1, nr. 5, at der indsættes udtrykkelig hjemmel til, at  

 offentlig hjælp, der ydes en udlænding, der har fået opholdstilladelse efter  

 reglerne om familiesammenføring, kan inddrives hos den person - garanten -  

 der har påtaget sig at forsørge ansøgeren.
Denne regel har alene betydning i  

 de tilfælde, hvor forældre eller fjernere slægtninge til herboende personer  

 er kommet hertil efter reglerne om familiesammenføring, idet bistandsloven  

 allerede indeholder en regulering af dette spørgsmål i relation til  

 ægtefæller og børn.
Også andre end det herboende barn kan imidlertid være  

 garant ved familiesammenføring med forældre, f.eks. barnets ægtefælle, og  

 også sådanne personer omfattes af inddrivelsesadgangen.
Inddrivelse  

 forudsættes at ske efter reglerne om personlige skatter, herunder ved  

 udpantning og lønindeholdelse.
Adgangen til at afkræve den herboende garant betaling for hjælp til  

 forældrene er selvsagt betinget af, at garanten har et indtægtsgrundlag, der  

 muliggør, at betaling for den offentlige bistand til forældrene helt eller  

 delvis kan ydes.
Er garantens økonomiske forhold således undergået en  

 væsentlig ændring efter familiesammenføringen med forældrene, således at det  

 ikke er realistisk at forestille sig, at betaling helt eller delvis kan  

 inddrives hos den pågældende, kan de sociale myndigheder undlade dette.
2.4.5. Opfølgning af lovændringen Det er hensigten på et passende tidspunkt efter de nævnte bestemmelsers  

 ikrafttræden, at udlændingemyndighederne sammen med Socialministeriet  

 vurderer, om bestemmelserne i praksis har haft den tilsigtede virkning, og om  

 balancen mellem myndighedernes indsats er passende.
3. Effektivisering af asylsagsbehandlingen Justitsministeriet iværksatte kort efter folketingsdebatten vedrørende  

 redegørelsen om udlændingelovgivningen et analysearbejde vedrørende  

 udlændingemyndighedernes administration på flygtningeområdet med henblik på  

 at fremkomme med forslag til foranstaltninger, der kan effektivisere og  

 fremskynde behandlingen og afgørelsen af asylsagerne.
De forslag, der omtales  

 i det følgende, bygger bl.a. på dette arbejde.
3.1. Ambassadeansøgninger Det foreslås for så vidt angår behandlingen af de såkaldte  

 ambassadeansøgninger - dvs. ansøgninger om opholdstilladelse efter  

 udlændingelovens § 7, stk. 4, der indgives til en dansk repræsentation i  

 udlandet - at der indsættes hjemmel i udlændingeloven til, at adgangen til at  

 klage til Flygtningenævnet over direktoratets afslag på en sådan  

 opholdstilladelse afskæres, hvor der er tale om åbenbart grundløse  

 ansøgninger. Ændringen, der foreslås i § 1, nr. 12, indebærer, at  

 Direktoratet for Udlændinge i sådanne tilfælde efter forelæggelse for Dansk  

 Flygtningehjælp kan bestemme, at direktoratets afgørelse ikke kan påklages  

 til Flygtningenævnet.
Ved denne afgørelse skal der selvsagt ikke - som ved  

 behandlingen i øvrigt af åbenbart grundløse asylansøgninger, hvor ansøgeren  

 opholder sig her i landet - være adgang til, at udlændingen får en personlig  

 samtale med medarbejdere fra Direktoratet for Udlændinge eller  

 Flygtningehjælpen.
 Flygtningenævnet skal underrettes om afgørelsen, jf. udlændingelovens § 53  

 b.
Herudover foreslås (i § 1, nr. 10) en nyordning i tilknytning til  

 modtagelsen af ansøgningerne ved vedkommende danske repræsentation i  

 udlandet.
Efter udlændingelovens § 7, stk. 4, kan en udlænding, som ikke  

 befinder sig i Danmark, få opholdstilladelse her som flygtning, såfremt  

 Danmark på grund af udlændingens tidligere længerevarende lovlige ophold her  

 i landet, herboende nære slægtninge eller anden tilsvarende tilknytning må  

 anses for nærmest til at yde den pågældende beskyttelse.
Ansøgning om opholdstilladelse efter bestemmelsen i § 7, stk. 4, kan  

 indgives af udlændinge, der ikke tidligere har haft ophold her i landet eller  

 har anden særlig tilknytning hertil - f.eks. i form af herboende slægtninge -  

 men som dog ønsker asyl i Danmark.
Bestemmelsen kan endvidere selvsagt  

 påberåbes af udlændinge, der har sådanne tilknytningsmomenter.
For  

 udlændinge, der er afvist til et sikkert 3. land i medfør af bestemmelsen i §  

 48, stk. 2, gælder efter § 7, stk. 5, at der kun kan gives asyl efter § 7,  

 stk. 4. Sådanne udlændinge får således kun deres asylansøgning taget under  

 behandling, hvis de efter udsendelsen på ny indgiver ansøgning til en dansk  

 repræsentation i udlandet.
Såvel efter flygtningekonventionen som efter principperne i den danske  

 udlændingelov er det udgangspunktet, at kun personer, der opholder sig i  

 Danmark, kan opnå asyl her.
Opholder personen sig i et andet land, er  

 udgangspunktet det, at ansøgning om asyl må indgives i dette land.
Kun hvis  

 der foreligger en særlig tilknytning til Danmark, kan Danmark tage imod den  

 pågældende som flygtning.
Befinder ansøgeren sig i sit hjemland, er den  

 pågældende - uanset hvilken tilknytning, der måtte være til det danske  

 samfund - ikke berettiget til asyl, idet den pågældende ikke er flygtning  

 efter definitionen heraf i flygtningekonventionens artikel 1 A.
Selv om det således har undtagelsens karakter, at der kan meddeles asyl  

 efter bestemmelsen i udlændingelovens § 7, stk. 4, indeholder loven ingen  

 mulighed for en forhåndsvurdering af, om en udlænding, der indgiver ansøgning  

 herom, har en sådan tilknytning til Danmark, at bestemmelsen overhovedet kan  

 tænkes at være relevant.
Denne vanskelighed har i praksis givet sig udslag i,  

 at der på danske repræsentationer i udlandet er indgivet et meget stort antal  

 asylansøgninger i forbindelse med f.eks. pludseligt opståede begivenheder  

 eller rygtedannelser i visse lande.
Disse ansøgninger er i langt de fleste  

 tilfælde fuldstændig udsigtsløse, f.eks. fordi ansøgeren åbenlyst savner  

 enhver tilknytning til Danmark.
Også sådanne sager skal imidlertid behandles  

 i overensstemmelse med udlændingelovens detaljerede regler herom.
Det foreslås på denne baggrund, at der gives vedkommende danske  

 repræsentation i udlandet hjemmel til at afvise at modtage asylansøgninger  

 efter § 7, stk. 4, hvis ansøgningen ikke indeholder oplysninger til belysning  

 af ansøgerens tilknytning til Danmark.
Repræsentationerne vil blive  

 instrueret om i tilfælde af berettiget tvivl at modtage ansøgningen.
Herved  

 kan en meget stor del af de helt udsigtsløse ansøgninger afskæres uden  

 yderligere sagsbehandling.
Har ansøgeren udtrykkelig angivet ikke at have  

 nogen tilknytning til Danmark, har den pågældende ikke givet oplysning herom,  

 eller har han angivet en tilknytning af helt ideel karakter, f.eks. en  

 almindelig interesse i at komme til at bo i det danske samfund eller modtage  

 uddannelse her, kan vedkommende danske repræsentation ligeledes afvise  

 ansøgningen.
Har den pågældende angivet en tilknytning, der forekommer  

 åbenbart urigtig - f.eks. i tilfælde, hvor et meget stort antal ansøgere  

 angiver den samme danske person, virksomhed eller lignende som reference -  

 kan ansøgningen heller ikke modtages.
Hvis den foreslåede ordning skal have den tilsigtede effekt, er det  

 nødvendigt, at ansøgeren ikke ved at indgive klage f.eks. til Direktoratet  

 for Udlændinge over repræsentationens afvisning af at modtage ansøgningen kan  

 foranledige ansøgningen realitetsbehandlet.
Det foreslås på den baggrund, at  

 vedkommende repræsentations afgørelse er endelig.
Dette indebærer bl.a., at  

 afgørelsen hverken kan påklages til Direktoratet for Udlændinge eller  

 Flygtningenævnet.
Forslaget indebærer som nævnt, at der på vedkommende repræsentation skal  

 ske en - helt summarisk - vurdering af, om ansøgningen indeholder oplysninger  

 om ansøgerens tilhørsforhold til det danske samfund.
For at undgå  

 dobbeltarbejde vil det på denne baggrund være naturligt, at de ansøgninger,  

 som repræsentationen videresender til Direktoratet for Udlændinge, indeholder  

 en oversættelse af de oplysninger, som ansøgeren har afgivet.
3.2. Frihedsberøvelse af asylansøgere Justitsministeriet foreslår tillige i § 1, nr. 8 og 11, en omformulering  

 af udlændingelovens § 36 vedrørende frihedsberøvelse af udlændinge.
Bortset  

 fra en redaktionel ændring af bestemmelsen indebærer den nye formulering, at  

 der gives adgang til at frihedsberøve asylansøgere, der udebliver fra en  

 afhøring ved Direktoratet for Udlændinge eller politiet, hvortil de  

 pågældende er indkaldt.
Formålet hermed er at undgå, at behandlingen af  

 asylsager trækker i langdrag, fordi ansøgeren saboterer sagsbehandlingen ved  

 at udeblive fra sådanne afhøringer.
Frihedsberøvelsen vil imidlertid i det  

 enkelte tilfælde være ganske kortvarig - fra nogle få timer til under et døgn  

 - og vil alene have til hensigt at sikre ansøgerens tilstedeværelse ved  

 afhøringen.
Forslaget i § 1, nr. 8, til affattelsen af § 36 er udformet i  

 overensstemmelse med den gældende bestemmelse i udlændingelovens § 36, stk.  

 1. Ved lov nr. 387 af 6. juni 1991 er der som § 1, nr. 8, vedtaget en  

 tilføjelse til § 36, stk. 1, 1. pkt.
Loven er endnu ikke trådt i kraft.
Også  

 i det foreliggende forslag til affattelsen af § 36, stk. 1, 1. pkt., skal den  

 nævnte tilføjelse indgå, når lov nr. 387 af 6. juni 1991 sættes i kraft.
3.3. Styrkelse af asylsagsbehandlingen Et meget væsentligt element i Justitsministeriets initiativer med henblik  

 på effektivisering af asylsagsbehandlingen vedrører tilførsel af yderligere  

 ressourcer ved behandlingen af disse sager ved Direktoratet for Udlændinge og  

 Flygtningenævnet samt i forbindelse med Justitsministeriets behandling af  

 sager om opholdstilladelse af humanitære grunde og politiets udsendelse af  

 asylsansøgere, der har fået afslag på ansøgningen.
Endvidere vil det blive  

 påkrævet at styrke udenrigstjenestens indsats især med hensyn til  

 tilvejebringelse af udtalelser og baggrundsoplysninger til brug for  

 asylsagsbehandlingen.
 Justitsministeriet er indstillet på at gennemføre en sådan øget  

 ressourcetildeling og en effektiv opfølgning og kontrol med, at en  

 mertildeling af ressourcer også har den tilsigtede virkning, nemlig en  

 nedbringelse af den samlede sagsbehandlingstid i asylsager.
Ved en sådan ændring kan det modvirkes, at der opstår flaskehalse i  

 forbindelse med behandlingen af asylsager, hvor sagens behandling alene  

 afventer, at en medarbejder kan afse tid hertil.
En effektivisering af  

 asylsagsbehandlingen med den virkning, at sagsbehandlingstiden nedbringes,  

 vil som modstykke til den øgede ressourceanvendelse ved sagsbehandlingen  

 kunne bidrage til en reduktion af opholdsudgifterne til asylansøgere i  

 præasyl fasen, samtidig med at en fremskyndelse af sagsbehandlingen vil være  

 en serviceforbedring for ansøgeren.
Som det fremgår af bemærkningerne under pkt. 8, er det Justitsministeriets  

 skøn, at der ved ressourcetilførsel som ovenfor nævnt kan ske en væsentlig  

 nedbringelse af sagsbehandlingstiden.
Det er således Justitsministeriets  

 vurdering, at der kan opstilles en generel, realistisk målsætning for det  

 tidsmæssige forløb af de asylsager, der behandles i to instanser, og hvor  

 også muligheden for at søge opholdstilladelse af humanitære grunde, klage til  

 Folketingets Ombudsmand og ansøgning om genoptagelse søges udnyttet af  

 ansøgeren, på 8-9 måneder regnet fra det tidspunkt, hvor asylsagen tages  

 under realitetsbehandling.
Det er imidlertid klart, at dette skøn er behæftet  

 med meget betydelig usikkerhed.
En opfyldelse af den nævnte målsætning vil betyde en væsentlig  

 nedbringelse af sagsbehandlingstiden i asylsager.
Justitsministeriet vil  

 efter gennemførelsen af disse initiativer undersøge mulighederne for - f.eks.  

 gennem en principiel gennemgang af asylproceduren - at søge  

 sagsbehandlingstiden yderligere nedbragt.
Justitsministeriet betragter  

 således de foreslåede ændringer som et første led i bestræbelserne på en  

 markant nedbringelse af sagsbehandlingstiden i asylsager.
3.4. Skærpelse af praksis vedrørende opsættende virkning Justitsministeriet vil desuden søge gennemført en skærpelse af praksis  

 vedrørende meddelelse af opsættende virkning i anledning af ansøgninger om  

 genoptagelse af asylsager eller af sager om opholdstilladelse af humanitære  

 grunde samt en skærpet praksis i forbindelse med meddelelse af opsættende  

 virkning ved klager til Folketingets Ombudsmand.
Et led heri vil for det første være, at det i forbindelse med  

 behandlingen af asylsager skal være den myndighed, der træffer afgørelse i  

 sagen, som fastsætter udrejsefristen.
På tilvarende måde skal det i sager om  

 genoptagelse være den myndighed, der træffer afgørelse om genoptagelse i  

 sagen, der også tager stilling til spørgsmålet om udsættelse af  

 udrejsefristen som følge af ansøgningen, og som i forbindelse med afgørelsen  

 i sagen tager stilling til, hvornår udrejse herefter skal finde sted i  

 overensstemmelse med reglen i udlændingelovens § 33.
Justitsministeriet har for det andet overvejet spørgsmålet om  

 udlændinges ret til ophold her i landet under asylsagens behandling.  

 Udlændingeloven indebærer, at udlændinge, der under ophold her søger asyl, og  

 som ikke afvises, har krav på at opholde sig her under sagens behandling og  

 under eventuel påklage til Flygtningenævnet af direktoratets afslag på  

 opholdstilladelse.
Endvidere har en udlænding efter gældende praksis adgang  

 til at opholde sig i Danmark, mens en ansøgning om opholdstilladelse efter  

 udlændingelovens § 9, stk. 2, nr. 2 (humanitære grunde) behandles.  

 Justitsministeriet finder ikke grundlag for at foreslå denne retstilstand  

 ændret.
Hvad angår opsættende virkning ved 1. gangsklager til ombudsmanden  

 over direktoratets, nævnets eller Justitsministeriets afgørelser finder  

 Justitsministeriet, at der fortsat som udgangspunkt bør meddeles opsættende  

 virkning.
I tilfælde, hvor der klages til ombudsmanden over et afslag på  

 asyl, meddelt efter åbenbartgrundløs proceduren i udlændingelovens § 53 a,  

 stk. 3, eller over et afslag meddelt af et enigt flygtningenævn, kan der  

 imidlertid efter omstændighederne være grundlag for - i samarbejde med  

 Folketingets Ombudsmand - at vedkommende myndighed nægter opsættende virkning  

 ved klage til ombudsmanden.
Justitsministeriet finder endvidere for det tredie, at der i  

 tilfælde, hvor en klage til Folketingets Ombudsmand tillægges opsættende  

 virkning, alene skal tillægges klagen opsættende virkning i f.eks. 14 dage  

 regnet fra vedkommende myndigheds svar til ombudsmanden.
En sådan ordning kan  

 i praksis tilrettelægges i samarbejde med Folketingets Ombudsmand og således,  

 at myndigheden tillægger klagen opsættende virkning, straks den modtages, og  

 at myndigheden herefter meddeler udlændingen en udrejsefrist på f.eks. 14  

 dage, når myndighedens svar og sagens akter sendes til ombudsmanden, men med  

 mulighed for forlængelse af fristen, hvis Folketingets Ombudsmand konkret gør  

 opmærksom på behovet herfor.
 Med hensyn til ansøgninger om genoptagelse af direktoratets,  

 Flygtningenævnets eller Justitsministeriets sag eller klager til Folketingets  

 Ombudsmand over afgørelser vedrørende genoptagelse finder Justitsministeriet  

for det fjerde, at praksis bør skærpes, således at helt ugrundede  

 ansøgninger eller ansøgninger, der slet ikke indeholder nye oplysninger eller  

 synspunkter, ikke tillægges opsættende virkning, heller ikke i de tilfælde  

 hvor ansøgeren bebuder at ville fremkomme med supplerende oplysninger og  

 anbringender i et senere indlæg.
De ovennævnte forslag vedrørende opsættende virkning ved ansøgninger om  

 genoptagelse af direktoratets, Flygtningenævnets eller Justitsministeriets  

 afgørelser tilsigter som nævnt en effektivisering og opstramning af  

 sagsbehandlingen efter, at der er meddelt en asylansøger endeligt afslag i  

 direktoratet eller afslag i Flygtningenævnet på ansøgningen.
Det forudsættes  

 derfor, at der i forbindelse med ansøgninger om genoptagelse af de nævnte  

 myndigheder søges tilstræbt en meget hurtig behandling af spørgsmålet om  

 opsættende virkning og om, hvorvidt ansøgningen kan føre til, at sagens  

 behandling genoptages.
Endvidere bør der ikke ske genoptagelse af asylsager,  

 medmindre der er gået meget lang tid siden afgørelsen i sagen, eller det er  

 klart, at der foreligger nye oplysninger af betydning for sagens afgørelse.  

 Særlig for så vidt angår Flygtningenævnets sagsbehandling bemærkes, at det  

 som følge af, at genoptagelse kun undtagelsesvis kan komme på tale, vil være  

 naturligt, at afgørelsen i sager om genoptagelse som udgangspunkt træffes af  

 vedkommende nævnsformand alene.
 Justitsministeriet agter i forbindelse med nærværende lovforslag at søge  

 disse initiativer med henblik på styrkelse af asylsagsbehandlingen  

 gennemført, ligesom ministeriet vil foretage en opfølgning af initiativerne  

 med henblik på at vurdere, om forslagene har vist sig effektive.
3.5. Optagelse af fingeraftryk og personfotografi af udlændinge Efter den eksisterende modtagelsesordning for asylansøgere optages der  

 personfotografi af asylansøgere og i nogle tilfælde tillige fingeraftryk.  

 Formålet med optagelsen af personfotografi er at kunne udstede de nødvendige  

 dokumenter til asylansøgeren.
Fingeraftryk optages i de tilfælde, hvor der  

 tvivl om asylansøgerens identitet, f.eks. fordi den pågældende ikke er i  

 besiddelse af identitetsdokumenter eller er i besiddelse af falske  

 identitetsdokumenter, med henblik på at sikre identifikationen af den  

 pågældende.
Der sker ikke generelt maskinel registrering af de optagne  

 fingeraftryk, og personfotografierne indgår som nævnt på sagen med henblik på  

 at kunne udstede de nødvendige dokumenter til asylansøgeren.
 Med henblik på en effektivisering af sagsbehandlingen i asylsager og for  

 at tage højde for et kommende internationalt samarbejde foreslås det i § 1,  

 nr. 9, at det i udlændingelovens § 40 udtrykkeligt anføres, at  

 udlændingemyndighederne har adgang til at optage fingeraftryk og  

 personfotografi af en udlænding, når dette skønnes hensigtsmæssigt med  

 henblik på at fastlægge den pågældendes identitet.
Uden for strafferetsplejen vil spørgsmålet om optagelse af fingeraftryk og  

 personfotografi af udlændinge hovedsagelig have betydning ved modtagelsen af  

 asylansøgere.
For så vidt angår personfotografi indebærer den foreslåede  

 regel, at sådan fotografi kan optages dels med henblik på at sikre beviset  

 for den pågældendes identitet, dels med henblik på at kunne fastlægge den  

 pågældendes identitet i forbindelse med udstedelse af dokumenter til  

 asylansøgeren, der indeholder et personfotografi.
Hvad angår optagelse af  

 fingeraftryk vil dette normalt være hensigtsmæssigt, hvor der ikke er fuld  

 sikkerhed om ansøgerens identitet.
Dette kan ikke blot være tilfældet, hvor  

 der i forbindelse med en udlændings indrejse er tvivl om den pågældendes  

 identitet, herunder om den pågældende tidligere under andet navn har været  

 indrejst her i landet, men også i tilfælde, hvor der - f.eks. på baggrund af  

 myndighedernes almindelige erfaringer - er grund til at tro, at en udlænding  

 senere vil indrejse her i landet under en anden identitet.
De optagne fingeraftryk forudsættes indtil videre behandlet på samme måde  

 som hidtil, hvilket som nævnt indebærer, at der ikke generelt sker  

 elektronisk registrering af fingeraftrykkene.
Det vil imidlertid være  

 hensigtsmæssigt at indføre en sådan maskinel registrering i det omfang f.eks.  

 samarbejdet inden for EF-landene eller mellem de nordiske lande vedrørende  

 asylsagernes behandling gør en sådan registering hensigtsmæssig.
 Videregivelse af sådanne maskinelt registrerede fingeraftryk vil i givet  

 fald kunne ske i overensstemmelse med bestemmelserne i registerlovgivningen i  

 forbindelse med et sådant samarbejde mellem landene om behandlingen af  

 asylansøgninger.
3.6. Udsendelse af asylansøgere, der har modtaget afslag på  

 ansøgningen Forslaget i § 1, nr. 7, skal ses på baggrund af, at Justitsministeriet i  

 forbindelse med et samråd i Folketingets Retsudvalg og over for Folketingets  

 Ombudsmand har tilkendegivet, at man i forbindelse med de drøftelser  

 vedrørende ændringer i udlændingeloven - som har udmøntet sig i dette  

 lovforslag - også ville tage problematikken vedrørende udlændingelovens § 31  

 op.
Det følger af bestemmelsen i udlændingelovens § 30, at en udlænding, der  

 efter lovens regler ikke har ret til at opholde sig her i landet, skal  

 udrejse af landet.
Hvis udlændingen ikke udrejser frivilligt, påhviler det  

 politiet at drage omsorg for udrejsen.
Politiet skal således sørge for -  

 eventuelt ved anvendelse af tvang - at udlændingen udsendes fra Danmark.
Udlændingelovens § 31 indeholder regler, der regulerer, hvorledes  

 udsendelse kan ske.
En udlænding må således ikke udsendes til et land, hvor  

 den pågældende risikerer forfølgelse af de i flygtningekonventionen nævnte  

 grunde, eller hvor udlændingen ikke er beskyttet mod videresendelse til et  

 sådant land.
For så vidt angår udlændinge, der trues af de facto forfølgelse  

 - dvs. forfølgelse af lignende karakter, som den, der er angivet i  

 flygtningekonventionen jf. udlændingelovens § 7, stk. 2, - gælder  

 tilsvarende, at de ikke må udsendes til et land, hvor de risikerer sådan  

 forfølgelse.
Denne regel modificeres dog i de tilfælde, hvor der er grund til  

 at antage, at udlændingen frembyder fare for landets sikkerhed, eller hvis  

 udlændingen efter endelig dom for en særlig farlig forbrydelse må antages at  

 frembyde nærliggende fare for andres liv, legeme, helbred eller frihed.
 Den nævnte bestemmelse i § 31 indebærer en generel forpligtelse for  

 myndighederne til i forbindelse med afgørelser på udlændingelovens område at  

 påse, at forbuddet mod refoulement (dvs. tilbagesendelse til  

 forfølgelseslandet), som er en af flygtningekonventionens grundregler, ikke  

 tilsidesættes.
 For udlændinge, der har fået afslag på en ansøgning om asyl efter  

 udlændingelovens §§ 7-8, eller hvis opholdstilladelse efter §§ 7-8 er  

 inddraget eller anset for bortfaldet, gælder imidlertid det særlige, at  

 udlændingemyndighederne i forbindelse med disse afgørelser har foretaget en  

 vurdering af forfølgelsesrisikoen i den pågældendes hjemland.
 Som følge af det nære slægtsskab mellem denne vurdering og vurderingen  

 efter udlændingelovens § 31 af, om udsendelse kan ske, er det efter  

 Justitsministeriets opfattelse naturligt, at udlændingemyndighederne i  

 forbindelse med afgørelsen i selve asylsagen også tager stilling til  

 spørgsmålet om, hvorvidt § 31 stiller sig hindrende i vejen for, at  

 udlændingen udsendes af landet, hvis den pågældende ikke udrejser frivilligt.
Den foreslåede bestemmelse i § 1, nr. 7, indebærer således, at såvel  

 Direktoratet for Udlændinge som Flygtningenævnet i tilfælde, hvor der  

 meddeles afslag på asyl, eller hvor en opholdstilladelse til en anerkendt  

 flygtning inddrages eller anses for bortfaldet, også udtrykkeligt skal træffe  

 afgørelse om udsendelsesspørgsmålet.
Denne pligt gælder uanset, om  

 direktoratets afgørelse er endelig, idet den er truffet efter bestemmelsen i  

 § 53 a, stk. 3, om ansøgninger, der må anses for åbenbart grundløse, eller om  

 direktoratets afgørelse kan indbringes for Flygtningenævnet.
Har Direktoratet  

 for Udlændinge eller Flygtningenævnet genoptaget behandlingen af en asylsag,  

 skal der i forbindelse med den fornyede afgørelse i asylsagen på ny træffes  

 bestemmelse om, hvorvidt udsendelse af den pågældende kan ske.
 Ved afgørelsen af asylansøgninger, hvor ansøgeren ikke befinder sig her i  

 landet, f.eks. afgørelser af ansøgninger efter lovens § 7, stk. 4, eller  

 afgørelser vedrørende bortfald efter § 17 af en opholdstilladelse meddelt  

 efter reglerne om flygtninge, påhviler der selvsagt ikke vedkommende  

 myndighed nogen pligt til at træffe bestemmelse om udrejsespørgsmålet.
Er udlændingen omfattet af bestemmelsen i § 48, stk. 2, om afvisning af  

 asylansøgere til et sikkert tredjeland, træffes bestemmelsen om udsendelse  

 som hidtil i overensstemmelse med reglerne her.
Dette indebærer, at  

 bestemmelsen om udsendelse - herunder om, hvorvidt udsendelse kan være i  

 strid med § 31 - træffes af Direktoratet for Udlændinge med klageadgang til  

 Justitsministeriet, og at en sådan klage ikke har opsættende virkning.
 Udlændinge, der ikke har indgivet ansøgning om opholdstilladelse efter §§  

 7-8, kan som hidtil udsendes ved politiets foranstaltning, jf.  

 udlændingelovens § 48, stk. 1, sammenholdt med § 30. Gør udlændingen inden  

 eller i forbindelse med udsendelse gældende, at den pågældende ønsker asyl i  

 Danmark, eller at udsendelsen vil være i strid med § 31, påhviler det  

 politiet straks at henvise sagen til behandling ved Direktoratet for  

 Udlændinge som en ansøgning om asyl.
Direktoratet for Udlændinges afslag på asyl og i forbindelse hermed også  

 afgørelsen af udsendelsesspørgsmålet vil - bortset fra sager, der afgøres  

 efter åbenbart grundløs-proceduren - kunne indbringes for Flygtningenævnet.  

 Selv om udlændingen alene gør gældende, at den pågældende ønsker at klage  

 over direktoratets afgørelse vedrørende selve udsendelsesspørgsmålet, skal  

 klagen alligevel opfattes som en klage såvel over asylsagens afgørelse som  

 over afgørelsen vedrørende udsendelse.
Flygtningenævnet skal derfor også i  

 dette tilfælde både tage stilling til asylspørgsmål og til spørgsmålet  

 vedrørende eventuel udsendelse af den pågældende.
I tilfælde, hvor asylsagen med Dansk Flygtningehjælps tilslutning afgøres  

 efter bestemmelsen i § 53 a, stk. 3, om åbenbart grundløse ansøgninger, skal  

 såvel afgørelsen vedrørende spørgsmålet om asyl som udsendelsesspørgsmålet  

 afgøres efter denne bestemmelse.
Er direktoratets afgørelse vedrørende disse  

 spørgsmål truffet efter reglerne i § 53 a, stk. 3, kan klage over afgørelsen  

 - herunder over afgørelsen om udsendelse - som nævnt ikke indgives til  

 Flygtningenævnet.
 I praksis vil den foreslåede ordning indebære, at det påhviler politiet at  

 drage omsorg for udsendelse af udlændinge, der har fået afslag på en  

 ansøgning om opholdstilladelse, og som ikke udrejser frivilligt.
 Efter den foreslåede ordning vil det imidlertid i asylsager i alle  

 tilfælde fremgå af det afslag på udlændingens ansøgning om asyl, som skal  

 effektueres ved udsendelsen, at udsendelse kan ske, og at bl.a. § 31 således  

 ikke er til hinder herfor.
Ved effektueringen af denne afgørelse skal politiet selvsagt følge de  

 retningslinier, der fremgår af direktoratets eller nævnets afgørelse,  

 herunder bestemmelser vedrørende fristen for udrejse, eventuelle bestemmelser  

 vedrørende det land, udrejse kan ske til m.v.
Politiet skal således i  

 forbindelse med den tvangsmæssige udrejse alene tage stilling til nogle helt  

 faktiske omstændigheder, herunder transportmiddel, rejserute, det præcise  

 tidspunkt for rejsen m.v.
I nogle tilfælde vil der kunne gå nogen tid fra den endelige afgørelse af  

 asylsagen og til beslutningen om udrejse skal effektueres, f.eks. hvor  

 udlændingen har ansøgt om opholdstilladelse af humanitære grunde, har klaget  

 til ombudsmanden eller har holdt sig skjult i en periode.
Påberåber en sådan  

 udlænding sig i forbindelse med udrejsen at være omfattet af § 31, og kan der  

 være tvivl om, hvorvidt direktoratets eller Flygtningenævnets afgørelse om  

 udsendelsespørgsmålet også omfatter den nu foreliggende situation, skal  

 polititet henvise sagen til direktoratet eller Flygtningenævnet som en  

 anmodning om genoptagelse.
Det samme gælder, hvis udlændingen i forbindelse  

 med udsendelsen påberåber sig, at der er indtrådt væsentligt forandrede  

 forhold siden nævnets eller direktoratets afgørelse, og det ikke kan antages,  

 at Direktoratet for Udlændinge eller Flygtningenævnet har taget disse  

 synspunkter i betragtning ved afgørelsen.
Endelig skal politiet - hvis  

 virksomhed i forbindelse med udsendelse af udlændinge som nævnt også  

 reguleres af § 31 - ved valget af udlændingens rejserute vælge den rejserute,  

 der er sædvanlig ved rejser af denne art.
Politiet kommer på denne måde i  

 intet tilfælde til at skulle tage selvstændig stilling til spørgsmål, der har  

 tilknytning til spørgsmålet om asyl eller om eventuel forfølgelse som nævnt i  

 § 31.
Politiets virksomhed i forbindelse med udsendelse af udlændinge, der har  

 fået afslag på en ansøgning om opholdstilladelse efter reglerne i  

 udlændingelovens §§ 7-8, har således karakter af faktisk  

 forvaltningsvirksomhed.
Direktoratet for Udlændinge eller Flygtningenævnet  

 har - i overensstemmelse med udlændingelovens og forvaltningslovens regler om  

 behandlingen af disse sager - endeligt og udtømmende gjort op med spørgsmålet  

 om udlændingens ret til ophold her i landet og om udsendelse af den  

 pågældende.
Der er alene tale om, at politiet effektuerer disse myndigheders  

 afgørelse herom.
Politiets virksomhed i forbindelse med udsendelse af  

 asylansøgere, der har modtaget afslag på ansøgningen, har således ikke  

 karakter af retsakter på forvaltningsrettens område.
Det følger heraf, at politiets beslutninger i forbindelse med udsendelse  

 af asylansøgere som nævnt ovenfor efter den nye ordning ikke vil være  

 omfattet af de regler bl.a. om partshøring, begrundelse, klagevejledning m.v.  

 der følger af forvaltningsloven.
Dette udelukker selvsagt ikke, at politiet i  

 det konkrete tilfælde inddrager udlændingens ønsker vedrørende rejseruten for  

 udsendelse, transportmidlet, det præcise tidspunkt for udsendelse m.v. i  

 overvejelserne om, hvorledes udsendelsen bør ske.
 Udvises en udlænding ved dom, gælder de særlige bestemmelser i lovens §  

 33, stk. 4. Der henvises til de særlige bemærkninger til § 1, nr. 7.
 Justitsministeriet finder, at den i § 1, nr. 7, foreslåede bestemmelse vil  

 indebære, at behandlingen af sager vedrørende udsendelse af asylansøgere, der  

 har fået afslag på opholdstilladelse, kan ske efter enkle og rationelle  

 principper, samtidig med, at hensynet til retssikkerheden fuldt ud  

 tilgodeses.
4. EF's opholddirektiver Den i § 1, nr. 1, foreslåede ændring i udlændingelovens § 2, stk. 3,  

 tilsigter at skabe det retlige grundlag for en dansk gennemførelse af  

 følgende tre rådsdirektiver om opholdsret for EF-borgere: 90/366/EØF om  

 opholdsret for studerende, 90/365/EØF om opholdsret for lønmodtagere og  

 selvstændige, der er ophørt med erhvervsaktivitet samt 90/364/EØF om  

 opholdsret.
De tre direktiver er alle udstedt af Rådet den 28. juni 1990, og  

 skal gennemføres senest den 30. juni 1992. Direktiverne er optaget som bilag  

 2-4 til dette lovforslag.
Den nærmere gennemførelse af direktiverne forudsættes at ske ved en  

 ændring af de gældende bestemmelser om ophold i Danmark for udlændinge, der  

 er omfattet af De europæiske Fællesskabers regler, jf.
Justitsministeriets  

 bekendtgørelse nr. 20 af 18. januar 1984 som ændret ved bekendtgørelse nr.  

 633 af 19. december 1985 og nr. 873 af 17. december 1991.
 Direktivet om studerende giver opholdsret til enhver studerende, der er  

 statsborger i en medlemsstat, og som ikke har denne ret i forvejen.  

 Opholdsretten kan betinges af, at den studerende er indskrevet ved en  

 uddannelsesinstitution med henblik på hovedsagelig at følge en  

 erhvervsuddannelse.
 I direktivet om pensionister m.fl. gives opholdsret til enhver, der  

 modtager pension eller erstatning i anledning af arbejdsulykke eller  

 erhvervssygdom, og som har udøvet beskæftigelse som lønmodtager eller  

 selvstændig i et EF-land.
 Direktivet vedrørende restgruppen indrømmer opholdsret til personer, der  

 er statsborgere i en medlemsstat,og som ikke har en sådan ret på grundlag af  

 andre EF-regler.
 Ansøgere efter de tre direktiver er kun berettiget til opholdsret, hvis de  

 er omfattet af en sygeforsikringsordning.
Opholdsretten for studerende omfatter den pågældendes ægtefælle og  

 forsørgelsesberettigede børn.
Efter de to øvrige direktiver kan der medtages  

 ægtefælle samt børn og slægtninge i opstigende linie, når disse forsørges af  

 ansøgeren eller dennes ægtefælle.
Opholdsretten forudsætter, at ansøgeren godtgør - eller for studerendes  

 vedkommende erklærer - at have tilstrækkelige midler til at kunne klare sig  

 økonomisk uden at falde værtslandets sociale system til byrde.
Det tilføjes,  

 at det udtrykkeligt er fastsat, at studerende ikke på dette grundlag opnår  

 ret til uddannelsesstøtte i værtslandet.
For studerende kan opholdstilladelsen begrænses til studiets varighed  

 eller til et år, hvis uddannelsens samlede varighed er længere.
I så fald  

 fornys opholdstilladelsen årligt.
 Efter direktiverne om pensionister m.fl. og om restgruppen kan en  

 opholdstilladelse begrænses til i første omgang to år, og det kan derefter  

 kræves, at den skal fornys hvert femte år.
5. Opholdsret for Hong Kong-borgere I justitsministerens oplæg til en ny udlændingepolitik, blev der peget på  

 muligheden for en vis kontrolleret indvandring til Danmark af visse  

 udlændinge, som Danmark af særlige grunde bør tage imod, selv om de ikke er  

 flygtninge og ikke opfylder betingelserne for at få familiesammenføring.
 Som et eksempel nævnes overvejelserne om muligheden for at meddele  

 opholdstilladelse til et antal Hong Kong-borgere og deres nærmeste familie.
 Dette spørgsmål kan henføres til en anmodning fra en række danske  

 virksomheder med filialer i Hong Kong, som med henvisning til, at Hong Kong i  

 1997 overgår til kinesisk administration, overfor det danske  

 udenrigsministerium har rejst spørgsmål om, hvorvidt man fra dansk side kan  

 sikre de danske virksomheder tilstrækkelig kvalificeret lokal arbejdskraft  

 til bestridelse af ledende stillinger i tiden op til 1997. Der er i denne  

 forbindelse blevet henvist til, at andre lande allerede har etableret eller  

 arbejder på at etablere særlige ordninger med henblik på at fastholde disse  

 ledende medarbejdere i deres virksomheder.
 Det afgørende for de pågældende ledende medarbejdere og deres familier er  

 at opnå en sikkerhed for udstedelsen af opholds- og arbejdstilladelse i  

 Danmark, hvis det bliver aktuelt for de pågældende at forlade Hong Kong.  

 Dermed fremmes muligheden for, at den pågældende gruppe forbliver i Hong Kong  

 i deres nuværende stillinger i tillid til denne sikkerhed for at kunne komme  

 til Danmark og opnå opholds- og arbejdstilladelse, hvis forholdene skulle  

 ændre sig dramatisk i Hong Kong.
 Hjemmelen for at meddele sådanne opholds- og arbejdstilladelser vil i  

 denne situation i givet fald skulle søges i udlændingelovens § 9, stk. 2, nr.  

 3.
På baggrund af det gældende generelle indvandringsstop må det være en  

 forudsætning for etableringen af en særlig ordning for gruppen af Hong  

 Kong-borgere, at antallet af personer, der skal være omfattet, afgrænses,  

 således at der alene bliver tale om centrale, ledende medarbejdere i de  

 pågældende virksomheder.
Endvidere må den herværende virksomhed give tilsagn  

 om et længerevarende (flerårigt) arbejdstilbud.
Der bør derfor nu igangsættes en ordning, hvorefter der for gruppen af  

 centrale, ledende medarbejdere og deres familier tilbydes mulighed for  

 løbende 1-årige visa med »multiple entry«.
På den måde sikres de  

 pågældende adgang til Danmark på et hvilket som helst tidspunkt, hvor de  

 måtte ønske det.
Endvidere tilkendegives det over for de pågældende, at der  

 kan meddeles dem opholds- og arbejdstilladelse i Danmark, hvis deres danske  

 arbejdsgivere kan anvise dem et arbejde her i landet, og hvis  

 Industriministeriet vurderer, at de pågældende indtager sådanne stillinger,  

 at væsentlige erhvervsmæssige hensyn taler for, at de omfattes af en sådan  

 særlig mulighed for at meddele opholds- og arbejdstilladelse.
 Ordningen kan rent praktisk gennemføres ved, at der gennem  

 Udenrigsministeriet og Generalkonsulatet i Hong Kong ved henvendelse til de  

 relevante danske virksomheder i Hong Kong udarbejdes lister over de ledende  

 medarbejdere med familier, som ønskes omfattet af den særlige ordning.  

 Udlændingemyndighederne vil herefter have mulighed for at udfærdige  

 skrivelser om visa med »multiple entry« og et betinget tilsagn om  

 opholds- og arbejstilladelse i Danmark, såfremt den danske arbejdsgiver kan  

 anvise arbejde her i landet, og såfremt Industriministeriet efter den  

 ovennævnte vurdering afgiver en positiv udtalelse.
6. Den europæiske Menneskerettighedskonvention Den europæiske Menneskerettighedskonvention har en sådan karakter og er  

 opbygget på en sådan måde, at det oftest ikke så meget er selve reglerne på  

 et bestemt retsområde som reglernes anvendelse, der i det konkrete tilfælde  

 kan være i strid med rettighederne i henhold til konventionen.
Som det  

 fremgår af det ovenfor anførte, tilkommer der også på udlændingelovens område  

 en række skønsmæssige beføjelser for udlændingemyndighederne, der forudsættes  

 udøvet i overensstemmelse med de forpligtelser, som Danmark har påtaget sig  

 bl.a. i forbindelse med Den europæiske Menneskerettighedskonvention.
Justitsministeriet finder ikke, at de ovennævnte forslag om begrænsning af  

 adgangen til familiesammenføring med forældre til herboende personer vil  

 stride mod Den europæiske Menneskerettighedskonvention.
Hverken konventionens  

 artikel 8 om respekt for familielivet eller artikel 14, hvorefter rettigheder  

 i henhold til konventionen skal beskyttes uden forskel på grund af bl.a. race  

 eller national eller social oprindelse, udelukker de ovennævnte forslag om en  

 skærpelse af betingelserne for familiesammenføring med forældre.
Ændringerne i bestemmelserne om familiesammenføring med udenlandske  

 ægtefæller til herboende er endvidere som nævnt ovenfor udformet således, at  

 de - bortset fra 18- års aldersgrænsen for indgåelse af ægteskab - ikke  

 gælder for bl.a. flygtninge.
Selv i de tilfælde, hvor ægteskabet er indgået  

 inden den herboendes indrejse her i landet, vil der på denne baggrund ikke  

 være tale om en krænkelse af konventionens artikel 8, idet ægtefællerne vil  

 have adgang til at etablere familielivet i et andet land, f.eks. den  

 herboendes hjemland eller ægtefællens hjemland.
I tilknytning til ovennævnte  

 påtænkte ændring af bestemmelserne i ægteskabsbekendtgørelsen opstår  

 spørgsmålet, om en sådan ordning kan være i strid med  

 menneskerettighedskonventionens artikel 12, hvorefter enhver har ret til at  

 indgå ægteskab i henhold til det enkelte lands lovgivning på området.
Efter  

 Justitsministeriets opfattelse kan den foreslåede ordning ikke antages at  

 stride mod konventionens bestemmelser.
I tilfælde, hvor en udlænding, f.eks.  

 en asylansøger har opholdt sig her i landet meget lang tid og har opnået en  

 bevislig tilknytning til den person, med hvem ægteskabet agtes indgået, vil  

 der som nævnt ovenfor være mulighed for, at Justitsministeriet i det konkrete  

 tilfælde dispenserer fra bekendtgørelsens regler, således at ægteskab kan  

 indgås her i landet.
Ændringen af forsørgelseskravet som betingelse for familiesammenføring er  

 som nævnt ovenfor gjort fakultativ i de fleste tilfælde.
Selv om hovedreglen  

 således er, at opholdstilladelse ikke skal meddeles, hvis ansøgeren ikke kan  

 godtgøre sin forsørgelsesevne, vil der i særlige tilfælde som nævnt ovenfor  

 alligevel kunne meddeles opholdstilladelse bl.a. under hensyn til, om  

 ægteskabet er indgået eller familieforholdet etableret inden indrejsen her i  

 landet og til, om den pågældende har mulighed for at etablere sit familieliv  

 i et andet land, f.eks. sit hjemland eller det pågældende familiemedlems  

 opholdsland.
På denne baggrund er der efter Justitsministeriets opfattelse  

 ikke belæg for at antage, at den foreslåede effektivisering af håndhævelsen  

 af forsørgelseskravet vil være i strid med menneskerettighedskonventionens  

 regler.
 Alt i alt er det således Justitsministeriets opfattelse, at de  

 bestemmelser, der foreslås i nærværende lovforslag, ikke strider imod de  

 forpligtelser, som Danmark har påtaget sig i forbindelse med tiltrædelsen af  

 Den europæiske Menneskerettighedskonvention.
 7. Hørte myndigheder m.v.
 Lovforslaget er samtidig med fremsættelsen sendt til høring hos følgende  

 myndigheder og organisationer:
 Præsidenten for Østre Landsret, Præsidenten for Vestre Landsret,  

 Præsidenten for Københavns Byret, Præsidenterne for Århus, Odense, Ålborg og  

 Roskilde by- og herredsretter, Den danske Dommerforening, Foreningen af  

 dommerfuldmægtige i Danmark, Rigsadvokaten, Politimesterforeningen,  

 Politidirektøren i København, Politifuldmægtigforeningen, Dansk  

 Politiforbund, Dansk Kriminalpolitiforening, Indenrigsministeriet,  

 Advokatrådet, Dansk Flygtningehjælp, Dansk Røde Kors, Amnesty International,  

 og Mellemfolkeligt Samvirke.
8.Lovforslagets økonomiske og administrative konsekvenser Ressourcebehovet i forbindelse med behandlingen af asylansøgninger er  

 vanskeligt at angive præcist, da ressourceforbruget konstant må tilpasses  

 indrejsetallet og indrejsemønsteret blandt udlændinge.
Disse forhold har  

 bl.a. betydning for det grundlag, der er nødvendigt for behandlingen af den  

 enkelte asylsag, herunder i hvilket omfang det er nødvendigt at gennemføre  

 tidskrævende undersøgelser af forholdene i hjemlandet eller af ansøgerens  

 dokumenter ved den enkelte myndigheds behandling af asylsagen.
 Det er endvidere ikke på nuværende tidspunkt muligt at forudse, hvilke  

 ressourcemæssige konsekvenser en gennemførelse af samarbejdet mellem  

 EF-landene, herunder inden for rammerne af Dublin-konventionen, vil indebære.
Endelig må udlændingeadministrationen ses som en helhed.
Det kan i denne  

 forbindelse konstateres, at der i disse år sker en nettostigning i antallet  

 af herboende udlændinge på knapt 10.000 personer om året.
Dette medfører i  

 sig selv en betydelig stigning i antallet af henvendelser og  

 sagsekspeditioner ved udlændingemyndighederne.
 Selv om der hverken kan angives et absolut minimum eller maksimum for den  

 samlede sagsbehandlingstid i asylsager, finder Justitsministeriet det som  

 nævnt ovenfor naturligt at søge formuleret en generel, realistisk målsætning  

 for det tidsmæssige forløb af de asylsager, der behandles i 2 instanser, og  

 hvor også muligheden for at søge opholdstilladelse af humanitære grunde i  

 Justitsministeriet, indgive klage til Folketinets Ombudsmand og ansøge om  

 genoptagelse søges udnyttet af ansøgeren.
 Ved tilførsel af passende ressourcer og gennemførelse af en række  

 opfølgende foranstaltninger er det efter Justitsministeriets opfattelse en  

 realistisk målsætning for behandlingen af sådanne asylsager, at sagen kan  

 afsluttes inden for 8-9 måneder.
Det må dog ved bedømmelsen af denne målsætning haves i erindring, at der  

 også efter en tilførsel af de nødvendige ressourcer til  

 udlændingemyndighedernes behandling af asylsager vil være sager, der tager  

 længere tid, f.eks. tilfælde hvor udviklingen i ansøgerens hjemland eller  

 Flygtningenævnets praksis er under forandring, eller hvor sagen nødvendiggør  

 yderligere undersøgelse af ansøgerens forhold i hjemlandet eller yderligere  

 undersøgelse af de af ansøgeren fremlagte dokumenter.
Endvidere må det tages  

 i betragtning, at der i udlændingemyndighederne modtages et stigende antal  

 genoptagelsesanmodninger, som er forskelligartede, og som nødvendiggør en  

 stillingtagen til, om der er et nyt grundlag i den pågældende sag.
Selv med  

 de ovennævnte initiativer til rationalisering af asylsagsbehandlingen vil det  

 forlænge sagsbehandlingstiden i visse grupper af sager, såfremt denne tendens  

 fortsætter i de kommende år.
Der knytter sig således betydelig usikkerhed til  

 den ovennævnte målsætning.
En opfyldelse af den nævnte målsætning vil betyde  

 en væsentlig nedbringelse af sagsbehandlingstiden i asylsager.
Som nævnt  

 ovenfor i afsnit 3.3. er det imidlertid Justitsministeriets opfattelse, at  

 der efter forslagets gennemførelse bør tages initiativ til en yderligere  

 nedbringelse af sagsbehandlingstiden.
 Ved en vurdering af, hvilken ressourcetilførsel der er nødvendig til  

 gennemførelse af den ovennævnte målsætning, må de enkelte elementer i  

 asylsagsbehandlingen vurderes.
Det er naturligt at opdele asylsagsbehandlingen i 3 led: Behandlingen i 1.  

 instans omfattende sagsbehandlingen hos politiet og i Direktoratet for  

 Udlændinge.
Dernæst sagsbehandlingen i 2. instans, det vil sige  

 Flygtningenævnets behandling.
Endelig som det 3. led de yderligere  

 sagsbehandlingsskridt, der kan komme på tale i forhold til en asylansøger,  

 herunder stillingtagen til en ansøgning om humanitær opholdstilladelse i  

 Justitsministeriet, klage over Flygtningenævnets afgørelse og/eller  

 Justitsministeriets afgørelse til Folketingets Ombudsmand samt  

 genoptagelsesanmodninger i forhold til tidligere trufne afgørelser inden for  

 den pågældende asylsag.
Det er således mangeartede faktorer, der indgår i asylsagsbehandlingen.  

 Men ikke mindst af hensyn til udlændingen selv og ud fra mere almene hensyn  

 må det være et ønskeligt mål, at også den samlede sagsbehandlingstid i  

 asylsagerne søges nedbragt mest muligt.
Dermed mindskes ulempen for den  

 asylansøger, der ikke har et asylgrundlag og derfor må vende tilbage.
Desuden  

 begrænses muligheden for, at sagsbehandlingstiden af asylansøgeren benyttes  

 som anledning til at søge asylsagen genoptaget - eventuelt under henvisning  

 til generelt ændrede forhold i hjemlandet, også selv om disse forhold ikke er  

 af væsentlig betydning for asylsagen, og derfor ikke kan føre til et andet  

 resultat.
Endelig begrænses de tilfælde, hvor asylansøgeren i kraft af  

 sagsbehandlingstiden eventuelt får mulighed for at opnå et andet  

 opholdsgrundlag her i landet.
 Desuden må der af hensyn til udlændingen og for bl.a. at begrænse  

 anledningen til en udsigtsløs genoptagelse af asylsagen ske en begrænsning af  

 tiden, fra der er meddelt endeligt administrativt afslag på en asylansøgning,  

 og indtil udlændingen udsendes af landet.
De nævnte mål forudsætter, at der sker en styrkelse af sagsbehandlingen i  

 1. instans, hvilket nødvendiggør tilførsel af ressourcer til politiets  

 almindelige afhøringer af asylansøgere i modtagelsescenteret og til arbejdet  

 med asylansøgere, som er uidentificerede, eller hvor der er spørgsmål om at  

 afvise de pågældende.
Og der må ske en styrkelse af sagsbehandlingen i  

 Direktoratet for Udlændinge med henblik på nedbringelse af  

 sagsbehandlingstiden ved direktoratets stillingtagen til asylansøgninger.
Udenrigsministeriets og udlandsrepræsentationernes bidrag til en  

 forstærket og fremskyndet behandling af asylsagerne vedrørende først og  

 fremmest udlændingemyndighedernes (Direktoratet for Udlændinges og  

 Flygtningenævnets) anmodninger om udtalelser i enkeltsager og det øgede behov  

 for baggrundsoplysninger om og vurderinger af forholdene i asylansøgernes  

 hjemlande.
Det må bemærkes, at der i væsentlig grad er tale om en række  

 lande, hvor andre danske interesser ikke hidtil har nødvendiggjort en så  

 omfattende indberetningsvirksomhed om indenrigspolitiske, menneskeretlige og  

 lignende forhold.
 I forbindelse med repræsentationernes modtagelse af asylansøgninger i  

 medfør af § 7, stk. 4, er indsatsen udvidet med en særlig procedure, jf. den  

 ny paragraf 46 b, samt oversættelse fra lokalsprog til hovedsprog (eller  

 dansk) af de asylsøgendes oplysninger om tilknytning til Danmark, som vil  

 påføre et antal repræsentationer yderligere belastning af ressourcerne.
 I 2. instansbehandlingen må der ske en ressourcetilførsel til  

 Flygtningenævnet med henblik på nedsættelse af sagsbehandlingstiden i nævnet  

 fra klagen modtages af Direktoratet for Udlændinge til behandlingen i nævnet,  

 under selve nævnsbehandlingen og i tiden efter afgørelsen er truffet.  

 Endvidere kan der sættes ind i relation til Flygtningenævnets behandling i  

 den såkaldte efterbehandlingsfase, det vil sige fra nævnet har truffet  

 afgørelse, og indtil sagen kan sendes ud af huset, og desuden i forbindelse  

 med ekspeditionen af genoptagelsesanmodninger.
Endelig må der ske en styrkelse af det 3. led i asylsagsbehandlingen, der  

 som nævnt kan have flere elementer.
Dette indebærer, at der må ske en  

 tilførsel af ressourcer til Justitsministeriet med henblik på en nedsættelse  

 af sagsbehandlingstiden i sager om humanitær opholdstilladelse, således at  

 disse, medmindre der foreligger nye oplysninger i sagen, kan ekspederes  

 umiddelbart.
Og der må ske en tilførsel af ressourcer til politiet med  

 henblik på en mere effektiv opfølgning af den enkelte asylsag, herunder en  

 hurtig effektuering af disse afgørelser.
Efter Justitsministeriets vurdering bør det ovenfor omtalte mål for  

 asylsagsbehandlingen kunne opnås ved en forøgelse af personaleressourcerne  

 med 1 kontorchef i bevillingslønramme 37 og 28 årsværk (Ø) til Direktoratet  

 for Udlændinge.
Flygtningenævnets sekretariat og Justitsministeriets  

 departement styrkes med i alt 14 årsværk (Ø) og politiet tilføres 25  

 polititjenestemænd og 3 kontorfunktionærer.
Endelig er Dansk Flygtningehjælps  

 medvirken ved behandlingen af sager efter åbenbar-grundløs proceduren  

 forudsat styrket.
 De fysiske rammer for den anførte betydelige styrkelse af Direktoratet for  

 Udlændinge er forudsat opnået i forbindelse med en sammenlægning og udvidelse  

 af direktoratets lokaleforhold i tilknytning til de bestående lokaler i  

 Ryesgade.
Bevillingsteknisk foreslås de omhandlede årsværk foreløbig oprettet som  

 midlertidige stillinger indtil 1. april 1994. Meromkostningerne i 1992 til  

 lønninger, lokaleindretninger, lejeomkostninger og kontormateriel m.v. udgør  

 ca. 29,6 mio. kr., heraf lønsum ca.14,0 mio.kr.
De bevillingsmæssige  

 konsekvenser i efterfølgende finansår forudsættes indbudgetteret på de årlige  

 bevillingslove.
Til belysning af de økonomiske konsekvenser af en nedbringelse af  

 sagsbehandlingstiden kan i øvrigt oplyses, at den gennemsnitlige udgift til  

 underhold m.v.i 1991 udgjorde ca. 9.315 kr. pr. asylansøger pr. måned.
Dette  

 indebærer - under forudsætning af et uændret indrejsemønster, og et belægstal  

 på ca. 3.900 personer - at en nedbringelse af det tidsrum, hvori asylansøgere  

 opholder sig på centrene, med gennemsnitligt 1 måned vil medføre en årlig  

 besparelse på bevillingen til underhold m.v. på ca. 36 mio. kr.
Det må  

 forventes, at besparelsen ved en styrkelse af sagsbehandlingen med henblik på  

 nedbringelse af sagsbehandlingstiden til de anførte 8-9 måneder vil få  

 konsekvenser for bevillingsforbruget til underhold m.v. allerede i 1992,  

 således at forslaget på kortere sigt vil være udgiftsneutralt og på længere  

 sigt vil indebære nettobesparelser.
 Udenrigstjenestens samlede belastning skønnes at ville indebære yderligere  

 årlige driftsudgifter, herunder fortsat øgede telekommunikationsudgifter på 4  

 mio. kr. samt 2,1 mio. kroner i lønsum svarende til samlet 9 årsværk.
Bemærkninger til lovforslagets enkelte bestemmelser I bilag 1 til lovforslaget er de foreslåede bestemmelser sammenholdt med  

 de gældende regler i udlændingeloven og bistandsloven.
Til § 1 Til nr. 1 Bestemmelsen tilsigter at skabe det retlige grundlag for en dansk  

 gennemførelse af tre rådsdirektiver om opholdsret for henholdsvis EF-borgere,  

 der er studerende, EF-borgere, der er ophørt med erhvervsaktivitet og visse  

 andre EF-borgere.
Der henvises herom til bemærkningerne under pkt. 4.6. samt  

 til lovforslagets bilag 2-4.
Til nr. 2 Den foreslåede bestemmelse ændrer betingelserne for familiesammenføring  

 med udenlandske ægtefæller til herboende personer.
Der henvises herom til  

 lovforslagets bemærkninger pkt. 2.2.
Efter forslaget stilles bl.a. som betingelse for familiesammenføring her i  

 landet på baggrund af ægteskab, at begge ægtefæller er 18 år eller derover.  

 Denne regulering gælder alle, der ønsker familiesammenføring med udenlandske  

 ægtefæller her i landet, bortset fra EF-statsborgere, hvis opholdsret og  

 opholdsret for familiemedlemmer som nævnt ovenfor ikke berøres af  

 lovforslaget.
Er een af ægtefællerne under 18 år, vil der efter den  

 foreslåede regel ikke være adgang til familiesammenføring her i landet efter  

 § 9, stk. 1, nr. 2. Udlændingelovens § 9, stk. 2, nr. 1, hvorefter der kan  

 meddeles opholdstilladelse til udlændinge, som har nær familiemæssig eller  

 lignende tilknytning til en i Danmark fastboende person, kan ikke finde  

 anvendelse på personer, herunder ægtefæller, der omfattes af personkredsen i  

 § 9, stk. 1, men som ikke opfylder de heri angivne betingelser for  

 familiesammenføring.
Kun i ganske særlige tilfælde vil opholdstilladelse  

 derfor kunne meddeles efter lovens § 9, stk. 2, nr. 4, hvorefter  

 opholdstilladelse kan meddeles, hvis ganske særlige grunde i øvrigt taler  

 derfor.
Som eksempel på et sådant tilfælde kan nævnes, at en herboende person  

 med en fuldstændig fast tilknytning til det danske samfund i form af dansk  

 statsborgerskab ønsker sin mindreårige ægtefælle, der f.eks. er gravid eller  

 alvorligt syg, her til landet.
 Den i § 9, stk. 1, nr. 2, litra d, foreslåede betingelse om, at den  

 herboende udlænding, der ønsker sin ægtefælle hertil, lovligt skal have boet  

 i landet i mere end de sidste 7 år, er for så vidt angår denne betingelse  

 affattet på tilsvarende måde som bestemmelserne om udvisning i § 22, og  

 fristens beregning forudsættes at ske på samme måde, jf. udlændingelovens §  

 27.
Opfylder udlændingen ikke den tidsmæssige betingelse for  

 familiesammenføring, kan opholdstilladelse efter § 9, stk. 1, nr. 2, ikke  

 meddeles.
Ved vurderingen af, om der - ganske undtagelsesvist - kan meddeles  

 opholdstilladelse efter § 9, stk. 2, nr. 4, kan der foruden udlændingens  

 tilknytning her til landet bl.a. lægges vægt på, om ægteskabet er indgået  

 inden den pågældendes indrejse her.
Har en udlænding f.eks. i en årrække haft  

 midlertidigt ophold i Danmark efter udlændingelovens § 9, stk. 2, nr. 3, om  

 erhvervsmæssig virksomhed, og får den pågældende herefter opholdstilladelse  

 med henblik på varigt ophold, vil det være naturligt at imødekomme en  

 ansøgning om opholdstilladelse til den pågældendes ægtefælle efter  

 bestemmelsen i § 9, stk. 2, nr. 4, navnlig hvis ægteskabet er indgået, inden  

 den pågældende tog ophold her i landet.
Til nr. 3 og 4 Aldersbetingelsen i udlændingelovens § 9, stk. 1, nr. 4 og 5, for  

 familiesammenføring her i landet med forældre foreslås hævet fra 60 til 65  

 år.
Der henvises om dette forslag til bemærkningerne pkt. 2.1.
 Som anført i lovforslagets almindelige bemærkninger pkt. 2.2. foreslås det  

 herudover, at familiesammenføring med forældre til en udlænding - bortset fra  

 nordiske statsborgere, flygtninge og EF-statsborgere - forudsætter, at  

 udlændingen lovligt har boet her i landet i mere end de sidste 7 år.  

 Beregningen af denne frist forudsættes at ske i overensstemmelse med de  

 tilsvarende fristbestemmelser i udlændingelovens kapitel 4, jf. herved § 27,  

 stk. 1.
Opfylder forældrene ikke de ovennævnte betingelser kan opholdstilladelse  

 ikke meddeles efter § 9, stk. 1. § 9, stk. 2, nr. 1, kan endvidere ikke finde  

 anvendelse, idet forældrene omfattes af personkredsen i § 9, stk. 1, men ikke  

 opfylder de heri angivne betingelser for familiesammenføring.
Endvidere kan  

 opholdstilladelse efter § 9, stk. 2, nr. 4, normalt ikke meddeles, heller  

 ikke hvis forældrene f.eks. af helbredsmæssige eller forsørgelsesmæssige  

 grunde har behov for at kunne komme her til landet.
Den foreslåede bestemmelse i § 9, stk. 1, nr. 5, indebærer endvidere, at  

 opholdstilladelse efter reglerne om familiesammenføring med forældre normalt  

 ikke kan gives, hvis forældrene har andre børn i hjemlandet.
Dette gælder  

 uanset, om børnene kan eller vil forsørge forældrene og uanset forældrenes  

 tilknytning i øvrigt til disse børn.
Foreligger der imidlertid en helt særlig  

 begrundelse for ønsket om at komme her til landet - f.eks. hvor den herboende  

 godtgør, at ansøgeren tidligere har boet hos ham i længere perioder og  

 fortsat har behov herfor, fordi den pågældende bevisligt ikke har nogen  

 forbindelse til børnene i hjemlandet - vil der helt undtagelsesvist kunne  

 meddeles opholdstilladelse efter bestemmelsen i § 9, stk. 1, nr. 5, eller §  

 9, stk. 2, nr. 4. Dette gælder navnlig, hvis det herboende barn har en  

 fuldstændig fast og mangeårig tilknytning til det danske samfund, og der  

 foreligger en ganske særlig begrundelse for ønsket om familiesammenføring.
Til nr. 5 Den foreslåede affattelse af § 9, stk. 4, indebærer en generel skærpelse  

 af forsørgelseskravet som betingelse for familiesammenføring, jf.  

 lovforslagets bemærkninger pkt. 2.4.
For så vidt angår familiesammenføring med forældre til personer, der ikke  

 er danske statsborgere, nordiske statsborgere, flygtninge eller  

 EF-statsborgere, følger det af den foreslåede affattelse af § 9, stk. 3, at  

 det i alle tilfælde skal stilles som betingelse for opholdstilladelse, at den  

 herboende person påtager sig at forsørge forældrene.
På tilsvarende måde skal  

 det være et ubetinget krav i disse tilfælde, at den herboende kan dokumentere  

 at være i stand til at opfylde denne forsørgelsespligt.
For så vidt angår familiesammenføring med forældre til danske  

 statsborgere, nordiske statsborgere og flygtninge indebærer den foreslåede  

 affattelse af § 9, stk. 4, at udlændingemyndighederne som hidtil kan stille  

 krav om, at den herboende påtager sig forsørgelsen.
Det foreslås endvidere,  

 at det kan kræves, at forsørgelsesevnen godtgøres.
 Hvad angår familiesammenføring med børn og ægtefælle til herboende  

 personer foreslås det ligeledes, at myndighederne kan stille krav om, at  

 forsørgelsesevnen godtgøres.
De nævnte bestemmelser i § 9, stk. 4, er fakultative, hvilket indebærer,  

 at udlændingemyndighederne som udgangspunkt skal kræve den nævnte  

 dokumentation for, at forsørgelseskravet kan opfyldes, men at myndighederne i  

 særlige tilfælde kan undlade at stille dette krav.
Ved vurderingen heraf kan  

 udlændingemyndighederne bl.a. lægge vægt på nærheden af familieforholdet.
Således bør der som udgangspunkt udvises større imødekommenhed ved  

 ansøgninger om familiesammenføring med børn og ægtefælle end med forældre,  

 når forsørgelsesevnen hos den herboende ikke kan godtgøres.
Der kan endvidere  

 lægges vægt på tilknytningen mellem den herboende og det pågældende  

 familiemedlem.
Er et ægteskab således indgået og samlivet etableret, inden  

 den herboende tog ophold her i landet, vil dette forhold tale for, at der -  

 når også andre forhold taler herfor - bortses fra den manglende  

 forsørgelsesevne, hvorimod det i tilfælde, hvor den herboende har indgået  

 ægteskabet med en udenlandsk ægtefælle under opholdet her i landet, i mange  

 tilfælde vil være rigtigst at nægte familiesammenføring, når  

 forsørgelseskravet ikke kan ventes opfyldt.
Også den herboendes tilknytning til det danske samfund kan indgå i  

 vurderingen: Er den pågældende dansk statsborger, vil det være naturligt at  

 tillægge dette forhold stor vægt, således at familiesammenføring med  

 ægtefælle og børn tillades også i dette tilfælde.
Spørgsmålet om hvorvidt  

 tilladelse til familiesammenføring med udenlandske forældre til en dansk  

 statsborger kan meddeles, uanset at forsørgelsesevnen ikke kan dokumenteres,  

 må bero på en mere konkret vurdering, men også her kan statsborgerskabet  

 tillægges en vis vægt.
Som nævnt ovenfor gælder den foreslåede regel også for flygtninge.
En  

 ansøgning om opholdstilladelse for en flygtnings børn og ægtefælle fra  

 hjemlandet bør imidlertid i almindelighed imødekommes - ligesom ved danske  

 statsborgere - også selv om det ikke kan godtgøres, at forsørgelseskravet kan  

 opfyldes.
Har flygtningen indgået ægteskab efter indrejsen i Danmark, må det  

 bero på et konkret skøn, bl.a. over flygtningens tilknytning her til landet  

 og muligheden for at bosætte sig i ægtefællens hjemland eller andre lande, om  

 opholdstilladelse kan meddeles på trods af, at forsørgelseskravet ikke kan  

 ventes opfyldt.
 For så vidt angår forældre til flygtninge må det bero på et skøn - bl.a.  

 over tilknytningen mellem flytningen og forældrene og over i hvilket omfang  

 forældrene i hjemlandet var optaget i flygtningens husstand under opholdet  

 der - om opholdstilladelse bør gives, men udgangspunktet bør også her være,  

 at forsørgelsesevnen må forlanges godtgjort.
Vurderingen af, om forsørgelseskravet kan ventes opfyldt, forudsættes at  

 ske ved de sociale myndigheders foranstaltning.
Udlændingemyndighederne skal  

 således til brug for afgørelsen af en ansøgning om familiesammenføring  

 indhente en udtalelse fra de sociale myndigheder om, hvorvidt den herboende  

 er i stand til at forsørge de familiemedlemmer, der ønskes hertil.
De sociale  

 myndigheders indstilling bør være af en sådan karakter, at det klart angives,  

 om forsørgelseskravet kan forventes opfyldt.
Udlændingemyndighederne - dvs. i  

 1. instans Direktoratet for Udlændinge - der ikke selv er i besiddelse af  

 sagkundskab til vurderingen af dette spørgsmål, skal uden yderligere prøvelse  

 kunne lægge de sociale myndigheders vurdering af forsørgelsesevnen til grund  

 ved afgørelsen om familiesammenføring.
 Direktoratets afgørelse om opholdstilladelse vil kunne indbringes for  

 Justitsministeriet.
De sociale myndigheders vurdering af den herboendes forsørgelsesevne bør  

 tage udgangspunktet i den levestandard, der er sædvanlig i Danmark.
Der  

 henvises herom til lovforslagets bemærkninger pkt. 2.4. Det vil i den  

 forbindelse være hensigtsmæssigt, at Socialministeriet udsender en vejledning  

 til de sociale myndigheder om principperne for vurderingen af den herboendes  

 forsørgelsesevne.
Opfyldes forsørgelseskravet ikke, har de sociale myndigheder som hidtil  

 hjemmel i bistandslovens § 4 til hjemsendelse af en udlænding, der ikke har  

 de fornødne midler til sit underhold.
Det følger af udlændingelovens § 18, at  

 udlændingens opholdstilladelse i disse tilfælde bortfalder.
På baggrund af  

 den foreslåede forhåndsvurdering af, om den herboende har evne til at  

 forsørge de familiemedlemmer, der ønskes hertil, vil det være naturligt, at  

 man i højere grad er opmærksom på, at muligheden for at hjemsende udlændinge  

 af forsørgelsesmæssige grunde, når den herboende forsømmer sin  

 forsørgelsespligt, søges benyttet.
I § 9, stk. 5, foreslås indsat hjemmel til, at der i tilfælde, hvor en  

 herboende person undlader at opfylde forsørgelsespligten over for forældre,  

 der er kommet hertil i medfør af reglerne om familiesammenføring - og hvor  

 der ikke findes grundlag for at hjemsende forældrene - kan ske tvangsmæssig  

 inddrivelse af den bistand, som det offentlige yder forældrene efter reglerne  

 om inddrivelse af personlige skatter.
Inddrivelsesadgangen gælder såvel, hvor  

 det er forældrenes barn, der har påtaget sig forsørgelsesforpligtelsen, som  

 hvor det er andre, f.eks. besvogrede, der står som garanter.
Også denne  

 bestemmelse er imidlertid fakultativ, hvilket indebærer, at inddrivelse kan  

 undlades, f.eks. hvis det er klart, at garanten savner midler.
På tilsvarende  

 måde kan beløb søges delvis inddrevet - hvis dette - bl.a. under hensyn til  

 udgifternes størrelse og garantens midler - skønnes mest hensigtsmæssigt.
Til nr. 6 Den tidsmæssige betingelse i udlændingelovens §§ 18, stk. 2, og 19, stk.  

 2, for inddragelse af opholdstilladelse meddelt med henblik på varigt ophold  

 foreslås forlænget fra 2 til 4 år.
Beregningen af fristen skal som hidtil  

 foregå i overensstemmelse med de i udlændingelovens § 27 angivne regler.
Ved vurderingen af, om fristen er overskredet, skal udlændingemyndigherne  

 i overensstemmelse med hidtidig praksis påse, at opholdet i Danmark er opnået  

 på samme opholdsgrundlag.
En udlænding, der har opholdt sig her i landet på  

 to eller flere grundlag, opnår først beskyttelse mod inddragelse af  

 opholdstilladelsen, når den tidsmæssige betingelse selvstændigt er opfyldt  

 for eet af opholdsgrundlagene.
Adgangen til inddragelse af opholdstilladelse  

 er fakultativ for udlændingemyndighederne.
Selv om udlændingelovens  

 udgangspunkt er, at en opholdstilladelse skal inddrages, når  

 opholdsgrundlaget ikke længere består, kan udlændingemyndighederne - inden  

 for den foreslåede 4-års frist - undlade inddragelse af opholdsretten, hvis  

 der foreligger helt særlige omstændigheder, f.eks. hvis et ægteskabeligt  

 samliv ophører ved den herboendes død eller afbrydes i forbindelse med  

 hospitalsindlæggelse eller fængselsophold, og disse begivenheder ikke var  

 påregnelige for den udenlandske ægtefælle ved ægteskabets indgåelse.
Den gældende bestemmelse i udlændingelovens § 19, stk. 5, hvorefter § 26  

 finder tilsvarende anvendelse ved inddragelse af opholdstilladelse, foreslås  

 ikke ændret.
Dette indebærer, at udlændingemyndighederne ved afgørelsen om  

 inddragelse skal tage hensyn til udlændingens tilhørsforhold til det danske  

 samfund og til, om inddragelse af opholdsretten må antages at virke særlig  

 belastende for den pågældende.
Ved forlængelsen af den ovennævnte frist fra 2  

 til 4 år er det imidlertid forudsat, at selve det forhold, at en udlænding  

 har opholdt sig her i landet i op til 4 år, ikke i sig selv kan bevirke, at  

 udlændingen har opnået en sådan tilknytning til det danske samfund, at  

 inddragelse af opholdstilladelsen ikke kan ske.
Som nævnt under pkt. 2.3. vil Justitsministeriet i forbindelse med en  

 forlængelse af den ovennævnte frist også ændre bekendtgørelsen om ægteskabs  

 indgåelse således, at en udlænding alene kan indgå ægteskab her i landet,  

 hvis den pågældende har lovligt ophold her med opholdstilladelse, gyldigt  

 visum eller som visumfri udlænding.
Dette indebærer, at en udlænding, der  

 ikke har en sådan opholdsret her i landet, som hovedregel ikke kan indgå  

 ægteskab i Danmark.
Justitsministeriet vil imidlertid i ganske særlige  

 tilfælde kunne tillade, at det nævnte krav fraviges.
Har den pågældende  

 ansøgt om forlængelse af en opholdstilladelse meddelt med henblik på varigt  

 ophold, eller klager vedkommende rettidigt over afslag på en sådan  

 forlængelse, består opholdsretten indtil der er truffet endelig afgørelse om  

 forlængelse, jf. udlændingelovens § 11, stk. 2, og § 33, stk. 3. I disse  

 tilfælde kan udlændingen således indgå ægteskab her i landet, også selv om  

 opholdstilladelsen udløber under udlændingemyndighedernes behandling af  

 sagen.
Til nr. 7 Den foreslåede bestemmelse i § 32 a indebærer, at der i forbindelse med  

 udsendelse af asylansøgere, hvis ansøgning er afslået, bortfaldet eller  

 inddraget, skal træffes udtrykkelig afgørelse om, hvorvidt udsendelse kan  

 være i strid med bestemmelsen i udlændingelovens § 31. Der henvises herved  

 til lovforslagets bemærkninger pkt. 3.6.
Der er ikke foreslået ændringer i udlændingelovens regler for så vidt  

 angår udsendelse af udlændinge, der udvises ved dom.
En udlænding, der  

 udvises ved dom på grund af strafbart forhold, har således som hidtil  

 mulighed for efterfølgende at søge om asyl her i landet, jf. § 10, stk. 2. I  

 forbindelse med afgørelsen af asylansøgningen skal Direktoratet for  

 Udlændinge eller Flygtningenævnet tage stilling til udsendelsesspørgsmålet,  

 hvis den pågældende opholder sig her i landet.
 Er der tale om en anerkendt flygtning, der begår strafbart forhold her i  

 landet, vil udvisning normalt kun kunne ske, hvis vedkommende idømmes  

 fængselsstraf i mindst 6 år eller vedholdende begår grov kriminalitet, jf.  

 udlændingelovens § 22. Retten tager stilling til spørgsmålet om udvisning i  

 forbindelse med straffesagens behandling, men der vil i disse tilfælde  

 endvidere efter udlændingelovens § 50, stk. 1, være adgang til at få  

 spørgsmålet om udvisningens ophævelse indbragt for retten på ny.
 Ved disse afgørelser tager retten bl.a. stilling til, om udvisningen  

 indebærer risiko for, at udlændingen vil lide overlast i hjemlandet eller  

 andre lande, hvor udlændingen kan ventes at tage ophold, jf. § 26, nr. 5.  

 Rettens afgørelse om udvisning af en anerkendt flygtning bør derfor også  

 indeholde en vurdering af, om udsendelse kan ske, uden at den pågældende  

 udsættes for forfølgelse som nævnt i udlændingelovens § 31. Til brug for  

 denne vurdering skal der indhentes en udtalelse fra Flygtningenævnet, jf. §  

 57. Justitsministeriet har på denne baggrund ikke fundet anledning til at  

 foreslå særlige regler om udsendelse af anerkendte flygtninge, der er udvist  

 ved dom, idet sådan udsendelse som hidtil bør kunne iværksættes af politiet i  

 overensstemmelse med rettens afgørelse, jf. udlændingelovens § 33, stk. 4.
Til nr. 8 Den foreslåede affattelse af udlændingelovens § 36 indebærer dels en  

 redaktionel ændring, dels at der indføres adgang til kortvarig  

 frihedsberøvelse af asylansøgere, der udebliver fra en afhøring ved politiet  

 eller Direktoratet for Udlændinge.
Det forudsættes ved bestemmelsen, at  

 udlændingen har fået kendskab til, at den pågældende skal komme til stede ved  

 afhøringen og om tid og sted herfor.
Er udeblivelsen undskyldelig, f.eks.  

 hvor den skyldes sygdom, kan frihedsberøvelse ikke ske.
Frihedsberøves en asylansøger i medfør af den foreslåede bestemmelse,  

 forudsættes det, at afhøringen ved politiet eller Direktoratet for Udlændinge  

 søges gennemført så snart som muligt.
Kan afhøringen ikke gennemføres i løbet  

 af kortere tid, må den pågældende løslades.
I øvrigt gælder bestemmelsen i  

 den gældende udlændingelovs § 36, stk. 2 (forslagets § 36, stk. 3) under  

 frihedsberøvelsen, ligesom retsgarantierne i udlændingelovens § 37  

 naturligvis finder anvendelse.
Til nr. 9 Ved forslaget indsættes der i udlændingeloven udtrykkelig hjemmel til, at  

 udlændingemyndighederne kan optage fingeraftryk og personfotografi af en  

 udlænding, når dette skønnes hensigtsmæssigt med henblik på at fastlægge den  

 pågældendes identitet.
Bestemmelsen vil hovedsagelig have betydning ved modtagelsen af  

 asylansøgere.
Der henvises herved til lovforslagets bemærkninger pkt. 3.5.
Som led i samarbejdet mellem de nordiske og europæiske lande om modtagelse  

 af asylansøgere, kan det komme på tale i højere grad end i dag at udveksle  

 identitetsoplysninger mellem landene om de pågældende.
De optagne  

 fingeraftryk kan - hvis det skønnes hensigtsmæssigt som led i et sådant  

 samarbejde - registreres maskinelt og udveksles mellem landene i  

 overenstemmelse med bestemmelserne i lov om offentlige myndigheders registre  

 og i de internationale aftaler, der måtte blive indgået i denne forbindelse.
 Til nr. 10.
Den foreslåede bestemmelse om de såkaldte ambassadeansøgninger muliggør,  

 at en dansk diplomatisk eller konsulær repræsentation i udlandet kan afvise  

 en ansøgning om asyl efter udlændingelovens § 7, stk. 4, hvis ansøgningen  

 ikke indeholder oplysninger om ansøgerens tilknytning til Danmark.
Der  

 henvises herved til lovforslagets bemærkninger pkt. 3.1.
Ansøgningen kan således afvises, hvis den ikke indeholder oplysninger til  

 belysning af ansøgerens tilknytning til Danmark.
Har ansøgeren endvidere  

 udtrykkelig angivet ikke at have nogen tilknytning her til landet, eller har  

 den pågældende angivet en tilknytning af helt ideel karakter, f.eks. en  

 almindelig interesse i at komme til at bo i det danske samfund eller modtage  

 uddannelse her, kan vedkommende danske repræsentation ligeledes nægte at tage  

 ansøgningen under behandling.
Har den pågældende angivet en tilknytning, der  

 må forekomme åbenbart urigtig - f.eks. i tilfælde, hvor et meget stort antal  

 ansøgere angiver den samme danske person eller virksomhed som reference - kan  

 ansøgningen også afvises.
Afgørelsen om, at ansøgningen afvises, er endelig.
Dette indebærer, at  

 afgørelsen hverken kan påklages til Direktoratet for Udlændinge eller  

 Flygtningenævnet eller anden administrativ myndighed.
Bestemmelsen tænkes  

 først og fremmest anvendt i forbindelse med ansøgninger om opholdstilladelse  

 efter udlændingelovens § 7, stk. 4, fra ansøgere, der ikke tidligere har haft  

 ophold her i landet.
Asylansøgere, der afvises i medfør af udlændingelovens §  

 48, stk. 2, og som herefter på en dansk repræsentation i udlandet indgiver  

 ansøgning om opholdstilladelse i Danmark efter udlændingelovens § 7, stk. 4,  

 bør som hidtil have ansøgningen behandlet af de danske myndigheder i  

 overensstemmelse med udlændingelovens bestemmelser herom.
Til nr. 11 Der er tale om en konsekvensændring i anledning af den foreslåede  

 bestemmelse i § 1, nr. 8.
Til nr. 12 Ved den foreslåede bestemmelse, der angår de såkaldte  

 ambassadeansøgninger, muliggøres, at ansøgninger om opholdstilladelse efter  

 udlændingelovens § 7, stk. 4, der må anses for åbenbart grundløse, med Dansk  

 Flygtningehjælps tilslutning kan afgøres af Direktoratet for Udlændinge uden  

 klageadgang til Flygtningenævnet.
Der henvises herved til forslagets  

 bemærkninger pkt. 3.1. Der er selvsagt i disse tifælde ikke adgang for  

 udlændingen til at tale hverken med Direktoratet for Udlændinge eller med  

 Dansk Flygtningehjælp.
Sagsbehandlingen i disse tilfælde forudsættes derfor  

 at være skriftlig og summarisk.
Flygtningenævnet skal underrettes om  

 afgørelsen jf. udlændingelovens § 53 b og kan bestemme, at visse afgørelser  

 kan indbringes for nævnet.
Til § 2 Forlængelsen af fristen i bistandslovens § 4, stk. 2, for de sociale  

 myndigheders bestemmelse om hjemsendelse af en udlænding, der ikke har de  

 fornødne midler til sit underhold, fra 2 til 4 år er en parallel til det i §  

 1, nr. 6, nævnte forslag.
Der henvises til bemærkningerne til denne  

 bestemmelse samt bemærkningerne til forslagets § 1, nr. 5.
Til § 3 Bestemmelsen indeholder ikrafttrædelsesbestemmelser for Færøerne og  

 Grønland.
Til § 4 Loven træder i kraft dagen efter bekendtgørelse i Lovtidende.
De  

 foreslåede ændringer af betingelserne for at opnå opholdstilladelse i Danmark  

 efter reglerne om familiesammenføring samt ændringen af den tidsmæssige  

 betingelse for inddragelse af opholdstilladelse og hjemsendelse af  

 forsørgelsesmæssige grunde foreslås dog alene anvendt på udlændinge, der  

 efter lovens ikrafttræden søger om opholdstilladelse.
Udlændinge, der har  

 indgivet sådan ansøgning inden lovens ikrafttræden, omfattes således af de  

 gældende regler i udlændingeloven, uanset om udlændingemyndighederne har  

 truffet afgørelse vedrørende ansøgningen inden lovens ikrafttræden.
 For udlændinge, der ikke skal indgive ansøgning om opholdstilladelse,  

 f.eks. statsborgere fra de nordiske lande, gælder de hidtidige bestemmelser,  

 hvis udlændingen lovligt har taget bopæl her inden lovens ikrafttræden.
Bilag 1 I dette bilag er (med mindre skrift) indsat den gældende formulering af de bestemmelser, der ændres ved lovforslaget Ad § 1 (udlændingeloven) 1. I § 2, stk. 3, indsættes efter efter  

 »tjenesteydelser«: »m.v.«.
§ 2. - - - Stk. 3. Justitsministeren fastsætter nærmere bestemmelser til  

 gennemførelse af De europæiske Fællesskabers regler om visumfritagelse og om  

 ophævelse af indrejse- og opholdsbegrænsninger i forbindelse med  

 arbejdskraftens frie bevægelighed, etablering og udveksling af  

 tjenesteydelser.
 2. § 9, stk. 1, nr. 2, affattes således:
»2) En udlænding over 18 år, som samlever på fælles bopæl i ægteskab  

 eller fast samlivsforhold af længere varighed med en i Danmark fastboende  

 person over 18 år, der a) har dansk indfødsret b) har indfødsret i et af de nordiske lande c) har opholdstilladelse efter §§ 7-8 eller d) lovligt har boet her i landet i mere end de sidste 7 år.« 3. I § 9, stk. 1, nr. 4, ændres »60 år« til:  

 »65 år«.
 4. § 9, stk. 1, nr. 5, affattes således:
»5) Forældre over 65 år til en udlænding med tidsubegrænset  

 opholdstilladelse, som lovligt har boet her i landet i mere end de sidste syv  

 år.
Opholdstilladelse kan dog i almindelighed kun gives, hvis ansøgeren ikke  

 har andre børn i hjemlandet.« 5. § 9, stk. 3, ophæves og i stedet indsættes:
 »Stk 3. Opholdstilladelse efter stk. 1, nr. 5, eller stk. 2,  

 nr. 1, skal betinges af, at den person, der bor i Danmark, påtager sig at  

 forsørge ansøgeren og godtgør at være i stand hertil.
 Stk. 4. Opholdstilladelse efter stk. 1, nr. 4, kan betinges af, at  

 den person, der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2-4, kan endvidere betinges af, at den  

 herboende person, som det påhviler at forsørge ansøgeren, godtgør at være i  

 stand hertil.
Stk. 5. Har en herboende person (garanten) påtaget sig at forsørge  

 ansøgeren, jf. stk. 3 og 4, og ydes der senere ansøgeren hjælp efter lov om  

 social bistand til forsørgelse, kan kommunalbestyrelsen pålægge garanten at  

 yde betaling for hjælpen.
Sådan betaling kan af kommunalbestyrelsen inddrives  

 hos garanten efter reglerne om inddrivelse af personlige skatter.« Stk. 4 bliver herefter stk. 6.
 § 9. Efter ansøgning gives der opholdstilladelse til:
 1) En udlænding, som tidligere har haft dansk indfødsret.
 2) En udlænding, som samlever på fælles bopæl i ægteskab eller i fast  

 samlivsforhold af længere varighed med en i Danmark fastboende person.
 3) Mindreårigt barn af en i Danmark fastboende person eller dennes  

 ægtefælle, når barnet bor hos forældremyndighedens indehaver.
 4) Forældre over 60 år til et dansk eller nordisk barn med  

 opholdstilladelse efter §§ 7-8.
5) Forældre over 60 år til en udlænding med tidsubegrænset  

 opholdstilladelse.
Opholdstilladelse kan dog i almindelighed kun gives, hvis  

 ansøgeren ikke har andre børn i hjemlandet, som kan påtage sig forsørgelsen.
 Stk. 2. Der kan efter ansøgning gives opholdstilladelse til andre  

 udlændinge:
 1) Hvis udlændingen uden for de i stk. 1 nævnte tilfælde har nær  

 familiemæssig eller lignende tilknytning til en i Danmark fastboende person.
 2) Hvis udlændingen uden for de i § 7, stk. 1 og 2, nævnte tilfælde  

 befinder sig i en sådan situation, at væsentlige hensyn af humanitær karakter  

 afgørende taler for at imødekomme ansøgningen.
 3) Hvis væsentlige beskæftigelsesmæssige eller erhvervsmæssige hensyn  

 taler for at imødekomme ansøgningen.
 4) Hvis ganske særlige grunde i øvrigt taler derfor.
 Stk. 3. Opholdstilladelse efter stk. 1, nr. 4-5, eller stk. 2, nr.  

 1, kan betinges af, at den person, der bor i Danmark, påtager sig at forsørge  

 ansøgeren.
Stk. 4. Opholdstilladelse efter stk. 1 og stk. 2, nr. 1 og nr.  

 3-4, skal være opnået inden indrejsen.
Justitsministeren kan dog fastsætte  

 regler om, i hvilke tilfælde ansøgning om opholdstilladelse kan indgives her  

 i landet.
 6. I § 18, stk. 2, og § 19, stk. 2, ændres »2 år«  

 til: »4 år«.
§ 18. - - - Stk. 2. Bestemmelsen i stk. 1 gælder dog ikke, hvis udlændingen  

 med henblik på varigt ophold lovligt har boet her i landet i mere end de  

 sidste 2 år.
§ 19. - - - Stk. 2. Bestemmelserne i stk. 1 finder ikke anvendelse på en  

 udlænding, som er omfattet af §§ 7, 8 eller 9, stk. 1 og 2, og som med  

 henblik på varigt ophold lovligt har boet her i landet i mere end de sidste 2  

 år.
Stk. 3. - - - Stk. 4. - - - Stk. 5. - - - 7. Efter § 32 indsættes:
» § 32 a.
Afslag på en ansøgning om opholdstilladelse efter §§  

 7-8 eller afgørelser om bortfald eller inddragelse af en sådan  

 opholdstilladelse skal tillige indeholde afgørelse om, hvorvidt udlændingen  

 kan udsendes, hvis denne ikke udrejser frivilligt, jf. § 31.« 8. § 36 affattes således:
» § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 24, nr. 5, og § 25, kan politiet bestemme, at en udlænding, som ikke  

 har fast bopæl her i landet, skal underkastes frihedsberøvelse.
Det samme  

 gælder med hensyn til udvisning efter § 22, nr. 1, og § 24, nr. 1, jf. § 22,  

 nr. 1, selv om udlændingen har fast bopæl her i landet.
Stk. 2. En udlænding kan frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
En udlænding, hvis ansøgning om opholdstilladelse  

 i henhold til §§ 7-8 er taget under behandling, kan endvidere frihedsberøves,  

 hvis udlændinge udebliver fra en afhøring ved politiet eller Direktoratet for  

 Udlændinge, hvortil den pågældende er indkaldt.
Det samme gælder den  

 udlænding, der gennem voldelig eller truende adfærd over for personer, der  

 udfører opgaver med driften af et indkvarteringssted for udlændinge, lægger  

 hindringer i vejen for udførelsen af disse personers hverv, jf. § 42 a, stk.  

 2, 4. pkt.
Stk. 3. Retsplejelovens §§ 758 og 759 finder tilsvarende  

 anvendelse.
Under frihedsberøvelsen finder retsplejelovens §§ 770-776  

 anvendelse med de fornødne lempelser.« (Gældende bestemmelse:) § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 34, nr. 5, og § 25, kan politiet bestemme, at en udlænding, som ikke  

 har fast bopæl her i landet, skal underkastes frihedsberøvelse.
Det samme  

 gælder med hensyn til udvisning efter § 22, nr. 1, § 23, nr. 1, jf. § 22, nr.  

 1, og § 24, nr. 1, jf. § 22, nr. 1, selv om udlændingen har fast bopæl her i  

 landet.
En udlænding kan endvidere frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
Det samme gælder den udlænding, der gennem  

 voldelig eller truende adfærd over for personer, der udfører opgaver med  

 driften af et indkvarteringssted for udlændinge, lægger hindringer i vejen  

 for udførelsen af disse personers hverv, jf. § 42 a, stk. 2, 4. pkt.
Stk. 2. Retsplejelovens §§ 758 og 759 finder tilsvarende  

 anvendelse.
Under frihedsberøvelsen finder §§ 770-776 og 778 anvendelse med  

 de fornødne lempelser.
(§ 36, stk. 1, som affattet ved lov nr. 387 af 6. juni 1991 - lovens  

 ikrafttræden fastsættes af justitsministeren:) § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 24, nr. 5, og § 25, eller overførsel eller tilbageførsel efter  

 EF-asylkonventionen, kan politiet bestemme, at en udlænding, som ikke har  

 fast bopæl her i landet, skal underkastes frihedsberøvelse.
Det samme gælder  

 med hensyn til udvisning efter § 22, nr. 1, § 23, nr. 1, jf. § 22, nr. 1, og  

 § 24, nr. 1, jf. § 22, nr. 1, selv om udlændingen har fast bopæl her i  

 landet.
En udlænding kan endvidere frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
Det samme gælder den udlænding, der gennem  

 voldelig eller truende adfærd over for personer, der udfører opgaver med  

 driften af et indkvarteringssted for udlændinge, lægger hindringer i vejen  

 for udførelsen af disse personers hverv, jf. § 42 a, stk. 2, 4. pkt.
Stk. 2. - - - 9. I § 40 indsættes efter stk. 1 som nyt stykke:
»Stk. 2. Optagelse af fingeraftryk og personfotografi af  

 udlændinge kan foretages, hvis dette skønnes hensigtsmæssigt med henblik på  

 identifikation af den pågældende.« Stk. 2-3 bliver herefter stk. 3-4.
§ 40. En udlænding skal meddele de oplysninger, som er nødvendige  

 til bedømmelse af, om en tilladelse i henhold til denne lov kan gives, eller  

 om udlændingen lovligt opholder sig her i landet.
Udlændingen skal efter  

 tilsigelse give personligt møde og på begæring stille sit pas eller sin  

 rejselegitimation til rådighed ved behandlingen af ansøgninger i henhold til  

 loven.
 Stk. 2. Til oplysning i sager, der henhører under denne lov, kan  

 der optages forhør i retten, jf. retsplejelovens § 1018.
Stk. 3. Dokumenter og genstande, der må antages at være af  

 betydning for at fastslå en udlændings identitet eller tilknytning til andre  

 lande, kan tages i bevaring, hvis det skønnes fornødent.
Retsplejelovens  

 kapitler 72 og 73 finder anvendelse i samme omfang som i statsadvokatsager.
 10. Efter § 46 a indsættes:
» § 46 b.
Ansøgning om opholdstilladelse efter § 7, stk. 4,  

 behandles kun, hvis ansøgningen indeholder oplysninger om ansøgerens  

 tilknytning til Danmark.
Stk. 2. Vedkommende danske diplomatiske eller konsulære  

 repræsentation skal påse, at ansøgningen opfylder betingelsen i stk. 1, og  

 kan afvise ansøgningen, såfremt dette ikke er tilfældet.
Beslutningen om  

 afvisning kan ikke indbringes for anden administrativ myndighed.« 11. I § 50, stk. 2, sidste punktum ændres »§ 36, stk.  

 2, 2. pkt.« til: »§ 36, stk. 3, 2. pkt.« § 50. - - - Stk. 2. Straffelovens § 59, stk. 3, finder tilsvarende anvendelse.  

 Begæringen kan afvises af retten, såfremt det er åbenbart, at der ikke er  

 indtrådt væsentlige ændringer i udlændingens forhold.
Afvises begæringen  

 ikke, beskikkes der efter anmodning en forsvarer for udlændingen.
Retten kan,  

 når det må anses for nødvendigt for at sikre udlændingens tilstedeværelse  

 under sagen, indtil en eventuel bestemmelse om udvisning kan iværksættes,  

 bestemme, at udlændingen skal underkastes frihedsberøvelse. § 34, § 36, stk.  

 2, 2. pkt., og § 37, stk. 3 og 6, finder tilsvarende anvendelse.
Stk. 3. - - - 12. § 53 a, stk. 3, affattes således:
»Stk. 3. Direktoratet for Udlændinge kan, efter at sagen har  

 været forelagt for Dansk Flygtningehjælp, bestemme, at afgørelsen i en sag,  

 herunder en sag om opholdstilladelse efter § 7, stk. 4, hvor ansøgningen må  

 anses for åbenbart grundløs, ikke kan indbringes for Flygtningenævnet.« § 53 a. - - - Stk. 3. Direktoratet for Udlændinge kan, efter at sagen har været  

 forelagt for Dansk Flygtningeghjælp, bestemme, at afgørelsen i en sag, hvor  

 ansøgningen må anses for åbenbart grundløs, ikke kan indbringes for  

 Flygtningenævnet.
Stk. 4. - - - Ad § 2 (lov om social bistand) I § 4, stk. 2, ændres »2 år« til »4 år«.
§ 4. - - - Stk. 2. Der kan dog ikke træffes beslutning om hjemsendelse af  

 udlændinge, der bor her i landet med henblik på varigt ophold, og som lovligt  

 har boet her i mere end de sidste 2 år.
Bilag 2 RÅDETS DIREKTIV af 28. juni 1990 om opholdsret for studerende (90/366/EØF) Bilag 3 RÅDETS DIREKTIV af 28. juni 1990 om opholdsret for lønmodtagere og selvstændige, der er ophørt med erhvervsaktivitet (90/365/EØF) Bilag 4 RÅDETS DIREKTIV af 28. juni 1990 om opholdsret (90/364/EØF) Efter 2. behandling den 16. juni 1992 § 1 I udlændingeloven, jf. lovbekendtgørelse nr. 462 af 26. juni 1987, som  

 ændret ved lov nr. 387 af 6. juni 1991, foretages følgende ændringer:
 1. I § 2, stk. 3, indsættes efter  

 »tjenesteydelser«: »m.v.«.
 2. § 9, stk. 1, nr. 2, affattes således:
»2) En udlænding over 18 år, som samlever på fælles bopæl i ægteskab  

 eller fast samlivsforhold af længere varighed med en i Danmark fastboende  

 person over 18 år, der a) har dansk indfødsret b) har indfødsret i et af de nordiske lande c) har opholdstilladelse efter §§ 7-8 eller d) lovligt har boet her i landet i mere end de sidste 5 år.« 3. § 9, stk. 1, nr. 5, affattes således:
»5) Forældre over 60 år til en udlænding med tidsubegrænset  

 opholdstilladelse.
Opholdstilladelse kan dog i almindelighed kun gives, hvis  

 ansøgeren ikke har andre børn i hjemlandet.« 4. § 9, stk 3, ophæves, og i stedet indsættes:
 » Stk. 3. Opholdstilladelse efter stk. 1, nr. 5, eller stk. 2,  

 nr. 1, skal betinges af, at den person, der bor i Danmark, påtager sig at  

 forsørge ansøgeren og godtgør at være i stand hertil.
 Stk. 4. Opholdstilladelse efter stk. 1, nr. 4, kan betinges af, at  

 den person, der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2-4, kan endvidere betinges af, at den  

 herboende person, som det påhviler at forsørge ansøgeren, godtgør at være i  

 stand hertil.
Stk. 5. Har en herboende person (garanten) påtaget sig at forsørge  

 ansøgeren, jf. stk. 3 og 4, og ydes der senere ansøgeren hjælp efter lov om  

 social bistand til forsørgelse, kan kommunalbestyrelsen pålægge garanten at  

 yde betaling for hjælpen.
Sådan betaling kan af kommunalbestyrelsen inddrives  

 hos garanten efter reglerne om inddrivelse af personlige skatter.« Stk. 4 bliver herefter stk. 6.
 5. I § 18, stk. 2, og § 19, stk. 2, ændres »2  

 år« til: »3 år«.
 6. Efter § 32 indsættes:
» § 32 a.
Afslag på en ansøgning om opholdstilladelse efter §§  

 7-8 eller afgørelser om bortfald eller inddragelse af en sådan  

 opholdstilladelse skal tillige indeholde afgørelse om, hvorvidt udlændingen  

 kan udsendes, hvis denne ikke udrejser frivilligt, jf. § 31.« 7. § 36 affattes således:
» § 36. Såfremt de i § 34 nævnte foranstaltninger ikke er  

 tilstrækkelige til at sikre muligheden for afvisning eller for udvisning  

 efter § 24, nr. 5, og § 25, kan politiet bestemme, at en udlænding, som ikke  

 har fast bopæl her i landet, skal underkastes frihedsberøvelse.
Det samme  

 gælder med hensyn til udvisning efter § 22, nr. 1, § 23, nr. 1, jf. § 22, nr.  

 1, og § 24, nr. 1, jf. § 22, nr. 1, selv om udlændingen har fast bopæl her i  

 landet.
Stk. 2. En udlænding kan frihedsberøves, såfremt den pågældende  

 ikke efterkommer Direktoratet for Udlændinges bestemmelse om at tage ophold,  

 jf. § 42 a, stk. 2, 3. pkt.
En udlænding, hvis ansøgning om opholdstilladelse  

 i henhold til §§ 7-8 er taget under behandling, kan endvidere frihedsberøves,  

 hvis udlændingen udebliver fra en afhøring ved politiet eller Direktoratet  

 for Udlændinge, hvortil den pågældende er indkaldt.
Det samme gælder den  

 udlænding, der gennem voldelig eller truende adfærd over for personer, der  

 udfører opgaver med driften af et indkvarteringssted for udlændinge, lægger  

 hindringer i vejen for udførelsen af disse personers hverv, jf. § 42 a, stk.  

 2, 4. pkt.
Stk. 3. Retsplejelovens §§ 758 og 759 finder tilsvarende  

 anvendelse.
Under frihedsberøvelsen finder retsplejelovens §§ 770-776 og 778  

 anvendelse med de fornødne lempelser.« 8. I § 40 indsættes efter stk. 1 som nyt stykke:
» Stk. 2. Optagelse af fingeraftryk og personfotografi af  

 udlændinge kan foretages, hvis dette skønnes hensigtsmæssigt med henblik på  

 identifikation af den pågældende.« Stk. 2 og 3 bliver herefter stk. 3 og 4.
 9. Efter § 46 a indsættes:
» § 46 b.
Ansøgning om opholdstilladelse efter § 7, stk. 4,  

 behandles kun, hvis ansøgningen indeholder oplysninger om ansøgerens  

 tilknytning til Danmark.
Stk. 2. Vedkommende danske diplomatiske eller konsulære  

 repræsentation skal påse, at ansøgningen opfylder betingelsen i stk. 1, og  

 kan afvise ansøgningen, såfremt dette ikke er tilfældet.
Beslutningen om  

 afvisning kan ikke indbringes for anden administrativ myndighed.« 10. I § 50, stk. 2, sidste pkt. ændres »§ 36, stk. 2,  

 2. pkt.« til: »§ 36, stk. 3, 2. pkt.« 11. § 53 a, stk. 3, affattes således:
» Stk. 3. Direktoratet for Udlændinge kan, efter at sagen har  

 været forelagt for Dansk Flygtningehjælp, bestemme, at afgørelsen i en sag,  

 herunder en sag om opholdstilladelse efter § 7, stk. 4, hvor ansøgningen må  

 anses for åbenbart grundløs, ikke kan indbringes for Flygtningenævnet.« § 2 I lov om social bistand, jf. lovbekendtgørelse nr. 817 af 6. december  

 1990, som ændret senest ved lov nr. 391 af 20. maj 1992, foretages følgende  

 ændring:
 I § 4, stk. 2, ændres »2 år« til: »3 år«.
§ 3 Loven gælder ikke for Færøerne og Grønland, men kan ved kongelig  

 anordning helt eller delvis sættes i kraft for disse landsdele med de  

 afvigelser, som de særlige færøske eller grønlandske forhold tilsiger.
§ 4 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1, nr. 2-5, og § 2 finder dog ikke anvendelse for  

 udlændinge, der inden lovens vedtagelse har ansøgt om opholdstilladelse eller  

 lovligt har taget bopæl her i landet efter de hidtidige regler.
