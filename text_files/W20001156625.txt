Kendelse fra Pressenævnet i sag nr.  

 88/2000 IDFAD, Antidiskriminationsforbundet i Danmark, har klaget  

 til Pressenævnet over to indslag bragt i TV 2 henholdsvis den 29. og  

 den 30. juni 2000, idet man mener, at god presseskik er tilsidesat.
Der er  

 endvidere klaget over, at TV 2 har afvist at bringe et genmæle.
 Af et indslag bragt i TV 2 den 29. juni 2000 fremgår  

 at:
Speak: "Urolighederne blev dengang tilskrevet  

 sociale frustrationer, men det er ikke nødvendigvis den rigtige  

 forklaring.
Mange i Vollsmose mener, at de unge blev brugt i et politisk  

 opgør mellem den palæstinensiske forening IDFAD og Odense  

 Kommune.
Et opgør der angiveligt handler om den såkaldte  

 fædregruppe, der blev fyret ved årsskiftet.
Vollsmosekvarteret i noget der ligner undtagelsestilstand  

 i maj.
En gruppe af palæstinensiske unge angriber igennem 2 uger igen  

 og igen politiet.
Balladen kommer efter fire måneder med fred og ro.  

 Politiet kan ikke finde nogen umiddelbar forklaring på de umotiverede  

 angreb.
Ole  Højer  Pedersen,  

 chefkriminalinspektør, Odense: Der er ikke nogen ydre begivenhed,  

 kan vi sige, der er årsag til, at der pludselig bliver uro.
Uroen  

 kommer næsten ud af intet, og det er jo mærkeligt.
Speak: Angrebene stopper, da politiet og de unge  

 mødes til såkaldte fredsforhandlinger på en skole i  

 Vollsmose.
Mødet bliver dækket intensivt af pressen, også  

 her på TV 2. Arrangør af mødet er den  

 palæstinensiske forening IDFAD og den fædregruppe, Odense Kommune  

 fyrede ved årsskiftet.
TV 2 har talt med en lang række indbyrdes  

 uafhængige kilder i og omkring det palæstinensiske miljø i  

 Vollsmose.
Ingen tør stå frem med navn og ansigt.
Men alle, vi  

 har talt med, mener, at urolighederne sandsynligvis blev organiseret og under  

 alle omstændigheder udnyttet groft politisk af IDFAD.
Den fyrede  

 fædregruppe skulle på banen igen.
Palæstinenser, beboer i Vollsmose  

 (anonymiseret): Jeg tror, de vil udnytte alle de chancer, de har for at  

 etablere sig igen, for at få den magt de havde, eller som de tror, de  

 havde, og den indflydelse.
Så jeg tror egentlig, de kunne finde  

 på at gøre alt.
Speak: Så du tror også på, at de  

 godt kunne have gjort det? Palæstinenser, beboer i Vollsmose  

 (anonymiseret): Ja, det vil jeg ikke udelukke.
Jeg tror det gerne, selvom  

 vi ikke kan bevise det.
Men deres børn er med i alt, hvad der  

 sker.
Speak: Alle syv unge palæstinensere, der blev  

 varetægtsfængslet for at true politiet ved et af  

 sammenstødene i maj, har alle tætte forbindelser til IDFAD's  

 top.
Den tidligere formand har to nevøer i arresten,  

 næstformanden en bror, og to fremtrædende medlemmer har  

 henholdsvis 2 brødre og en søn, der er fængslet.
 O.  H.  P.: Selvfølgelig er der  

 familiemæssige bånd på en eller anden måde.
Speak: Men tyder det ikke også meget  

 på, at den teori om at IDFAD er indblandet i det her, at den kan  

 være rigtig? O.H.P.: Det er jo også det, at der  

 gør, at vi betragter det som et seriøst bud på, hvad det  

 er, der foregår her.
 Speak: Det er jo sønner, nevøer og  

 brødre, der sidder i varetægten.
Ismail  Benyrbah, bestyrelsesmedlem, IDFAD: Jeg  

 vil helst undgå at udtale mig.
Jeg ved ikke præcist, hvad der er  

 galt med de børn, og hvad de har lavet.
Men alligevel, selvom de kom  

 de rygter, er det kun rygter.
Det er kun rygter, ikke.
Speak: IDFAD's fædregruppe patruljerede  

 indtil årsskiftet i Odenses gader.
De skulle forhindre ballade med unge  

 indvandrere.
Gruppen blev fyret, fordi den gentagne gange blandede sig i  

 politiets arbejde.
I Vollsmose tolker folk, der kender IDFAD, balladen i maj  

 som en absurd magtdemonstration fra IDFAD's side.
 Palæstinenser, beboer i Vollsmose  

 (anonymiseret): De vil gerne etablere fædregruppen igen og spille  

 smarte over for beboerne i Vollsmose, og vise at det er dem, der styrer det  

 hele og kan alt.
 Speak: Men ofrer man sine børn for at komme  

 i sådan en slags politisk demonstration.
Palæstinenser, beboer i Vollsmose  

 (anonymiseret): De unge, der har været med i urolighederne, har  

 været fængslet flere gange.
De er nogle store unge  

 efterhånden.
Så for dem er det egentlig lige meget, om de kommer  

 ind og sidde igen.
I.B.: Tværtimod, vi prøver på  

 at nå vores mål, det vil sige at beskytte vores børn, det  

 er en af de ting, vi gør.
Men at være med til at skabe den  

 ballade   du må undskylde, men jeg ved ikke, hvor du har hørt  

 det fra, det er det rene vrøvl.
 Speak: Størstedelen af IDFAD's medlemmer  

 kommer fra de palæstinensiske familier, der i årevis har  

 terroriseret Odense med vold og kriminalitet.
Ingen af de to rådmænd i Odense, der har  

 indvandrere som ansvarsområde, ønsker at kommentere oplysninger  

 om, at IDFAD organiserede urolighederne i maj." Af et indslag bragt i TV 2 den 30. juni 2000 fremgår  

 at:
Speak: "Det hjalp ikke på problemerne i  

 Odensebydelen Vollsmose, at en fædregruppe gik patrulje i halvandet  

 år.
Fædregruppens medlemmer og ledelse kom nemlig fra de få  

 familier, der er årsagen til Vollsmoses problemer.
I efteråret 1998 begyndte en såkaldt  

 fædregruppe at patruljere i Odenses gader.
Initiativtagerne kommer fra  

 den palæstinensiske forening IDFAD.
Nogle af bestyrelsesmedlemmerne i  

 IDFAD er selv i nær familie med nogle af de mest belastede af de  

 kriminelle unge.
Leif  Hansen, adm. dir.
Socialforv., Odense  

 Kommune: Jeg har ikke nogen viden om, hvilke kontakter bestyrelsen havde  

 til de belastede familier.
 Speak: Men det må der være nogen ved  

 kommunen, der har haft på et eller andet tidspunkt.
L.H.: Muligvis.
Ja.
Speak: Blandt andre indvandrere, der hvor gruppen  

 skal forebygge vold og kriminalitet, har fædregruppen ingen respekt.
TV  

 2 har talt med mange, ingen tør stå frem med navn og ansigt i  

 fjernsynet og kritisere IDFAD og fædregruppen.
Palæstinenser, beboer i Vollsmose (anonymiseret):  

De unge tog det ikke alvorligt.
De kunne se, fædrenes egne  

 børn var nogle af de værste.
De gik rundt og lavede ballade og  

 alt muligt.
På den måde havde de ikke respekt for dem.
De sagde  

 hver gang; "Gå hjem og opdrag jeres egne børn, inden I kommer  

 til os.
Vi har ikke brug for jeres hjælp".
I.B.: IDFAD og fædregruppen blev bl.a.  

 dannet på grund af deres børn.
Derfor ved vi, at det er et  

 problem.
De forældre har nogle problemer med deres børn.
Speak: Trods den manglende respekt hos andre  

 indvandrere opnår IDFAD og fædregruppen stor indflydelse gennem  

 det halvandet år, de eksisterer.
F.eks. holdes der møder med  

 fædregruppen og Odense Kommune, da Mac Donald's åbner i Vollsmose  

 sidste år.
Når de arbejder, har fædregruppen store  

 omkostninger.
Fædregruppens regnskaber viser, at der sidste år  

 blev købt benzin for 50.000kr., ringet for 35.000kr., og der blev  

 spist for 83.000kr., heraf blev de 53.000kr. brugt på restaurant.
Alt i  

 alt havde fædregruppen udgifter for lidt over 200.000kr.
Samtidig  

 begynder fædregruppen at blande sig mere og mere i politiets arbejde.  

 Ved flere lejligheder forhindrer de politiet i at foretage anholdelser.
O.H.P.: Det så ud som om, at de  

 forsøgte tidligere i hvert fald, at komme ind og fungere som en form  

 for politivirksomhed.
Og det er jo klart noget, som vi ikke kan acceptere i  

 dansk politi, der skal kunne operere, og derfor - den fremskudte post - som  

 de jo egentlig gerne ville have, den kunne vi ikke acceptere her.
Speak: Odense Kommune stoppede samarbejdet med  

 IDFAD og fædregruppen ved årsskiftet på grund af  

 problemerne med politiet.
Ellers betegnes projektet som vellykket.
 L.H.: Der har været en god kontakt mellem  

 fædregruppen og de unge, så på den led har det været  

 positivt og har haft sin funktion.
 Speak: I sin evaluering af projektet kan Odense  

 Kommune dog konstatere, at der ikke kan påvises nogen forebyggende  

 effekt af fædregruppens arbejde.
Seks unge palæstinensere blev i dag frikendt for at  

 have angrebet Vollsmoses nærpolitistation i maj, da det ikke kunne  

 bevises at de aktivt deltog i urolighederne." Klageren har anført, at indslagene indeholder et  

 groft, udokumenteret og ensidigt angreb på foreningen, og at indklagede  

 derved har skadet foreningens arbejde markant ikke bare i Odense, men i hele  

 landet.
Indslagene er endvidere udtryk for en ualmindelig manipulerende  

 fremstilling af Fædregruppens arbejde i Odense, idet det  

 anføres, at Fædregruppen har organiseret urolighederne i  

 Vollsmose.
Indslagene kan derfor vanskeligt ses som andet end politisk eller  

 etnisk chikane, der bevidst eller ubevidst medvirker til den omsiggribende  

 diskrimination i samfundet.
 Klageren har endvidere anført, at man ikke har haft  

 reel mulighed for at forsvare sig, og at man derfor kræver en  

 uforbeholden undskyldning eller som minimum et direkte indslag med mulighed  

 for at tage til genmæle over for kritikerne.
Klageren har herudover anført, at det fremgår  

 af indslagene, at Fædregruppen i Odense organiserede uroen i Odense for  

 at få myndighederne til at finansiere organisationens arbejde, men at  

 dette er løgnagtigt og udokumenteret.
Fædregruppen består  

 således af frivillige indvandrere, der arbejder som  

 problemløsere i konflikter eller kriser mellem danskere og  

 indvandrere, og siden januar 2000 har arbejdet i Odense været uden  

 økonomisk støtte fra de kommunale myndigheder.  

 Fædregruppen fik tidligere udbetalt 45kr. pr. person om dagen eller  

 1500kr. om måneden til dækning af transportomkostninger, benzin,  

 forsikring m.v.
Disse penge blev imidlertid taget fra de tilskud, som de  

 pågældende personer fik som aktiverede, hvorfor kommunen ikke  

 havde ekstraudgifter i forbindelse med ordningen, idet pengene reelt kom fra  

 de involveredes egen kontanthjælp.
Det er således noget sludder,  

 at klageren på nogen måde skulle have haft økonomiske  

 fordele af den tidligere ordning, hvilket man imidlertid ikke har haft  

 mulighed for at forklare.
 Klageren har endvidere anført, at de anonyme  

 kilder, som indklagede har brugt i indslagene, uden juridiske omkostninger  

 kan udtale en hvilken som helst ubegrundet anklage, uden at klageren  

 efterfølgende kan rejse sag og få juridisk oprejsning.  

 Indklagede kan med denne fremgangsmåde kriminalisere hvem som helst,  

 men det var dog næppe gået, hvis den angrebne part havde  

 været en dansk forening eller et dansk firma.
Klageren har herudover anført, at indklagedes  

 påstand, om at man havde fået fem dages varsel før  

 indslag, er ukorrekt, idet man først blev informeret om, hvad  

 indslaget skulle omhandle en time før interviewet, hvor man blev  

 ringet op og konfronteret med anklagerne mod foreningen.
Klageren havde  

 således ikke reel mulighed for at undersøge forholdene og  

 forberede sig på de alvorlige anklager.
Hertil kommer, at indslaget er  

 klippet på en helt igennem uacceptabel facon, der end ikke honorerer  

 den allermindste grad af journalistisk fairness, idet foreningens synspunkter  

 ikke er kommet frem.
Indslagene efterlader derimod indtryk af manglende evne  

 til at forsvare sig imod de alvorlige anklager, fordi stort set alle svar  

 herpå er blevet minutiøst fraklippet.
 Klageren har tillige anført, at man har vidner  

 på, at kilder til indslagene blev betalt for deres udtalelser, hvilket  

 ikke tilgodeser en fair journalistisk behandling af emnet.
Klageren har herudover anført, at det forhold, at  

 seks af de unge, der var sigtet for hærværk mod politiet, var i  

 familie med nogen fra foreningen, ikke undskylder den grove behandling  

 foreningen har fået.
Familierelationerne er nemlig ikke relevante,  

 hvortil kommer, at det er en kendsgerning, at palæstinensiske  

 storfamilier i Vollsmose er meget omfangsrige, fordi familieforholdene  

 rækker langt længere, end det er kutyme i det danske samfund.  

 Endvidere blev de seks unge rent faktisk frikendt i retten.
At det i det ene  

 indslag blev oplyst, at det ikke var fundet bevist, at de seks unge var  

 skyldige ændrer ikke på, at det i indslagene var  

 underforstået, at de pågældende var skyldige, og at  

 Fædregruppen dermed kunne sættes i forbindelse med alvorlig  

 kriminalitet.
Klageren har endelig anført, at indklagede  

 konsekvent omtaler klageren som "palæstinensiske grupper", hvilket er  

 medvirkende til at marginalisere og politisere foreningen, idet seerne derved  

 får associationer til eksisterende konflikter af voldsom karakter i  

 Israel.
Klageren er imidlertid ikke associeret til en særlig  

 nationalitet, men består af mennesker med forskellig etnisk og national  

 baggrund.
Indklagede har anført, at de to indslag er baserede  

 på udtalelser fra en lang række anonyme kilder, hvis  

 troværdighed på sædvanlig vis er blevet vurderet og  

 efterprøvet.
Ingen af kilderne har imidlertid ønsket at  

 stå frem med navns nævnelse, hvorfor der i indslagene kun vises  

 et interview med en kilde, som medvirker anonymt.
 Indklagede har endvidere anført, at brugen af  

 anonyme kilder er en almindeligt accepteret journalistisk metode, når  

 det drejer sig om sager som denne, der vedrører et svært  

 tilgængeligt miljø.
Indklagede har tillige anført, at man må  

 afvise, at der ikke har været tilstrækkelig saglig grund til at  

 videreformidle påstandene i indslagene, eller at sagen har karakter af  

 manipulation.
Den kritik, der blev fremsat i indslagene, blev således  

 bekræftet af den medvirkende repræsentant fra politiet, ligesom  

 de seks anholdte personer alle er i familie med ledende medlemmer af  

 foreningen.
Flere af oplysningerne er endvidere blevet bekræftet via  

 aktindsigt i dokumenter fra Odense Kommune.
Over for klagerens anbringende,  

 om at familierelationerne blandt indvandrere i Vollsmose er mere udbyggede og  

 omfattende end blandt danske familier, hvorfor det er uden betydning, at de  

 seks anholdte er i familie med medlemmer af foreningen, har indklagede  

 anført, at der i dette tilfælde er tale om slægtsskab i  

 form af, at de seks anholdte er henholdsvis nevøer, sønner og  

 brødre til ledende medlemmer af foreningen, hvorfor det ikke er uden  

 betydning.
Indklagede har herudover anført, at man må  

 afvise, at klageren ikke har haft mulighed for at komme til orde i  

 programmet, idet der i begge indslag medvirkede en repræsentant fra  

 klageren, nemlig bestyrelsesmedlem  Ismail  Benyrbah, som man blev henvist  

 til fra foreningens formand.  Ismail  Benyrbah havde således mulighed  

 for at imødegå de fremsatte påstande, hvilket han  

 også gjorde, idet han bl.a. udtalte, at "det er kun rygter", og "vores  

 mål er at beskytte vores børn, men at være med til at  

 skabe den ballade   jeg ved ikke, hvor du har det fra, det er det rene  

 vrøvl", og "IDFAD og fædregruppen blev dannet på grund af  

 deres børn   det er derfor vi ved, at der er et problem". Indklagede  

 har således forelagt kritikken for klageren, og klagerens svar er bragt  

 i indslagene, hvorfor god presseskik ikke er tilsidesat.
Vedrørende  

 klagerens anbringende, om at man først en time inden interviewet blev  

 telefonisk orienteret om emnet for indslaget, har indklagede anført,  

 at man allerede ved henvendelsen til klageren oplyste, at interviewet ville  

 dreje sig om klagerens rolle i forbindelse med urolighederne i Vollsmose i  

 maj.  Ismail  Benyrbah fastsatte endvidere selv dato og tidspunkt for  

 interviewet, som fandt sted fem dage inden, det første indslag blev  

 bragt.
På denne baggrund må indklagede afvise, at tilbuddet til  

 klageren om at medvirke skete under tidspres, eller at klageren ikke er  

 kommet til orde i indslaget.
Indklagede har tillige anført, at det fremgår  

 af fædregruppens regnskab for 1999, at gruppen blev honoreret efter  

 regning.
I indslaget refereres de forskellige poster i regnskabet ledsaget af  

 en kommentar om, at fædregruppen har haft store udgifter i forbindelse  

 med sit arbejde.
Da der er tale om faktiske og dokumenterbare oplysninger,  

 må indklagede afvise klagerens påstand om, at oplysningerne ikke  

 har hold i virkeligheden.
Indklagede er kommet i besiddelse af oplysningerne  

 om Fædregruppens udgifter via et regnskab for 1999, som man har  

 fået aktindsigt i hos Odense Kommune.
Hertil kommer, at indklagede  

 alene kommenterer foreningens udgifter, hvorimod man ikke fremkom med  

 udtalelser om, hvor store beløb det enkelte medlem har fået  

 udbetalt.
Indklagede må således afvise, at man har fremstillet  

 oplysningerne om Fædregruppens indtægter forkert.
Man har nemlig  

 slet ikke omtalt indtægternes, men kun udgifterne.
Indklagede har endvidere anført, at den eneste, der  

 har modtaget betaling i forbindelse med indslagene, er den arabiske tolk, som  

 er fast tilknyttet indklagede.
Hertil kommer, at tolken alene har modtaget  

 betaling for sit arbejde som tolk, og at han ikke er blandt de anonyme  

 vidner, som omtales i indslagene.
Indklagede har endvidere anført, at klagerens  

 bemærkning, om at de seks anholdte unge "nærmest blev dømt  

 på forhånd af TV 2", må afvises, idet indslaget den 30.  

 juni 2000 netop oplyste, at de seks personer var blevet løsladt, idet  

 man ikke havde fundet det bevist, at de havde deltaget aktivt i  

 urolighederne.
Der var imidlertid ikke tvivl om, at de seks havde været  

 tilstede, hvortil kommer, at dommen er anket til landsretten, hvorfor sagen  

 ikke er endelig afgjort endnu.
 Indklagede har endelig anført, at indslagene ikke  

 er udtryk for en ensidig fremstilling af sagen, idet det bl.a. nævnes,  

 at fædregruppens arbejde i Odense iøvrigt har været en  

 succes, ligesom den medvirkende repræsentant for Odense Kommune  

 udtaler, at der har været en god kontakt mellem Fædregruppen og  

 de unge, og at gruppen derved har haft en positiv funktion.
 Ved brev af 25. august 2000 har nævnet opfordret  

 klageren til at formulere et genmæle, hvilket klageren imidlertid ikke  

 har gjort.
 I sagens behandling har følgende  

 nævnsmedlemmer deltaget: Per Sørensen, Tage Clausen, Finn Rowold  

 og Kirsten Dyregaard.
 Pressenævnet udtaler:
 I begge indslag rettes beskyldninger mod klageren om, at  

 det sandsynligvis var klageren, der organiserede urolighederne i Vollsmose i  

 maj for at få myndighederne til at finansiere foreningens arbejde igen.  

 Indklagede har oplyst, at man bygger disse beskyldninger på anonyme  

 kilder, på udtalelser fra en politimand samt på forskellige  

 iagttagelser, herunder at seks af de anholdte unge efter urolighederne i maj  

 i Vollsmose var i nær familie med fremtrædende medlemmer af  

 klagerens forening.
Indklagede har forelagt beskyldningerne for klageren forud  

 for indslagene, og en repræsentant for klageren er i indslagene  

 gengivet for at udtale, at sådanne beskyldninger er det rene  

 vrøvl.
I indslagene medvirker tillige en anonymiseret  

 palæstinensisk beboer i Vollsmose samt en embedsmand fra Odense  

 kommune, der begge udtaler sig om deres syn på, hvem der stod bag  

 urolighederne i Vollsmose i maj.
På denne baggrund finder  

 Pressenævnet ikke, at indklagede har tilsidesat god presseskik.
Nævnet finder endvidere ikke, at oplysningerne i  

 indslagene om klagerens regnskaber og om anholdelsen af de seks unge  

 indebærer en tilsidesættelse af god presseskik.
Da klageren  

 endvidere ikke har påvist faktisk forkerte oplysninger i indslagene, er  

 klageren heller ikke berettiget til at få bragt et genmæle.
 Afsagt den 11. oktober 2000.
