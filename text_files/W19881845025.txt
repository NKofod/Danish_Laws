I forbindelse med fusion mellem 2 banker havde et selskab fået sine  

 aktier i den ophørende bank indløst kontant til en noget højere kurs end  

 børskursen på fusionsdagen.
Avancen skulle beregnes på grundlag af  

 indløsningskursen, idet fusionslovens § 9, stk. 1, kun gælder, hvor  

 vederlæggelsen sker med aktier i det fortsættende selskab.
A/S A klagede for skatteåret 1984/85 over, at de stedlige  

 skattemyndigheder havde forhøjet den skattemæssige avance ved salg af et med  

 selskabet sambeskattet datterselskabs beholdning af aktier i B bank A/S på  

 nominelt 2.549.600 kr. fra 5.236.826 kr. til 13.038.602 kr., eller med  

 7.801.776 kr.
Det fremgik af sagens oplysninger, at datterselskabet i  

 forbindelse med en fusion pr. 1. januar 1983 mellem B bank A/S og C bank A/S  

 havde fået indløst sine aktier i B bank A/S til kurs 731, svarende til en  

 afståelsessum på 18.637.576 kr.
Selskabet, hvis datterselskab havde været  

 værnsaktionær i det opløste selskab, havde ved opgørelsen af sin  

 skattepligtige indkomst beregnet den skattemæssige avance ved aktiesalget ud  

 fra en afståelsessum på 10.835.800 kr. svarende til aktiernes børsnoterede  

 kurs på 425 på fusionsdatoen.
De stedlige skattemyndigheder havde været af  

 den opfattelse, at den skattemæssige avance ved aktiesalget skulle beregnes  

 efter reglerne i lov om beskatning af fortjeneste ved afståelse af aktier  

 m.v., hvorefter afståelsessummen skulle svare til den kontante indløsningssum  

 efter kurs 731. Selskabets revisor gjorde gældende, at den skattemæssige  

 avance ved aktiesalget skulle opgøres som selvangivet af selskabet, idet  

 afhændelsen af aktierne i henhold til fusionslovens § 9, stk. 1, skulle anses  

 for sket til kursen på fusionsdatoen den 1. januar 1983, og denne var efter  

 revisorens opfattelse den børsnoterede kurs på 425. Af bemærkningerne til  

 fusionsloven fremgik, at formålet med reglerne var at muliggøre fusion af  

 selskaber, uden at der herved udløstes beskatning hos aktionærerne.
Dette var  

 dog kun i det omfang, aktierne i det ophørende selskab blev vederlagt med  

 aktier i det fortsættende selskab.
Hvor aktierne i det opløste selskab  

 derimod blev udløst kontant, skulle beskatning ske, som om aktierne var  

 afhændet til tredjemand.
Landsskatteretten måtte på denne baggrund være enig  

 i den af de stedlige skattemyndigheder anlagte fortolkning af den omhandlede  

 bestemmelse i fusionsloven.
Da den skattemæssige avance ved aktiesalget  

 herefter med rette var beregnet på grundlag af den kontante indløsningssum,  

 blev den påklagede ansættelse stadfæstet.
