Patentankenævnet omgjorde Patentdirektoratets afgørelse og fandt, at  

 varemærket CRONAR ikke kunne registreres på grund af det allerede  

 registrerede mærke KRONOS År 1992, den 15. december afsagde Patentankenævnet (Grønning-Nielsen, Hans Chr.
Thomsen, Warnich-Hansen) følgende Den 23. marts 1988 indleverede E.I. du Pont de Nemours & Company, USA,  

 v/Patentbureau Budde, Schou & Co., en ansøgning om registrering af  

 varemærket CRONAR (ordmærke) for visse varer i klasse 2, bl.a. maling, lak og  

 lakfernis.
Ansøgningen blev den 31. august 1989 bekendtgjort i Dansk  

 Varemærketidende.
Ved skrivelse af 30. oktober 1989 nedlagde klageren i medfør af  

 varemærkelovens § 20, stk. 2, jf. lovbekendtgørelse nr. 249 af 17. april  

 1989, indsigelse mod registreringen af det ansøgte mærke.
Indsigelsen  

 begrundedes med, at det ansøgte mærke i sin helhed er forveksleligt med de  

 for indsigerne under VR 0183 1919 og VR 0855 1933 registrerede ordmærker  

 KRONOS.
 I skrivelse af 27. december 1989 anførtes som yderligere begrundelse  

 følgende: .....
 »Efter indsigernes og vor opfattelse kommer betegnelserne KRONOS og  

 CRONAR overordentlig tæt på hinanden, og da de angår varer af samme eller  

 lignende art, foreligger der klart forvekslelighed i varemærkelovens  

 forstand.
 Varekollisionen består, udover at »lak« forekommer såvel i det  

 ansøgte som i indsigermærket VR 0855 1933, nærmere deri, at  

 »maling« i ansøgermærket klart kolliderer med  

 »mineralfarver«, »maling i pastaform«,  

 »rustbeskyttelsesmidler« og begroningshindrende maling' i  

 indsigermærkerne, at »lak« og »fernis« i yngste  

 indsigermærke klart er overbegreber for »lakfernis« i  

 ansøgermærket, at »grundingsmaling og grundingsfarver (primers),  

 underlagsmaling« i ansøgningen klart er overbegreber for  

 »rustbeskyttelsesmidler, begroningshindrende maling til skibsbunde«  

 i VR 0855 1933, at der med henholdsvis »igangsætningsmidler  

 (initiators)» og »toningsfarver« i ansøgningen i realiteten er  

 tale om samme varer som henholdsvis »sikkativer« og  

 »mineralfarver (pigmenter og ekstendere)» i VR 0855 1933, og at  

 »tilsætningsstoffer til maling i form af bindemidler, balancerings- og  

 udjævningsmidler (balancers)» og »reduktionsmidler« (der også  

 er tilsætningsstoffer) udenfor al tvivl er ligeartede med  

 »sikkativer« (der også er tilsætningsstoffer), som også nævnes i  

 varefortegnelsen til VR 0855 1933. Der kan ikke herske tvivl om, at  

 spørgsmålet om selve mærkeligheden ifølge praksis herefter må bedømmes ganske  

 overordentlig strengt.
På denne baggrund er det, at der skal foretages en sammenligning af de to  

 ord De kommer hinanden endog meget nær, idet de er nøjagtig lige lange og  

 begge fordelt på to stavelser, der hver omfatter tre bogstaver.
Præfikserne  

 KRO og CRO udtales derhos nøjagtig ens og må betegnes som intet mindre end  

 kvasiidentiske.
Suffikserne NOS og NAR består af det fælles bogstav N, der i  

 begge tilfælde er efterfulgt af en vokal og derefter en konsonant.  

 Opbygningen af mærkerne er således såvel stavelse for stavelse som med hensyn  

 til helheden sket over nøjagtig samme læst.
 Den omstændighed, at de to ord måske alluderer i forskellig retning - hvad  

 der iøvrigt langt fra er sikkert - kan her kun tillægges minimal betydning:  

 en sådan idemæssig ulighed må nemlig antages ikke at blive erkendt af mere  

 end et fåtal af købere til de pågældende malervarer.
Som de dagligvarer, der er tale om, forhandles maling m.v. her i landet  

 som alt overvejende hovedregel i farvehandler, hvor de købes ved mundtlig  

 bestilling: erhvervsmæssigt foretages derudover bestillinger i vidt omfang  

 telefonisk.
Det udtalemæssige spiller følgelig, så vidt vi formår at se, her  

 den helt dominerende rolle.
Auditivt er der identitet med hensyn til de fire  

 første bogstaver (ud af seks), og KRO/N henholdsvis CRO/N efterfølges af de  

 indifferente afslutninger OS og AR, der dog som nævnt er opbygget efter samme  

 mønster.
Den lydlige identitet rækker ud over præfikserne og angår de helt  

 karakterisktiske dele af mærkerne: ligheden beror tilmed på disses  

 indledning, som tillægges så stor betydning ved mærkelighedsbedømmelse.
 Efter en samlet vurdering ser vi derfor ikke rettere, end at mærkerne i  

 deres helhed auditivt og visuelt kommer så tæt på hinanden, at der foreligger  

 en alvorlig forvekslingsrisiko.
Det her anførte stemmer også overens med praksis, som den har givet sig  

 udslag i en række domme.
Der kan henvises til Sø- og Handelsrettens dom af  

 23. december 1927 (UfR 28.231), hvor det registrerede mærke KONTO SKO fandtes  

 til hinder for CONTI.
Endvidere skal henvises til samme rets dom af 1. april  

 1942 (UfR 42.943), hvor det antoges, at ordene CRYSTALLOSETTEN og KRYSTOLA  

 var forvekslelige, samt til Højesterets dom af 11. maj 1960 (UfR 60.593),  

 hvor det blev statueret, at ordene JACTA og YAXA havde en sådan lydmæssig  

 lighed, at forveksling i den almindelige omsætning let vil kunne forekomme.  

 Det må heraf sluttes, at bogstaver, der i sammenhængen udtales ens, også  

 behandles ens, sådan som det er tilfældet med K og C i de foreliggende  

 mærker.
Hertil kommer, at mærkerne ifølge de nævnte domme efter vor  

 opfattelse lå hinanden betydeligt fjernere end de til afgørelse her  

 foreliggende mærker: der må derfor så meget desto mere statueres  

 forvekslelighed i nærværende sag.
 I denne forbindelse bedes bemærket, at det alene beror på indsigernes  

 velvilje og samtykke, at mærket CRONOX (VR 0447 1983) blev registreret, og  

 det skete kun for et vareområde, der ikke kolliderer med indsigernes primære  

 interessesfære.
Det skal tilføjes, at indsigernes mærke er registreret i så at sige alle  

 lande i Europa og i samtlige verdensdele.
Under mærket sælges primært  

 titandioxidpigmenter, herunder også i Danmark.
Det årlige salg andrager på  

 verdensplan over 250.000 tons.
Der er således tale om en reel  

 forvekslingsrisiko.
 Under henvisning til ovenstående ser vi ikke rettere, end at de  

 foreliggende mærker auditivt og visuelt kommer så tæt på hinanden, at det ene  

 må opfattes som en variant af det andet, og at der derfor for de kolliderende  

 malervarer foreligger en helt klar forvekslingsrisiko i omsætningen.
 Vi skal derfor henstille at ansøgningen i dens helhed afslås.' .....
 Ansøgeren imødegik i skrivelse af 12. juli 1990 indsigelsen og anførte:  

 .....
»Indsigernes mærke KRONOS refererer til den græske mytologi.
Uranos  

 havde sønnen Kronos, og Kronos havde sønnen Zeus.
Kronos var en af Titanerne.  

 Der er således en logisk sammenhæng mellem indsigernes mærke  

 »KRONOS« og indsigernes navn Kronos Titan A/S.
Ansøgerne afviser, at der skulle foreligge forvekslelighed mellem KRONOS  

 og ansøgernes mærke CRONAR.
Man henviser i denne forbindelse også til, at der  

 er klar fonetisk og visuel forskel mellem de to mærker.
 Indsigernes postulering med hensyn til, at de to mærker skulle komme  

 hinanden »endog meget nær«, forekommer ikke at have nogen logisk  

 sammenhæng med den af indsigerne til støtte for nævnte postulat anførte  

 argumentation.
 1. »..., idet de er nøjagtig lige lange og begge fordelt på to  

 stavelser, der hver omfatter tre bogstaver«.
 Der er ikke noget at støtte sig på for indsigerne i nævnte omstændigheder.
2. »Præfikserne KRO og CRO udtales derhos nøjagtig ens og må betegnes som intet mindre end kvasiidentiske«.
Ansøgerne bestrider ingenlunde, at KRO/CRO udtales ens.
Den  

 varemærkeretlige sammenligning skal ikke foretages mellem KRO og CRO, og  

 iøvrigt adskiller KRO og CRO sig gennem de forskellige forbogstaver.
 3. »Suffikserne NOS og NAR består af det fælles bogstav N, der i  

 begge tilfælde er efterfulgt af en vokal og derefter en konsonant«.
Ansøgerne skal ej heller bestride rigtigheden af det af indsigerne  

 anførte, men dette er i den varemærkeretslige sammenligning irrelevant Det er  

 ikke NOS og NAR, der skal sammenlignes i nærværende sag.
Den af indsigerne  

 her benyttede argumentation illustrerer, hvordan man kan benytte en  

 traditionel »varemærke-argumentation« til »påvisning« af  

 angivelig lighed mellem to ord, der ikke blot kommer i nærheden af lighed med  

 hinanden.
 4. »Opbygningen af mærkerne er således såvel stavelse for stavelse  

 som med hensyn til helheden sket over nøjagtig samme læst«.
Det forekommer ansøgerne hårdt nok, at det er nødvendigt at argumentere  

 mod et anbringende om, at »KRONOS« OG »CRONAR« er sket  

 over »nøjagtig samme læst«.
Nævnte udtryk antyder iøvrigt, at  

 ansøgerne ligefrem skulle have valgt et mærke for at komme tæt på indsigernes  

 mærke.
Iøvrigt skal en sammenligning ikke ske mellem KRONOS og CRONAR, men  

 mellem »Kronos« og CRONAR, jf. at KRONOS er et billedmærke.
Iøvrigt  

 forbigår indsigerne ved tavshed betydningen af KRONOS.
 Ansøgerne kan heller ikke tilslutte sig indsigernes øvrige argumentation  

 om »dagligvarer«, »mundtlig bestilling«, »telefonisk  

 bestilling«.
Medens indsigerne i den ovenfor refererede argumentation gør gældende, at  

 de to mærker består af to stavelser hver, fortsætter man argumentationen på  

 det »auditive« plan med at foretage en opdeling af KRO/N - CRO/N og  

 når på denne måde frem til nogle »indifferente afslutninger«,  

 bestående af OS og AR.
Om disse »indifferente afslutninger« anfører  

 indsigerne, at disse »dog som nævnt er opbygget efter samme  

 mønster«.
Indsigerne har ikke »som nævnt« anført dette, idet  

 den tidligere benyttede argumentation er, at suffikserne NOS og NAR er  

 opbygget over »nøjagtig samme læst«.
Det er ikke ligetil at finde  

 nogen lighed mellem OS og AR.
Vi finder det ufornødent at kommentere, om OS  

 og AR skulle være »indifferente afslutninger«, idet de nævnte  

 bogstaver indgår i suffikserne NOS/NAR, og nævnte suffikser er ingenlunde  

 »indifferente afslutninger«.
Et sådant postulat ville næppe heller  

 finde tilslutning hos guden Kronos.
 Ansøgerne kan ikke tiltræde indsigernes anbringende om, at den angivelige  

 »lydlige identitet« skulle »række(r) ud over præfikserne og  

 angå(r) de helt karakteristiske dele af mærkerne«.
 Når indsigerne derhos anfører »ligheden beror tilmed på disses  

 indledning, som tillægges så stor betydning ved mærkelighedsbedømmelse«,  

 er der hertil at bemærke, at de to mærker jo netop har forskelligt  

 forbogstav, hvilket naturligvis indgår i helhedsbedømmelsen.
 For så vidt angår indsigernes henvisning til, at det af indsigerne anførte  

 skulle stemme overens med »praksis, som den har givet sig udslag i en  

 række domme«, bemærkes, at den postulerede praksis i alle tilfælde ikke  

 kan finde støtte i de tre af indsigerne nævnte domme fra 1927, 1942 og 1960.
Ansøgerne har noteret sig, at indsigerne finder det nødvendigt at  

 fremføre, at det »alene beror på indsigernes velvilje og samtykke, at  

 mærket CRONOX (VR 0447 1983) blev registreret«.
Indsigerne finder ingen  

 anledning til at nævne, at mærkerne KRONOS/CRONOX ligger så tæt på hinanden,  

 at man dårligt kan forestille sig sideløbende brug af KRONOS/CRONOX.
Det er  

 al ære værd, at indsigerne gerne vil vise »velvilje«.
En sådan  

 »velvilje« indebærer imidlertid, at indsigerne har givet noget af  

 deres varemærkerettigheder væk gennem angivelse af samtykke til det  

 »kvasiidentiske« mærke CRONOX.
Ansøgerne noterede sig endvidere indsigernes henvisning til, at deres  

 mærke er »registreret i så at sige alle lande i Europa og i samtlige  

 verdensdele«.
Til illustration heraf vedlægger vi kopi af følgende  

 amerikanske registreringer:
 Ansøgerne har iøvrigt meddelt os, at man har registreringer for CRONAR for  

 maling m.m. i de følgende lande: Østrig, Beneluxlandene, Kina, Cypern,  

 Tjekkoslovakiet, Frankrig, Øst-Tyskland, Hong Kong, Ungarn, Island,  

 Indonesien, Irland, Saudi Arabien, Singapore, Sydafrika, Schweiz, USA,  

 Jugoslavien.
Ansøgerne noterer sig iøvrigt oplysningen om, at indsigerne under deres  

 mærke primært sælger titan dioxidpigmenter, jf. associationen til guden  

 Kronos.
Den amerikanske Kronos-registrering dækker »Paint- Pigments and  

 Paints containing Titanium or a compound thereof«.
Registreringen står i  

 navnet TITAN CO.
A/S, Norge, hvilket selskab vel er identisk med det  

 indsigende selskab.
Indsigernes afsluttende anbringende er, at de to mærker efter indsigernes  

 opfattelse »auditivt og visuelt kommer så tæt på hinanden, at det ene må  

 opfattes som en variant af det andet«.
Hertil er at sige, at såfremt  

 CRONAR måtte opfattes som en »variant« af »KRONOS«,  

 findes der mange »varianter« indenfor varemærkeområdet.' Patentdirektoratet traf afgørelse i sagen den 1. februar 1991 og afviste  

 indsigelsen med følgende begrundelse: .....
»Da der er varekollision er det afgørende for, om mærkerne kan anses  

 for forvekslelige, om der er mærkelighed til stede.
Direktoratet mener ikke,  

 dette er tilfældet.
 Det forhold, at det ansøgte mærke begynder med C, og det registrerede  

 mærke med K, ligesom de registrerede mærker er forsynet med citationstegn og  

 derved må opfattes som figurmærker, gør, at mærkerne adskiller sig visuelt  

 fra hinanden.
Lydligt er der ingen forskel på C og K, men direktoratet finder det  

 naturligt, at udtale CRONAR med tryk på sidste stavelse, medens KRONOS  

 naturligt udtales med tryk på første stavelse, og dette gør også mærkerne  

 lydligt forskellige.
Endelig har ordet KRONOS en bestemt betydning i  

 mytologien.
Da der efter direktoratets opfattelse ikke er mærkelighed til  

 stede, kan mærkerne ikke anses for forvekslelige, og indsigelsen kan ikke  

 tages til følge.« Denne afgørelse har klageren ved skrivelse af 27. marts 1991 indbragt for  

 Patentankenævnet med påstand om, at varemærkerne CRONAR og KRONOS anses for  

 forvekslelige.
Klageren har med skrivelse af 12. juli 1991 indleveret en  

 klagebegrundelse, hvor der anføres følgende: .....
»Som begrundelse for klagen skal vi anføre, at det fortsat er vor  

 opfattelse, at mærkerne ligger hinanden så nær, at de bør anses som  

 forvekslelige.
I vor indsigelsesskrivelse side 2-3 (bilag 5) har vi gjort  

 rede for denne opfattelse, som vi i det hele kan henholde os til.
I sin afgørelse har direktoratet lagt vægt på, at ordet KRONOS i  

 indsigermærket er udstyret med citationstegn, hvorved de formelt bliver  

 figurmærker.
Ganske vist skal mærkerne bedømmes i deres helhed, men vi er  

 ikke enige i, at det figurlige skal tillægges nogen som helst betydning i det  

 foreliggende tilfælde.
Når det på den ene side drejer sig om et rent  

 ordmærke, som ansøgermærket, og det på den anden side drejer sig om et mærke,  

 der angår en figurlig udformning af et ord, og intet andet, som  

 indsigermærkerne, er det efter praksis alene de pågældende ord, der skal  

 sammenlignes.
Thi et rent ordmærke yder efter sit indhold beskyttelse for det  

 pågældende ord i en hvilken som helst udformning: i det foreliggende  

 tilfælde, at ansøgermærket blev skrevet »CRONAR«.
Følgelig skal det  

 henstilles, at det figurlige ganske lades ude af betragtning, og at kun  

 ordene KRONOS og CRONAR sammenlignes ved den visuelle vurdering.
Endvidere har direktoratet lagt til grund, at KRONOS naturligt udtales med  

 tryk på første stavelse og CRONAR med tryk på sidste stavelse.
Deri kan vi  

 ikke være ganske enige: der er ikke tale om ord, såsom »arkiver« og  

 »arkivar«, der bevidst skal udtales med tryk på forskellige  

 stavelser for at kunne skelne det ene fra det andet: efter vor opfattelse vil  

 begge mærker blive udtalt næsten uden betoning af det købende publikum til de  

 malervarer, det drejer sig om.
Iøvrigt forekommer der her i landet vidt  

 forskellige udtaler af samme ord: jf. eksempelvis at Christiansborg i nogle  

 kredse udtales med tryk på Christians- og i andre med tryk på -borg.
Det skal  

 derfor henstilles, at der ved afgørelsen af spørgsmålet om forvekslelighed  

 lægges til grund, at mærkerne udtales med samme betoning.
Endelig har direktoratet lagt vægt på, at ordet KRONOS har en bestemt  

 betydning i mytologien.
Det betydningsmæssige kan vi i og for sig tiltræde,  

 men det må bestrides at have nogen betydning i det foreliggende tilfælde,  

 nemlig på grund af det kolliderende vareområde: det store flertal af købere  

 til maling er næppe hjemme i den græske mytologi: for den umistænksomme køber  

 vil såvel indsigermærke som ansøgermærke fremstå som fantasibetegnelser.  

 Fælgelig skal det henstilles, at der ses bort fra mytologien, og at KRONOS og  

 CRONAR ved forvekslelighedsbedømmelsen uhildet sammenlignes som  

 fantasibetegnelser.
Der er mellem parterne enighed om, at varekollision foreligger, hvilket er  

 tiltrådt af direktoratet.
Når dette er tilfældet, skal, i kraft af den  

 såkaldte produktregel, mærkeligheden bedømmes strengt, især når det som her  

 drejer sig om dagligvarer, der typisk bestilles mundtligt ved disken i  

 malerforretninger.
Under henvisning til ovenstående og det tidligere fremførte, mener vi, at  

 ligheden mærkerne imellem er af en sådan art, at de i deres helhed bør anses  

 forvekslelige.' Ansøgeren har i skrivelse af 23. september 1991 gjort gældende, at den  

 trufne afgørelse er rigtig og har anført følgende: .....
 »I vor skrivelse af 12. juli 1990 (klagernes bilag 6, der er  

 udateret) har vi over for Patentdirektoratet anført omstændigheder til støtte  

 for tilbagevisning af indsigelsen, og vi skal ganske henvise til det i den  

 pågældende skrivelse anførte.
 Patentdirektoratet anfører i sin afgørelse af 4. februar 1991 (klagernes  

 bilag 7) følgende på side 3:
»Da der er varekollision er det afgørende for, om mærkerne kan anses  

 for forvekslelige, om der er mærkelighed til stede.
Direktoratet mener ikke,  

 dette er tilfældet.« Spørgsmålet om, hvorvidt to mærker må anses for at være forvekslelige,  

 afgøres efter en helhedsbedømmelse.
Det har været en naturlig udfordring til  

 juridiske forfattere at prøve at »dissekere« begrebet  

 forvekslelighed.
Under en sådan »dissektion« er der en lang række  

 omstændigheder, der indgår i overvejelserne.
I det ene tilfælde kommer nogle  

 af de pågældende omstændigheder på tale, og i det andet tilfælde andre  

 omstændigheder på tale.
 De pågældende omstændigheder kan imidlertid kun tjene som  

 »hjælpemidler« for et skøn, der nødvendigvis må være  

 »subjektivt«.
I den foreliggende sag har dette samlede »subjektive« skøn ført  

 til, at mærkerne KRONOS/CRONAR af Patentdirektoratet ikke er blevet anset for  

 at være forvekslelige.
Indklagede kan ganske tilslutte sig  

 Patentdirektoratets skøn.
 I den af klagerne indleverede »klagebegrundelse« af 12. juli  

 1991 fremdrager klagerne fire punkter.
 1. Klagerne »henstiller« til Patentankenævnet, at »det  

 figurlige ganske lades ude af betragtning, og at kun ordene KRONOS og CRONAR  

 sammenlignes ved den visuelle vurdering.
 2. Klagerne »henstiller«, at »der ved afgørelsen af  

 spørgsmålet om forvekslelighed« lægges til grund, at mærkerne udtales  

 med samme betoning.
 3. Klagerne »henstiller«, at der »ses bort fra  

 mytologien«, og at KRONOS og CRONAR ved forvekslelighedsbedømmelsen  

 uhildet sammenlignes som fantasibetegnelser.
 Da der er tale om et samlet skøn, er det ikke muligt at afskære  

 omstændigheder, der indgår i en helhedsvurdering, fra en sådan.
 4. Endeligt gør klagerne gældende, at det af »den såkaldte  

 produktregel« skulle fremgå, »at mærkeligheden bedømmes  

 strengt«.
For så vidt dette sidste, er at sige, at noget sådant ikke fremgår af en  

 såkaldt »produktregel«.
Når man taler om  

 »forvekslelighed« i varemærkelovens forstand, betyder dette udtryk,  

 at to momenter skal indgå i bedømmelsen, nemlig (1) forvekslelighed mærke  

 overfor mærke og (2) varekollision.
Såfremt der ikke foreligger  

 varekollision, falder spørgsmålet om forvekslelighed mærke overfor mærke i de  

 fleste tilfælde bort.
 Vi finder anledning til at henlede Patentankenævnets opmærksomhed på en  

 omstændighed, som klagerne ikke har fundet anledning til at kommentere over  

 for Nævnet, nemlig følgende.
 I indsigernes (klagernes) skrivelse af 27. december 1989 til  

 Patentdirektoratet (bilag 5) anføres side 3 forneden:
»Det skal tilføjes, at indsigernes mærke er registreret i så at sige  

 alle lande i Europa og i samtlige verdensdele.
Under mærket sælges primært  

 titandioxidpigmenter, herunder også i Danmark.« I vor svarskrivelse til direktoratet af 12. juli 1990 (bilag 6) anførte vi  

 hertil følgende:
»Ansøgerne noterede sig endvidere indsigernes henvisning til, at  

 deres mærke er »registreret i så at sige alle lande i Europa og i  

 samtlige verdensdele«.
Til illustration heraf vedlægger vi kopi af  

 følgende amerikanske registreringer:
 Ansøgerne har iøvrigt meddelt os, at man har registreringer for CRONAR for  

 maling m.m. i følgende lande: Østrig, Beneluxlandene, Kina, Cypern,  

 Tjekkoslovakiet, Frankrig, Øst-Tyskland, Hong Kong, Ungarn, Island,  

 Indonesien, Irland, Saudi Arabien, Singapore, Sydafrika, Schweiz, USA,  

 Jugoslavien.
Ansøgerne noterer sig iøvrigt oplysningen om, at indsigerne under deres  

 mærke primært sælger titan dioxidpigmenter, jf. associationen til guden  

 Kronos.
Den amerikanske Kronos-registrering dækker »Paint- Pigments and  

 Paints containing Titanium or a compound thereof«.
Registreringen står i  

 navnet TITAN Co.
A/S, Norge, hvilket selskab vel er identisk med det  

 indsigende selskab.' Klagerne har ganske undladt over for Patentdirektoratet/Patentankenævnet  

 at bestride oplysningerne om den internationale sameksistens.
 Det vil herefter indgå i Nævnets vurdering, at mærkerne KRONOS/CRONAR  

 sameksisterer i udlandet, og at klagerne intetsteds har søgt at hindre  

 brug/registrering af CRONAR.
 Vi skal endvidere henlede Nævnets opmærksomhed på oplysningen i klagernes  

 skrivelse af 27. december 1989 (bilag 5) til Patentdirektoratet med oplysning  

 om, at klagerne har givet samtykke til registreringen af mærket CRONOX (reg.  

 nr. 0447/83):
»I denne forbindelse bedes bemærket, at det alene beror på  

 indsigernes velvilje og samtykke, at mærket CRONOX (VR 0447 1983) blev  

 registreret, og det skete kun for et vareområde, der ikke kolliderer med  

 indsigernes primære interessesfære.« Situationen er altså den, at klagerne har givet samtykke til det med  

 KRONOS utvivlsomt forvekslelige mærke CRONOX (der også må forventes udtalt af  

 mange som KRONOS) for varer, der kolliderer med KRONOS, oven i købet inden  

 for klagernes interessesfære, selvom der ifølge klagerne angiveligt ikke har  

 været tale om klagernes »primære« interessesfære.
I øvrigt er  

 grænsen mellem et firmas »interessesfære« og et firmas  

 »primære« interessessfære ganske udflydende og kan ændre sig fra et  

 år til det næste.
Gennem registrering af varemærker har lovgiveren givet den pågældende  

 mærkeejer et »monopol«.
Efter praksis tillader man en  

 mærkeindehaver at give samtykke til registrering af andre mærker, oven i  

 købet mærker der er stærkt forvekslelige med mærkeejerens eget mærke.  

 Imidlertid kan en sådan beføjelse ikke udøves, uden at den pågældende  

 mærkeejer forud må gøre sig overvejelser om, hvorvidt et sådant samtykke vil  

 kunne indebære visse konsekvenser for beskyttelsesvidden af hans eget mærke.  

 På denne baggrund virker klagernes udtryk »indsigernes velvilje og  

 samtykke« stødende, idet indklagede specielt har vanskeligt ved at  

 forstå, at klagerne finder det i orden, at »tillade« CRONOX/KRONOS  

 for kolliderende varearter, medens klagerne søger at modsætte sig CRONAR.
Det  

 fremgår af klagernes/indsigernes indlæg, at det pågældende firma er et firma  

 af betydelig størrelse, engageret i international handel og naturligvis  

 ganske fortrolig med varemærkeretslige spørgsmål.
I øvrigt er KRONOS-varen i følge det oplyste »primært«  

 titandioxidpigmenter, altså noget helt specielt.
Man kan derfor også rejse  

 spørgsmål om, hvorvidt den angivelige direkte varekollision er så givet som  

 anført af klagerne.' Ankenævnet har behandlet sagen på sit møde den 13. november 1992.
 Ingen var mødt.
 Ankenævnet skal udtale:
 Med bemærkning, at begge mærker naturligt forventes at blive udtalt med  

 tryk på første stavelse, og at den mytologiske betydning af KRONOS-mærket  

 næppe er velkendt, findes der lydmæssigt en sådan lighed mellem de to mærker,  

 at forveksling i omsætningen let vil kunne forekomme.
Herefter bestemmes:
 Varemærkeansøgning nr. 2106/88 afslås.
