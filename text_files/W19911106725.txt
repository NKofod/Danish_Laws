 Ansøgning om fritagelse for at fremlægge dødsattest kunne ikke  

 imødekommes, idet man ikke fandt, at ansøgerens forhold til myndighederne i  

 Iran var af en sådan karakter, at han ikke i overensstemmelse med sædvanlig  

 praksis kunne fremlægge en dødsattest for sin afdøde hustru.
 En iransk statsborger i Danmark søgte om fritagelse for at fremlægge  

 dødsattest for sin hustru, der angiveligt skulle være omkommet ved en  

 naturkatastrofe i Iran.
 Ansøgeren forklarede, at han selv havde fundet sin hustru i ruinerne.
 Ansøgeren forklarede endvidere, at hans forhold til de iranske myndigheder  

 bevirkede, at han ikke kunne fremskaffe en dødsattest.
Civilretsdirektoratet indhentede til brug for sagens behandling  

 Direktoratet for Udlændinges sagsakter vedrørende ansøgeren.
Heraf fremgik  

 bl.a., at ansøgeren til de danske myndigheder havde oplyst, at hans konflikt  

 med de iranske myndigheder skyldtes ansøgerens protest over myndighedernes  

 manglende hjælp efter den pågældendes naturkatastrofe, hvorved hustruen  

 omkom.
 Direktoratet for Udlændinge havde afslået at meddele ansøgeren  

 opholdstilladelse, hvilket afslag var blevet påklaget til Flygtningenævnet.
 Det fremgik endvidere af sagen, at ansøgeren ikke havde været medlem af  

 nogen politisk organisation eller iøvrigt havde været politisk aktiv, og det  

 var iøvrigt uklart, hvorvidt han havde været i konflikt med de iranske  

 myndigheder.
 Endelig var det oplyst, at ansøgeren angiveligt flere gange havde været  

 tilbageholdt af de iranske myndigheder men var blevet løsladt uden  

 konsekvenser, og at han udrejste nogle måneder efter sin seneste løsladelse  

 uden i mellemtiden at have haft yderligere henvendelser fra myndighederne.
 Civilretsdirektoratet fandt herefter, at ansøgerens forhold til de iranske  

 myndigheder ikke var af en sådan karakter, at han ikke i overensstemmelse med  

 sædvanlig praksis kunne fremlægge en dødsattest for sin hustru.
