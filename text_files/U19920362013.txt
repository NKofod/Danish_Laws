 Afskedigelse af en organiseret arbejder ikke anset som  

 organisationsfjendtlig.
 En virksomhed, hvor der var ansat to arbejdere, hvoraf kun den ene var  

 medlem af SiD, indgik overenskomst med SiD med bl. a. en eksklusivaftale.  

 Senere blev den organiserede arbejder afskediget på grund af arbejdsmangel.  

 Da det ikke fandtes bevist eller sandsynliggjort, at virksomheden, da den  

 valgte at afskedige den organiserede arbejder, var motiveret af de to  

 ansattes foreningstilhørsforhold, fandtes virksomheden ikke at have handlet  

 overenskomststridigt.
 Sagens problem er, om det er i strid med gældende overenskomst, at  

 indklagede afskedigede organiseret og ikke uorganiseret arbejdskraft.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har indklaget Sammenslutningen af Landbrugets Arbejdsgiverforeninger  

 for Landbrugets Arbejdsgiverforening for Søstremosegård Akvakultur A/S for  

 Arbejdsretten med endelig påstand om, at Søstremosegård Akvakultur A/S,  

 pålægges at betale bod til Specialarbejderforbundet i Danmark for brud på  

 gældende aftale af 12. januar 1990.
 De indklagede har påstået frifindelse.
 SAGSFREMSTILLING:
Søstremosegård Akvakultur A/S er en virksomhed, der opdrætter ål under  

 anvendelse af spildvarme fra Asnæsværket ved Kalundborg.
Indtil 1990 blev den  

 drevet sammen med et landbrug, der tilhører Lauge Nilsson, som er direktør  

 for aktieselskabet.
I februar 1988 blev Arne Hellmann, der er organiseret hos klagerne, ansat  

 i aktieselskabet, hvor der desuden var ansat en biolog, og hvor der senere  

 blev ansat en anden arbejdsmand, Aksel Grube Hansen, der ikke var medlem hos  

 klagerne.
Arne Hellmann blev - bl.a. ved høstarbejde - udlånt til arbejde ved  

 Lauge Nilssons landbrug.
I december 1989 varslede Specialarbejderforbundet i Danmark en konflikt på  

 virksomheden for at få gennemført overenskomst, og konflikten blev iværksat  

 den 4. januar 1990 ved, at Arne Hellmann udeblev fra arbejde.
Han blev samme  

 dag opsagt til fratræden med udgangen af januar 1990.
På et møde den 12. januar 1990 blev der opnået enighed om, at selskabet  

 med øjeblikkelig virkning var optaget i Landbrugets Arbejdsgiverforening og  

 hermed omfattet af kollektiv overenskomst med Specialarbejderforbundet i  

 Danmark.
Det blev endvidere bl.a. aftalt, at Arne Hellmann skulle genansættes  

 fra 15. januar 1990, og at der i virksomheden udelukkende skal beskæftiges  

 medlemmer af Specialarbejderforbundet i Danmark.
 Nogle aftalte lokalforhandlinger om løn- og ansættelsesvilkår sluttede  

 resultatløst den 25. januar.
 Den 29. januar 1990 bortforpagtede Lauge Nilsson sit landbrug for 5 år.
 På grund af manglende arbejde blev Arne Hellmann på ny afskediget den 2.  

 februar 1990 med øjeblikkelig virkning.
Ved en opmandskendelse i faglig voldgift blev arbejdsgiveren den 9. juli  

 1991 frifundet for en påstand om, at Arne Hellmann var omfattet af  

 overenskomstens regler for fast antagne landbrugsarbejdere.
Der er herefter  

 enighed om, at han den 2. februar 1990 var omfattet af overenskomstens regler  

 for løst antagne landbrugsarbejdere.
 VIDNEFORKLARINGER:
Lauge Nilsson har bl.a. forklaret, at Aksel Grube Hansen havde været ansat  

 cirka et år kortere end Arne Hellmann.
Aksel Grube Hansen havde - i  

 modsætning til Arne Hellmann - ikke erfaring med landbrugsarbejde og  

 arbejdede derfor udelukkende for aktieselskabet.
Ingen af de to havde passet  

 ålefarmen i weekends.
Det var på grund af de to medarbejderes arbejde mest  

 naturligt at afskedige Arne Hellmann, da landbruget blev forpagtet væk, og  

 der samtidig var arbejdsmangel i aktieselskabet.
Afskedigelsen skete uden  

 tanke for, at den måske var i strid med eksklusivaftalen.
Der blev ikke ansat  

 andre i aktieselskabet i stedet for Arne Hellmann.
Tværtimod måtte man senere  

 afskedige også biologen, og virksomheden er nu trådt i betalingsstandsning.
 PARTERNES ARGUMENTER:
Til støtte for deres påstand har klagerne gjort gældende, at der også  

 efter den 12. januar 1990 var betydelige uoverensstemmelser mellem  

 virksomheden og Specialarbejderforbundet i Danmark.
Ligesom afskedigelsen den  

 4. januar er afskedigelsen den 2. februar begrundet i  

 organisationsforholdene.
Det er i hvert fald ikke sagligt eller driftsmæssigt  

 begrundet at afskedige Arne Hellmann, der havde været ansat længere i  

 virksomheden, fremfor Aksel Grube Hansen.
Den aftalte eksklusivbestemmelse  

 forpligter virksomheden til, alt andet lige, at afskedige den organiserede  

 sidst.
Hvis virksomheden havde valgt at afskedige Aksel Grube Hansen, ville det  

 ikke ikke være på grund af hans manglende organisering, men på grund af  

 arbejdsmangel.
Loven om beskyttelse mod afskedigelse på grund af  

 foreningsforhold ville derfor ikke have været overtrådt.
 De indklagede har heroverfor anført, at eksklusivaftalen ikke forhindrer  

 fortsat beskæftigelse af de(n) uorganiserede, der var ansat, da aftalen blev  

 indgået.
Aksel Grube Hansen havde større erfaring end Arne Hellmann i det arbejde,  

 der var tilbage, efter at landbruget var forpagtet ud.
Det var altså sagligt  

 begrundet at afskedige Arne Hellmann, og klagerne har hverken bevist eller  

 sandsynliggjort, at virksomheden foretog afskedigelsen i  

 organisationsfjendtlig hensigt.
Eksklusivbestemmelsen har ikke forrang for loven om beskyttelse mod  

 afskedigelse på grund af foreningsforhold.
Hvis virksomheden på grund af den  

 indgåede aftale havde afskediget Aksel Grube Hansen i stedet, ville den have  

 overtrådt lovens § 2, stk. 1, der forbyder afskedigelse, fordi lønmodtageren  

 ikke er medlem af en bestemt forening.
 ARBEJDSRETTENS BEGRUNDELSE OG KONKLUSION :
Aksel Grube Hansen var ansat i virksomheden, da aftalen med  

 eksklusivbestemmelse blev indgået.
Han kunne derfor ubestridt forblive ansat  

 i virksomheden, selv om han ikke var medlem af Specialarbejderforbundet i  

 Danmark.
 Omkring 1. februar 1990 opstod den arbejdsmangel, der begrundede  

 virksomhedens ønske om at afskedige en af de to landbrugsarbejdere.
Klagerne har ikke bevist eller sandsynliggjort, at virksomheden, da man  

 valgte at afskedige Arne Hellmann, ikke havde saglige og driftsmæssige  

 motiver, men var motiveret af de to ansattes foreningstilhørsforhold.
Der kan  

 derfor ikke gives klagerne medhold i påstanden.
 T h i k e n d e s f o r r e t:
 Indklagede, Sammenslutningen af Landbrugets Arbejdsgiverforeninger for  

 Landbrugets Arbejdsgiverforening for Søstremosegård Akvakultur A/S,  

 frifindes.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
 (* 1) Henvisninger: Per Jacobsen s.69 f, K. 90.009 (A 1991, s.43).
