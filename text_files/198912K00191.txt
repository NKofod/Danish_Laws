Nr LSF 191 Forslag til Lov om ændring af lov om voksenuddannelsesstøtte Fremsat af Jytte Andersen (S) Helle Degn (S) Pernille Forchhammer (S)  

 Anna-Marie Hansen (S) Klaus Hækkerup (S) Frank Jensen (S) Hans Strunge (S) den 21. februar 1990 § 1 I lov nr. 336 af 24. maj 1989 om voksenuddannelsesstøtte foretages  

 følgende ændringer:
 1. I § 2, stk. 1, nr. 2, udgår »på fuld tid eller dertil  

 svarende deltid«.
 2. I § 2 indsættes efter stk. 4 som nyt stykke:
» Stk. 5. Når særlige forhold taler derfor, kan  

 kulturministeren fravige bestemmelsen i stk. 1, nr. 2.« 3. I § 3, stk. 1, indsættes efter sidste punktum som nye  

 punktummer:
»Uddannelsesstøtten indgår i beregningsgrundlaget for feriepenge.
Den  

 tid uddannelsessøgende har været fraværende i henhold til denne lov,  

 medregnes ved beregning af anciennitet i arbejdsforholdet.« 4. I § 3 indsættes efter stk. 1 som nyt stykke:
» Stk. 2. Kulturministeren kan fravige bestemmelsen om, at  

 støtten for deltidsundervisning nedsættes forholdsmæssigt.« Stk. 2-3 bliver herefter stk. 3-4.
 5. I § 6, stk. 1, indsættes efter 2. pkt. som nyt punktum:
»Reglerne om ansøgning skal sikre, at arbejdstageren kan søge  

 uddannelsesstøtte uafhængigt af, om der er ansøgt om arbejdsfrihed.« § 2 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger Lov om voksenuddannelsesstøtte har til formål at skabe økonomisk grundlag  

 for, at voksne med kortvarig eller ingen uddannelse får mulighed for at  

 deltage i undervisning i arbejdstiden.
Denne målgruppe er imidlertid den gruppe på arbejdsmarkedet, der oftest  

 har en lav løn, ustabile arbejdsforhold og deltidsbeskæftigelse.
Det har  

 allerede vist sig, at loven ikke er tilstrækkelig imødekommende og fleksibel  

 over for disse forhold.
Dette betyder, at en meget stor gruppe voksne  

 udelukkes fra at kunne gøre brug af lovens muligheder.
De deltidsbeskæftigede diskrimineres i en helt urimelig grad.
For 378.000  

 kvinder og 43.000 mænd er der opstillet krav om en længere beskæftigelse hos  

 samme arbejsdgiver, end der er for fuldtidsansatte.
Specielt for mange ufaglærte kan det være ganske umuligt at optjene det  

 antal uger, der i henhold til bekendtgørelse nr. 606 af 15. september 1989 om  

 voksenuddannelsesstøtte kræves.
Dette skyldes bl.a. arbejdsgiverens  

 hjemsendelsesret eller afskedigelse i forbindelse med ferier.
 For de fleste lavtlønnede vil selv mindre indkomstgrundlag virke som en  

 økonomisk barriere, og når støttebeløbet ydermere ikke indgår ved beregningen  

 af feriepenge, kan det betyde, at loven ikke kan opfylde sit formål.
Forslagsstillerne finder det uacceptabelt, at kulturministeren har  

 opstillet et regelsæt for ansøgningsproceduren, der giver arbejdstageren en  

 svag stilling i forhold til arbejdsgiveren.
Som reglerne er i dag, er retten  

 til at søge en offentlig ydelse deponeret hos arbejdsgiveren.
Borgernes  

 retsstilling er svækket i en helt uholdbar grad.
 Forslagsstillerne håber med dette forslag at få rettet på den nuværende  

 lovs skævheder og barrierer over for målgruppen.
Bemærkninger til lovforslagets enkelte bestemmelser Til nr. 1 Forslaget indebærer, at deltidsbeskæftigede ligestilles med  

 fuldtidsbeskæftigede.
Kulturministerens oversigt over den ugentlige  

 arbejdstid fordelt på kvinder og mænd optrykkes som bilag.
Til nr. 2 Såfremt der organiseres kollektive kurser for en medarbejdergruppe, kan  

 der være behov for at fravige bestemmelsen.
Andre forhold kan ligeledes tale  

 for en fleksibel administration.
Til nr. 3 Uddannelsesstøtten træder ind som en lønkompensation og bør derfor indgå i  

 indkomstgrundlaget ved beregning af feriepenge.
Med forslaget præciseres, at  

 lønmodtageren skal betragtes som en fuldgyldig medarbejder i både ferie- og  

 uddannelsesperioder i relation til anciennitetsberegning.
Til nr. 4 Praktisk taget alle deltidsansatte ønsker fuldtidsbeskæftigelse, men kan  

 kun få deltidsarbejde.
Det betyder, at den, der f.eks. er ansat i 25 timer om  

 ugen og følger et heltidskursus, kun får dagpenge for de 25 timer og således  

 må arbejde gratis i 13 timer.
Til nr. 5 Det virker som en helt unødvendig barriere, at den ansøgningsprocedure,  

 der er fastsat i bekendtgørelse nr. 606 af 15. september 1989 om  

 voksenuddannelsesstøtte, indebærer, at den enkelte voksne ikke har mulighed  

 for at søge direkte om støtte for derefter at søge om arbejdsfrihed hos sin  

 arbejdsgiver.
Der er for forslagsstillerne ikke nogen tvivl om, at  

 arbejdsgiveren vil være mere åben over for arbejdstageren, såfremt støtten er  

 opnået forlods.
Såvel Dansk Arbejdsgiverforening som LO har kritiseret den  

 gældende ordning.
Bilag Spørgsmål 3:
»Ministeren bedes yderligere oplyse, hvordan antallet af lønmodtagere  

 med længere ansættelseskrav er fordelt på henholdsvis mænd og kvinder.« Svar:
 Nedenfor er angivet en oversigt over denugentlige arbejdstid for  

 beskæftigede i aldersgruppen 25-59 år, fordelt på kvinder og mænd, samt  

 beskæftigelseskravet i relation til voksenuddannelsesstøtten set i forhold  

 til den ugentlige arbejdstid, jf. spørgsmål 4.
 Opgørelse over normal ugentlig arbejdstid for personer i beskæftigelse i  

 aldersgruppen 25-59 år, 1987.
 (* 1) Uoverensstemmelser mellem henholdsvis tallene for kvinder & mænd  

 og sammentællingen skyldes afrunding.
 Kilde: Danmarks Statistik, Statistiske Efterretninger, Arbejdsmarkedet  

 1987: 7, tabel 5, 5A og 5B (Arbejdsstyrkeundersøgelsen 1987).
 Note: Nyere tal er tilgængelige i slutningen af 1989.
