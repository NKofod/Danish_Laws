Nr BSF 106 Forslag til folketingsbeslutning om indførelse af belastningsindeks, øget  

 og forbedret vejledning, forskning og udvikling Fremsat af Hanne Severinsen (V) Jens Vibjerg (V) Niels J.
Langkilde (KF)  

 Brian Mikkelsen (KF) den 21. april 1995 Folketinget opfordrer regeringen til at sikre gennemførelsen af  

 nedennævnte tiltag om nødvendigt ved fremsættelse af lovforslag herom:
 1) Indførelse af belastningindeks for bekæmpelsesmidler.
 2) Øget og forbedret vejledning om anvendelse og korrekt brug af  

 bekæmpelsesmidler.
 3) Iværksættelse af øget forskning i og udvikling af resistente planter og  

 alternativer til traditionelle bekæmpelsesmidler.
Bemærkninger til forslaget Beslutningsforslaget er et led i udmøntningen af Venstres og Det  

 Konservative Folkepartis plan til sikring af det danske grundvand.
Ad 1 De pesticider, der ved forskriftsmæssig brug udgør en trussel mod  

 grundvandsressourcerne m.v., bør forbydes.
KV-regeringen lovede i sin redegørelse af 14. januar 1993, at en  

 revurdering af gamle pesticider skulle være afsluttet i 1993. Det er ikke  

 sket efter regeringsomdannelsen.
Forslagsstillerne ønsker denne revurdering  

 afsluttet snarest.
Når anvendelse af plantebeskyttelsesmidler er nødvendig, er det vigtigt at  

 bruge de for miljøet mest skånsomme midler.
For at sikre brugerne mulighed  

 for at udvælge sig de mest miljøvenlige midler bør der udarbejdes et  

 belastningsindeks for pesticider.
Hvis der på etiketten og i vejledningerne er påført et belastningsindeks,  

 kan rådgivere og brugere til enhver tid se, hvilke midler der er mest  

 skånsomme over for miljøet.
Enhver bruger vil altid være interesseret i at  

 bruge det middel, der er mest skånsomt.
Den mulighed har man ikke i dag.
Systemet er netop besluttet gennemført i Holland, således at brugerne kan  

 vælge pesticider ud fra en miljømæssig vurdering af virkningerne på  

 grundvand, fisk og regnorme.
Miljømålestokken rangordner de forskellige  

 pesticider i den aktuelle behandlingssituation.
Ad 2 Jo bedre vejledning, man kan give om de enkelte produkter og deres  

 anvendelsesmuligheder, des mindre brug af midler og des bedre effekt får man.  

 Derfor skal producenter, erhvervet og den relevante forskning i samarbejde  

 udarbejde en forbedret vejledning om pesticider for brugerne, der giver bedst  

 mulig indsigt i midlernes anvendelse, teknikkens muligheder, planternes  

 udviklingstrin, vejrets indflydelse etc.
Ad 3 Det bedste ville være helt at undgå anvendelsen af  

 plantebeskyttelsesmidler.
Derfor skal der satses yderligere på forskning i og  

 udvikling af planternes resistens samt forskning i biologisk bekæmpelse af  

 sygdom og skadedyr og i konkurrence over for ukrudt.
Desuden bør udvikling af  

 mere miljøvenlig sprøjteteknologi understøttes.
