 Efter lov nr. 111 af 21. marts 1979 om lønmodtageres retstilling ved  

 virksomhedsoverdragelse, § 2, stk. 1, indtræder erhververen af en virksomhed  

 eller af en del heraf umiddelbart i de rettigheder og forpligtelser, der  

 bestod på overdragelsestidspunktet i henhold til kollektiv overenskomst og  

 aftale, bestemmelser om løn- og arbejdsforhold, der er fastsat eller godkendt  

 af offentlig myndighed, og individuel aftale om løn- og arbejdsforhold.
 For at sikre lærlinge og efg-elever ligestilling med andre lønmodtagere i  

 den udstrækning, det er muligt under hensyn til reglerne om aftale om  

 læreforhold og om uddannelsesaftaler, er disse også omfattet af loven, jfr.  

 bestemmelsen i § 2, stk. 2, men kun under forudsætning af, at virksomheden  

 efter overdragelsen godkendes som lærested eller praktiksted.
 Der vedlægges er eksemplar af loven.
 Lovens ikrafttrædelsestidspunkt blev dog udskudt for så vidt angår  

 lærlinges og efg-elevers retsstilling, idet lærlingelovens § 20 ikke var  

 foreneligt med den nye lov, og det fandtes rigtigt, at de forskellige  

 uddannelsesaftaler blev stillet ens i henseende til denne lov.
 Ved lov nr. 109 af 24. marts 1980 om ændring af lov om lærlingeforhold er  

 der som følge af vedtagelsen af den nævnte lov i lærlingeloven indsat en  

ny § 11 a samt foretaget ændringer af § 20, stk. 3 og § 30.
 Der vedlægges er eksemplar af loven, som har virkning fra 1. april 1980.
 Endelig er loven om lønmodtageres retsstilling ved virksomhedsoverdragelse  

 sat i kraft for efg-elever og lærlinge med virkning fra 1. april 1980. Et  

 eksemplar af arbejdsministeriets bekendtgørelse nr. 108 af 21. marts 1980  

 vedlægges.
 Om de enkelte bestemmelser skal man oplyse følgende:
1. Lærlinge.
Efter lærlingelovens § 11 a sammenholdt  

 med § 2, stk. 1, i loven om lønmodtageres retsstilling ved  

 virksomhedsoverdragelse indtræder erhververen umiddelbart i bestående  

 rettigheder og forpligtelser i henhold til aftaler om læreforhold under  

 forudsætning af, at virksomheden efter overdragelsen godkendes som lærested,  

 herunder at erhververen opfylder kravene efter lærlingelovens § 2 til at  

 antage lærlinge.
For at sikre at denne betingelse opfyldes, og i  

 overensstemmelse med § 2, stk. 2, i loven om lønmodtageres retsstilling ved  

 virksomhedsoverdragelse, er der fastsat pligt til at anmelde  

 virksomhedsoverdragelse til arbejdsformidlingen, der påser, at erhververen  

 efter § 2 er berettiget til at antage lærlinge, og at det faglige udvalg i  

 medfør af § 24, stk. 7, ikke har rettet henvendelse til arbejdsformidlingen  

 om at nægte at godkende aftaler om antagelse af lærlinge i virksomheden.  

 Herefter kan aftalen påtegnes af arbejdsformidlingen, og denne påtegning  

 anses som en godkendelse efter § 2, stk. 2, i loven om lønmodtageres  

 retsstilling ved virksomhedsoverdragelse.
 Lærlingelovens § 11 a gælder også for aftaler om læreforhold indgået i  

 henhold til § 30 (lærlinge over 18 år) og § 30 er derfor ændret i konsekvens  

 af indsættelsen af § 11 a.
Efter den hidtidige regel om fortsættelse af læreforholdet ved  

 virksomhedsoverdragelse i § 20 i lærlingeloven, der alene vedrører aftaler i  

 henhold til lærlingelovens § 1, havde erhververen valgfrihed med hensyn til  

 fortsættelse af lærekontrakten, ligesom lærlingen skulle give samtykke til  

 fortsættelsen.
Begge disse betingelser er uforenelige med loven om  

 lønmodtageres retsstilling ved virksomhedsoverdragelse, og § 20, stk. 2, er  

 derfor ændret på dette punkt, når der er tale om overdragelse af en  

 virksomhed.
Hovedområdet for overdragelsesbegrebet i loven er køb, hvorved  

 der sker et egentligt ejerskifte, gaveoverdragelse eller lignende  

 aftalemæssige dispositioner.
 Parterne kan fortsat ophæve læreforholdet efter reglerne i lærlingelovens  

 §§ 21-23. Endvidere vil parterne efter omstændighederne kunne anvende reglen  

 i § 3 i loven om lønmodtageres retsstilling ved virksomhedsoverdragelse  

 sammenholdt med lærlingelovens § 23.
 Endelig er læremesterens pligt efter § 20, stk. 3, til i visse tilfælde at  

 medvirke til, at lærlingens oplæring kan videreføres hos en anden læremester,  

 modificeret som en konsekvens af § 11 a.
2. Efg-elever.
For så vidt angår uddannelsesaftaler  

 efter lov nr. 289 af 8. juni 1977 om erhvervsfaglige grunduddannelser  

 (efg-loven) lægges der i forbindelse med godkendelse af de enkelte  

 praktiksteder vægt på principielt de samme hensyn som ved godkendelse af  

 aftaler om læreforhold, jfr. § 8, stk. 3. For disse aftalers vedkommende kan  

 loven om lønmodtageres retsstilling ved virksomhedsoverdragelse finde  

 anvendelse uden ændring i den gældende lovgivning vedrørende disse  

 uddannelsesaftaler.
Der skal også for disse aftalers vedkommende foretages anmeldelse af  

 virksomhedsoverdragelsen til arbejdsformidlingen for, at videreførelsen af  

 uddannelsesaftalen kan registreres.
Arbejdsformidlingen skal påse, at  

 erhververen er berettiget til at antage efg-elever, før videreførelsen kan  

 registreres.
3. Arbejdsformidlingen.
Kontorerne vil kunne vejlede  

 om anvendelsen af de nye bestemmelser.
Anmeldelse af et uddannelsesforholds  

 videreførelse kan ske ved brug af den hidtil anvendte standardformular  

 »Tillæg til uddannelsesaftaler«, som fås på arbejdsformidlingen.  

 Arbejdsformidlingen påser herefter, at betingelserne for videreførelsen er  

 opfyldt.
I bekræftende fald kan tillægget registreres.
Parterne og det  

 faglige udvalg underrettes om afgørelsens udfald.
 P.d.v.
 E.B.
Jørgen T.
Møller fuldm.
