Skrivelse om ændring af bekendtgørelse om en aktiv beskæftigelsesindsats: Visitation til nye målgrupper i efteråret 2013 som følge af kontanthjælpsreformen Til jobcentrene m.fl.
 Kontanthjælpsreformen træder i kraft den 1. januar 2014. Ifølge en overgangsbestemmelse skal jobcentrene i efteråret 2013 beslutte, hvilke visitationsgrupper kontanthjælpsmodtagere under 30 år skal tilhøre fra årsskiftet, såfremt de fortsat modtager hjælp.
 Også for kontanthjælpsmodtagere, der er fyldt 30 år, har kommunerne i efteråret 2013 mulighed for at beslutte, hvilken visitationsgruppe kontanthjælpsmodtagerne skal tilhøre fra årsskiftet, såfremt de fortsat modtager hjælp.
 Der er i den anledning udarbejdet vedlagte ændringsbekendtgørelse til ikrafttræden den 1. oktober 2013 (bek. nr. 1138 af 27. september 2013). Bekendtgørelsen indeholder følgende:
 Ad § 1 a:
 Kontanthjælpsmodtagere, der ikke er fyldt 30 år den 1. januar 2014, skal i efteråret 2013 indplaceres i de nye målgrupper, som vil være gældende fra årsskiftet, dvs. jobparate/aktivitetsparate kontanthjælpsmodtagere eller uddannelsesparate/aktivitetsparate uddannelseshjælpsmodtagere.
Vurderingen sker i forbindelse med det individuelle kontaktforløb.
Det gælder fortsat, at for personer, der er i tilbud, kan samtalen foregå på anden måde end ved personligt fremmøde, jf.
LAB § 17, stk. 2.
 De, der visiteres som uddannelsesparate hhv. aktivitetsparate uddannelseshjælpsmodtagere, og som ikke i forvejen har et uddannelsespålæg, skal samtidig have uddannelsespålæg efter de regler, der vil være gældende fra årsskiftet.
Uddannelsespålægget får virkning fra 1. januar 2014.
 Vurderingen skal også foretages for kontanthjælpsmodtagere under 30 år, der er undtaget fra det individuelle kontaktforløb på grund af graviditet, barsel og adoption.
Det skal bemærkes, at evt. uddannelsespålæg for disse efter de nye regler pr. 1. januar 2014 først får virkning, når de igen bliver omfattet af det individuelle kontaktforløb.
 Jobcentrene vil også i efteråret 2013 kunne visitere kontanthjælpsmodtagere over 30 år til de nye målgrupper.
I den udstrækning, jobcentrene vælger ikke at gøre dette, vil der ske en automatisk konvertering til de nye målgrupper lige inden årsskiftet.
Kontanthjælpsmodtagere vil efter 1. januar 2014 ikke længere skulle matchvurderes.
 Ad § 1 b:
 Der fastsættes nærmere regler for, hvad der forstås ved begreberne jobparat, uddannelsesparat og aktivitetsparat med udgangspunkt i bemærkningerne fra lovforslaget om kontanthjælpsreformen (L 223).
Kontanthjælpsmodtagere, der er fyldt 30 år, og kontanthjælpsmodtagere under 30 år med en erhvervskompetencegivende uddannelse skal visiteres som jobparate eller aktivitetsparate.
En person er jobparat, hvis personen vurderes at være i stand til at påtage sig et ordinært arbejde, som gør pågældende i stand til at forsørge sig selv inden for 3 måneder, jf. § 1 b, stk. 1. En person vurderes som aktivitetsparat, hvis personen ikke vurderes at være i stand til at påtage sig et ordinært arbejde, som gør pågældende i stand til at forsørge sig selv inden for 3 måneder, jf. § 1 b, stk. 2.
 For kontanthjælpsmodtagere under 30 år uden en erhvervskompetencegivende uddannelse henvises til Arbejdsmarkedsstyrelsens orienteringsskrivelse »Visitation - uddannelseshjælpsmodtagere«, der udsendes samtidig med denne skrivelse.
 Ad § 1 c:
 Kontanthjælpsmodtagere, som er omfattet af et integrationsprogram efter integrationsloven, vil efter årsskiftet fortsat være kontanthjælpsmodtagere uanset alder og være i visitationsgrupperne jobparate eller aktivitetsparate.
Jobcentrene vil kunne foretage visitationen til jobparat eller aktivitetsparat inden årsskiftet, og alternativt vil der ske en automatisk konvertering til de nye målgrupper lige inden årsskiftet.
Kontanthjælpsmodtagere omfattet af et integrationsprogram efter integrationsloven vil efter årsskiftet ikke længere skulle matchvurderes.
 Det bemærkes, at den visitationssamtale, der afholdes i efteråret, erstatter den første samtale i det kontaktforløb, der træder i kraft 1. januar 2014.
Arbejdsmarkedsstyrelsen kan oplyse, at der er oprettet en særlig informationsside til kommuner mv. på ams.dk/kontanthjaelpsreform.
Siden vil løbende blive opdateret med nye regler, FAQ samt anden relevant information om reformen.
 Senere i efteråret bliver der udarbejdet ny ændringsbekendtgørelse med bl.a. de regler, som vil gælde om visitationsprocessen efter årsskiftet, når kontanthjælpsreformen træder i kraft.
Eventuelle spørgsmål til bekendtgørelsen pr. 1. oktober 2013 angående  definition af målgrupperne for de under 30-årige kan rettes til AMS 3. kontor  definition af målgrupperne for de over 30-årige kan rettes til AMS´ 8. kontor  IT-forhold, herunder den automatiske konvertering til nye målgrupper lige inden årsskiftet bedes rettet til: AMS 7. kontor.
 Øvrige spørgsmål kan rettes til AMS´ 1. kontor.
 Der vedlægges:
  Orienteringsskrivelse: Visitation  uddannelseshjælpsmodtagere.
  Orientering om lukning af jobcentrenes sagsbehandlingssystemer fra 20. december 2013 til 2. januar 2014.
  Bekendtgørelse om ændring af bekendtgørelse om en aktiv beskæftigelsesindsats (bek. nr. 1138 af 27. september 2013).
Arbejdsmarkedsstyrelsen, den 30. september 2013 Tom Bjelke Iversen1. kontor Orienteringsskrivelse Visitation - uddannelseshjælpsmodtagere Denne skrivelse har til formål at give et overblik over de nye visitationsgrupper og visitationsprocessen, som skal foretages i kommunerne.
Visitation af unge uddannelseshjælpsmodtagere Uddannelseshjælpsmodtagere er unge under 30 år uden en erhvervskompetencegivende uddannelse.
Det vil sige unge, der ikke har gennemført en erhvervsuddannelse, en erhvervsgrunduddannelse (egu) eller en videregående uddannelse.
Uddannelseshjælpsmodtagere er en sammensat gruppe med forskellige behov og forudsætninger.
De har derfor behov for en målrettet og individuel indsats, der kan give hver enkelt de bedste muligheder for at påbegynde og gennemføre en uddannelse.
 Hvis der ikke fra starten sker en grundig afdækning og vurdering af de unges uddannelsespotentiale, er der risiko for, at de unge ikke får den rigtige indsats og derfor får en længere vej til at gennemføre ordinær uddannelse.
Derfor skal der efter den 1. januar 2014 foretages en tidlig og grundig visitation af uddannelseshjælpsmodtagere, som skal danne udgangspunkt for den videre indsats.
Som udgangspunkt sker den endelige visitation efter en visitationsperiode på tre måneder.
De nye visitationsgrupper Visitationen af unge under 30 år uden en uddannelse skal baseres på en samlet vurdering af den unges uddannelsesmæssige ressourcer, kompetencer og udviklingsmuligheder.
På baggrund af disse vurderes den unges konkrete uddannelsesparathed.
Kommunen skal indplacere den unge som uddannelsesparat eller aktivitetsparat.
I udgangspunktet mødes alle unge som uddannelsesparate.
Faktaboks 1: De nye visitationsgrupper for uddannelseshjælpsmodtagere I vurderingen af den unges uddannelsesparathed skal kommunen inddrage en række faktorer, der har betydning for sandsynligheden for, at den unge gennemfører en uddannelse.
Faktaboks 2: Faktorer, der kan have betydning for sandsynligheden for, at en ung gennemfører en uddannelse Visitationsprocessen efter 1. januar 2014 Visitationen af unge er en ny måde at arbejde med vurdering af de unges kompetencer og ressourcer på i kommunerne.
Den nye visitation adskiller sig fra den nuværende matchkategorisering.
Den nuværende matchkategorisering foregår ved den første samtale og er en umiddelbar vurdering af borgerens ressourcer og udfordringer i forhold til at kunne komme i job.
I den nye visitation skal vurderingen være en længere og løbende proces, hvor borgerens ressourcer og behov allerede fra uge 1 og 3 måneder frem afklares, og der samtidigt arbejdes aktivt med borgerens udvikling.
Første møde med den unge inden for 7 dage Indenfor de første 7 dage efter henvendelsen til kommunen skal alle unge under 30 år uden en erhvervskompetencegivende uddannelse have en samtale.
Her skal kommunen påbegynde visitationen og med udgangspunkt i den unges ressourcer og udfordringer drøfte vejen til uddannelse med den unge, og arbejdet med uddannelsespålægget igangsættes.
Forud for samtalen skal den unge have forberedt sig ved at overveje uddannelsesønsker, -mål og -muligheder.
Dette skal den unge oplyses om i forbindelse med tilmelding på Jobnet eller ved henvendelsen til kommunen.
Ved denne første samtale kan personer, der vurderes ikke at have barrierer i forhold til uddannelse, og derfor ikke har behov for særlig støtte og indsats for at påbegynde en uddannelse, som de kan gennemføre, visiteres åbenlyst uddannelsesparate.
Disse personer skal med det samme have et uddannelsespålæg og det skal gøres klart for de unge, at de i videst muligt omfang skal forsørge sig selv frem til uddannelsesstart.
Dette indebærer:
1) De skal tilmeldes som jobsøgende og skal have et CV 2) De kan få hjælp til jobsøgning, hvis der er behov herfor 3) Hvis de ikke kan forsørge sig selv, skal de arbejde for deres ydelse frem til uddannelsesstart.
 Ligeledes kan kommunen - i helt særlige tilfælde - ved den første samtale vurdere, at den unge har så svære sociale og/eller helbredsmæssige udfordringer, at personen uden tvivl er aktivitetsparat.
Alle personer, der ved den første samtale ikke vurderes åbenlyst uddannelsesparat eller aktivitetsparat, skal mødes som uddannelsesparate og gennemgå en grundigere visitation.
For disse unge skal den første samtale dermed resultere i at:
 Uddannelsespålæggets trin 1 igangsættes, dvs. at den unge pålægges at overveje relevante uddannelsesmuligheder  Der iværksættes konkrete aktiviteter for den unge, der understøtter den unges arbejde med uddannelsespålægget og som ligeledes kan bidrage til at afdække den unges ressourcer og behov, fx:
 Brobygningsforløb  Vejledning og opkvalificering af faglig eller social art  Snusepraktik på uddannelser  Virksomhedspraktik  Der planlægges en læse-, skrive- og regnetest, hvis den unge ikke har gennemført uddannelse ud over grundskolen Grundig afdækning af den unges ressourcer og udfordringer inden for tre måneder Den grundigere visitation indebærer, at de unge skal have to yderligere samtaler indenfor tre kalendermåneder fra første henvendelse til kommunen om hjælp.
Samtalerne suppleres med en aktiv indsats samt læse-, skrive- og regnetest og -undervisning, hvis testen viser et behov herfor.
Formålet er grundigt at afdække ressourcer og udfordringer i forhold til uddannelse for at kunne planlægge den rette indsats, således at den unge støttes og hjælpes til at overkomme barrierer på vejen hen imod uddannelse.
 Samtalerne tilrettelægges, så de bedst muligt følger op på og understøtter den igangsatte indsats og progressionen i uddannelsespålægget.
 Efter tre kalendermåneder fra den første henvendelse om hjælp til kommunen skal den unge visiteres endeligt som uddannelses- eller aktivitetsparat.
 Hvis den unge på baggrund af den igangsatte indsats (herunder læse-, skrive- og regnetest og evt. undervisning samt de gennemførte samtaler) vurderes med den rette indsats at kunne påbegynde en uddannelse inden for ca. 1 år og gennemføre denne på ordinære vilkår, er vedkommende uddannelsesparat.
 Hvis den unge på baggrund af den igangsatte indsats og samtaler vurderes at have problemer af faglig, social og/eller helbredsmæssig karakter, der betyder, at vedkommende har behov for støtte og hjælp i længere tid end ca. 1 år, inden de kan påbegynde en uddannelse, er den unge aktivitetsparat.
Oversigt over visitationsprocessen Fornyet visitation Der skal ske fornyet visitation, hvis der sker væsentlige ændringer i den unges forhold, eller hvis der fremkommer nye oplysninger, der kan have betydning for vurderingen.
Det er dermed ikke et krav, at der skal ske en fornyet vurdering ved hver samtale.
Faktaboks 3: Screeningsværktøj til understøttelse af kommunernes visitation Overgangsperiode frem til den 1. januar 2014 I perioden fra den 1. oktober 2013 til den 31. december 2013 skal kommunerne, som led i det individuelle kontaktforløb, foretage en vurdering af, hvilken visitationsgruppe de unge skal placeres i med virkning fra den 1. januar 2014.
Dette betyder, at kommunen skal foretage en registrering af, om den unge pr. 1. januar 2014 vurderes at være uddannelses- eller aktivitetsparat.
Herefter fortsætter den unge i det hidtidige forløb og modtager den hidtidige ydelse til og med den 31. december 2013.
 De personer, som vurderes at blive uddannelseshjælpsmodtagere, og som ikke allerede har et uddannelsespålæg, skal kommunen give et uddannelsespålæg, der får virkning fra 1. januar 2014.
Den 1. januar 2014 træder de nye visitationsgrupper i kraft.
Unge, der er vurderet uddannelsesparate, vil herefter modtage uddannelseshjælp på SU-niveau og uddannelsesrettet indsats på baggrund af deres konkrete forudsætninger, ressourcer og behov.
Unge, der er vurderet aktivitetsparate, vil modtage uddannelseshjælp samt aktivitetstillæg i aktive perioder, således, at de i aktive perioder vil modtage en ydelse svarende til deres hidtidige kontanthjælpsydelse.
De modtager en uddannelsesrettet indsats, svarende til deres forudsætninger, behov og ressourcer.
Hvis den aktivitetsparate uddannelseshjælpsmodtager har anmodet om en aktiv indsats, har den aktivitetsparate ret til aktivitetstillæg fra 1. januar 2014, også selvom den unge ikke er aktiv, fordi kommunen ikke har iværksat en aktiv indsats.
 Visitationsperioden på 3 måneder træder ligeledes i kraft pr. 1. januar 2014. Herefter skal kommunen dermed følge ovenstående proces.
 De samtaler, der har været afholdt i efteråret 2013, erstatter den første samtale, som uddannelseshjælpsmodtagere skal have senest 1 uge fra første henvendelse om hjælp.
 Spørgsmål vedrørende denne skrivelse kan rettes til Arbejdsmarkedsstyrelsens 3. kontor.
Med venlig hilsen Jens Erik Zebis Kontorchef 3. kontor Lukning af jobcentrenes sagsbehandlingssystemer fra 20. december 2013 til 2. januar 2014.
Til samtlige jobcentre I forbindelse med kontanthjælpsreformen gennemføres en større release, bl.a. skal der gennemføres en meget omfattende konvertering af borgere, der er forhåndsvisiteret til de nye visitationsgrupper fra 1. oktober.
Det er ikke muligt at nå konverteringen på en weekend, og konverteringen forudsætter at jobcentrenes sagsbehandlings systemer er lukket imens.
Konverteringen gennemføres mellem jul og nytår, hvor jobcentrenes sagsbehandlingssystemer derfor er lukket.
Hvad angår konsekvenserne i forhold til systemer i ydelsescenteret henvises til information fra KMD-Aktiv.
 Derfor er vi nødt til at meddele, at jobcentrene ikke har adgang til sagsbehandlingssystemerne i perioden fra:
 fredag den 20. december 2013 klokken 16.00 til torsdag den 2. januar 2014 klokken 06.00.
 Jobnet og det fælles datagrundlag vil blive lukket den 20. december kl. 16.00 og åbnes igen lørdag den 21. december kl. 12.00.
 Arbejdsmarkedsstyrelsen skal beklage de gener, det må medføre, men anser det for den bedste løsning, at det kun berører to arbejdsdage mellem jul og nytår.
 Henvendelser vedrørende konverteringen i jobcentrenes sagsbehandlings systemer bedes rettet til kommunens it-leverandør.
