Subjektiv skattepligt - Subjektiv skattepligt, forening Ligningsrådet blev spurgt om følgende:
 Spørgsmål:
1. Er kontingent til Foreningen F fradragsberettiget for  

 medlemmerne, såfremt den i sagsfremstillingen beskrevne  

 beregningsmåde anvendes? 2. Vil foreningen F have fradragsret for tilskud til  

 foreningens medlemmer? 3. Har det betydning for besvarelsen af  

 spørgsmål 2, såfremt tilskuddet ydes som et  

 engangsbeløb til dækning af flere års underskud? Det er oplyst, at foreningen har til formål 'at  

 samle distributionscentraler med den hensigt at skabe et landsdækkende  

 distributionsnet'. Foreningens medlemmer består af en række  

 lokale distributionsvirksomheder, der via egne bude husstandsomdeler aviser,  

 reklametryksager m.v.
De enkelte medlemmer kan indgå aftaler om  

 eksempelvis landsomfattende omdeling af reklametryksager.
Den del af  

 omdelingen, som falder uden for medlemmets eget område, foretages som  

 "underleverandørarbejde" af de øvrige medlemmer af  

 foreningen.
Distributionsaftalerne indgås direkte mellem  

 kunderne og et af foreningens medlemmer.
Falder dele af distributionen uden  

 for medlemmets område, indgår medlemmet direkte med de  

 øvrige medlem mer aftale om restdistribution.
Aftale indgås  

 således ikke med eller via foreningen.
 Det er vigtigt for distributionsvirksomhederne, at  

 foreningens medlemsskare dækker hele landet, idet man kun herved har  

 mulighed for at modtage ordrer på landsomfattende  

 distributionsopgaver.
Foreningen foretager gennem annoncering og  

 brochuretrykning en samlet markedsføring for medlemmerne.
Foreningen  

 forestår gennemførelsen af ensartede leveringsbetingelser og  

 sørger for trykning af distributionshåndbog.
 Foreningen ønsker at omlægge grundlaget for  

 beregningen af kontingentindtægten således, at medlemmerne  

 løbende betaler kontingent til foreningen i forhold til den  

 distributionsmængde, som medlemmet distribuerer for de øvrige  

 medlemmer, samt den mængde, som medlemmet får distribueret af de  

 øvrige medlemmer.
En del af denne kontingentindtægt ønsker  

 foreningen herefter at yde som løbende driftstilskud til de medlemmer,  

 der ikke har positive driftsresultater.
Dette driftstilskud ydes ud fra  

 vigtigheden af, at foreningens medlemsskare skal være  

 landsdækkende.
Udgiften afholdes således alene for at bringe  

 foreningen i stand til at varetage sit formål i henhold til  

 vedtægterne.
I forbindelse med indmeldelse i foreningen indgås en  

 samarbejdsaftale mellem foreningen og medlemmet (distributøren), hvori  

 medlemmets distributionsområde fastlægges.
Der kan kun optages et  

 medlem pr. distributionsområde, og medlemmet forpligter sig til at  

 foretage distribution i hele området i henhold til  

 samarbejdsaftalen.
 Ligningsrådet udtaler:
 Ligningsrådet finder, at medlemmerne har fradragsret  

 for kontingent til foreningen som en driftsomkostning efter statsskattelovens  

 § 6 a.
Ligningsrådet anser foreningen for omfattet af  

 selskabsskattelovens § 1, stk. 1, nr. 6, idet foreningen efter Rådets  

 opfattelse ikke er en forening omfattet af lov om fonde og visse foreninger,  

 § 2, stk. 1. Der er herved henset til, at foreningen ikke er en faglig  

 sammenslutning, der har til hovedformål at varetage de  

 økonomiske interesser for den erhvervsgruppe, som medlemmerne  

 hører til.
Foreningens arbejde retter sig således, som det  

 ligger oplyst for Ligningsrådet, i overvejende grad mod  

 markedsføring og lignende serviceprægede ydelser til medlemmerne  

 og dermed ikke mod egentligt fagligt arbejde for en erhvervsgruppe.
Dette  

 understreges tillige af, at foreningen ikke er åben for alle medlemmer  

 af den pågældende erhvervsgruppe, men kun for et medlem pr.  

 distributionsområde.
Foreningen er herefter ikke omfattet af  

 fondsbeskatningsloven, hvorfor tilskud til medlemmerne ikke kan  

 fratrækkes som uddelinger efter lovens regler herom.
Tilskuddene kan ej  

 heller anses som driftsomkostninger for foreningen, idet tilskuddene ikke er  

 så nært knyttede til foreningens egentlige virksomhed, at de er  

 omfattede af statsskattelovens § 6 a.
Tilskuddene ydes alene i medlemmernes  

 interesse og har derfor ikke den fornødne tilknytning til foreningens  

 virksomhed.
Det er i denne forbindelse uden betydning, om tilskuddene ydes  

 pr. år eller som et engangsbeløb til dækning af flere  

 års underskud.
