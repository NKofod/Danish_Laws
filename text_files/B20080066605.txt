Bekendtgørelse om register over godkendte revisionsvirksomheder (Revireg) I medfør af § 2, stk. 2, og § 54, stk. 2, i lov nr. 468 af 17. juni 2008 om godkendte revisorer og revisionsvirksomheder (revisorloven), fastsættes:
Anvendelsesområde § 1. Erhvervs- og Selskabsstyrelsen fører et offentligt register over revisionsvirksomheder (Revireg), der er godkendt efter lovens §§ 13 og 17.
 Stk. 2. Kun en revisor, der er registreret i en revisionsvirksomhed, som er optaget i Revireg, kan udføre opgaver efter revisorlovens § 1, stk. 2.
 Stk. 3. Kun en revisionsvirksomhed eller et kontorsted, der er registreret i Revireg, kan vælges som revisor af en virksomhed, der er omfattet af kravet om revision efter årsregnskabsloven § 135. Tilsvarende gælder for en virksomhed, der er fritaget for krav om revision efter årsregnskabslovens § 135, men som vælger at lade årsregnskabet og et eventuelt kon­cern­regn­skab revidere.
Registrets indhold § 2. Revireg indeholder følgende oplysninger om virksomheder, der er godkendt efter lovens § 2, stk. 1, nr. 5 og 7:
 1) Revisionsvirksomhedens navn, adresse og CVR-nr.
 2) Virksomhedsform.
 3) Virksomhedstype, jf. stk. 2.
 4) Navn, adresse og P-nummer for hvert af virksomhedens kontorsteder.
 5) Navn, faglig titel og kontorsted på enhver godkendt revisor, der er beskæftiget eller på anden måde tilknyttet revisionsvirksomheden, og oplysninger om dato for beskæftigelsens eller tilknytningens påbegyndelse.
 Stk. 2. Ved virksomhedstype skal angives:
1) Statsautoriseret revisionsvirksomhed, hvis majoriteten af stemmerne i revisionsvirksomheden ejes af statsautoriserede revisorer, 2) Registreret revisionsvirksomhed, hvis majoriteten af stemmerne i revisionsvirksomheden ejes af registrerede revisorer, 3) Landøkonomisk forenings rådgivningskontor, hvis virksomheden er omfattet af reglerne i lovens § 17, eller 4) Blandet, hvis virksomhedstypen ikke er omfattet af nr. 1-3.
 Registrering og anmeldelse m.m.
 § 3. Det påhviler en revisionsvirksomheds øverste ledelse at registrere oplysningerne efter § 2. Revisionsvirksomhedens øverste ledelse har ansvaret for rigtigheden af oplysningerne i registeret, jf. §§ 4-7.
Stk. 2. Registreringer skal ske elektronisk med digital signatur.
Registrering af virksomheder med et CVR-nr. skal ske med et medarbejdercertifikat via www.virk.dk/revireg.
Registrering af virksomheder uden et CVR-nummer kan ske med et personligt certifikat via www.virk.dk/revireg.
 Stk. 3. Virksomheder, som ikke har et CVR-nr., kan udover registrering efter stk. 2, 3. pkt., foretage skriftligt anmeldelse til Erhvervs- og Selskabsstyrelsen, Kampmannsgade 1, 1780 København V.
§ 4. I forbindelse med registreringen af en virksomhed med et CVR-nr. overføres oplysninger efter § 2, stk. 1, nr. 1 og 2, fra CVR-registeret.
For virksomheden skal derudover registreres de oplysninger, der er nævnt i § 2, stk. 1, nr. 3-5.
Stk. 2. Ved registrering med digital signatur af en virksomhed uden et CVR-nr. skal registreres de oplysninger, der er nævnt i § 2, stk. 1, nr. 1-5 Stk. 3. En skriftlig anmeldelse efter § 3, stk. 3, skal indeholde de oplysninger, der er nævnt i § 2, stk. 1, nr. 1-5 Stk. 4. En virksomhed anses først som en godkendt revisionsvirksomhed, når den er blevet registreret i Revireg i overensstemmelse med stk. 1-3.
 § 5. Ændringer i de registrerede oplysninger efter § 2, stk. 1, nr. 1 og 2, i en virksomhed med CVR-nr., skal registreres eller anmeldes efter § 6. Sker der ændringer i de registrerede oplysninger efter § 2, stk. 1, nr. 3-5, skal ændringerne registreres i Revireg i overensstemmelse med § 3, stk. 2, 1. pkt.
 Stk. 2. Ændringer i de registrerede oplysninger efter § 2, stk. 1, nr. 1-5, i en virksomhed uden CVR-nr., skal registreres i Revireg i overensstemmelse med § 3, stk. 2, 3. pkt., eller anmeldes i overensstemmelse med § 3, stk. 3.
 § 6. Revisionsvirksomheder, der er omfattet af lov om aktieselskaber, lov om anpartsselskaber eller lov om visse erhvervsdrivende virksomheder, skal registrere ændringer i navn, adresse og virksomhedsform for virksomheden via www.virk.dk/webreg eller via styrelsens anmeldelsesblanket på www.eogs.dk.
 Stk. 2. Enkeltmandsvirksomheder samt interessentskaber og kommanditselskaber, hvori ikke alle interessenterne henholdsvis komplementarerne er kapitalselskaber, skal anmelde navne- og adresseændring via www.virk.dk/webreg.
§ 7. Opfylder en revisionsvirksomhed ikke længere betingelserne i revisorlovens § 13, jf. dog regler fastsat i medfør af revisorlovens § 13, stk. 6, eller ophører revisionsvirksomheden på anden måde, skal virksomheden slettes i Revireg.
Registrering heraf eller anmeldelse herom skal ske i overensstemmelse med § 3, stk. 2 og 3.
§ 8. Erhvervs- og Selskabsstyrelsen kan slette en virksomhed i Revireg, hvis 1) virksomheden ikke opfylder betingelserne for at kunne blive godkendt som en revisionsvirksomhed efter lovens § 13, eller 2) de registrerede oplysninger ikke opfylder kravene i § 2, stk. 1.
Stk. 2. Finder styrelsen, at en fejl eller mangel efter stk. 1, nr. 2, kan afhjælpes, fastsættes en frist til forholdets berigtigelse.
Sker berigtigelse ikke senest ved udløbet af den fastsatte frist, slettes virksomheden i Revireg.
Frister § 9. Ændring af oplysninger i Revireg skal registreres eller anmeldes senest 2 uger efter ændringens lovlige beslutning eller datoen for beskæftigelsens eller tilknytningens påbegyndelse eller ophør.
Registrering eller anmeldelse efter § 7 skal ske senest 2 uger efter, at betingelserne i revisorlovens § 13 ikke længere er opfyldt, eller efter virksomhedens ophør.
Straffe- og ikrafttrædelsesbestemmelser § 10. Overtrædelse af § 9 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft d. 1. juli 2008.
