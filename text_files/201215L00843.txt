Tillægsbetænkning afgivet af Udvalget for Forskning, Innovation og Videregående Uddannelser den 30. april 2013 Tillægsbetænkning over Forslag til lov om akkreditering af videregående uddannelsesinstitutioner [af ministeren for forskning, innovation og videregående uddannelser (Morten Østergaard)]:
1. Udvalgsarbejdet Lovforslaget blev fremsat den 6. februar 2013 og var til 1. behandling den 22. februar 2013. Lovforslaget blev efter 1. behandling henvist til behandling i Udvalget for Forskning, Innovation og Videregående Uddannelser.
Udvalget afgav betænkning den 16. april 2013. Lovforslaget var til 2. behandling den 25. april 2013, hvorefter det blev henvist til fornyet behandling i Udvalget for Forskning, Innovation og Videregående Uddannelser.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 1 spørgsmål til ministeren for forskning, innovation og videregående uddannelser til skriftlig besvarelse, som denne har besvaret.
Udvalgets spørgsmål til ministeren for forskning, innovation og videregående uddannelser og dennes svar herpå er optrykt som bilag 2 til tillægsbetænkningen.
 I svaret giver ministeren et tilsagn om akkrediteringsevaluering primo 2016.
2. Indstillinger og politiske bemærkninger Udvalget indstiller lovforslaget til vedtagelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Daniel Toft Jakobsen (S) Jesper Petersen (S) Mette Reissmann (S) Rasmus Prehn (S) fmd.
Simon Kollerup (S) Sophie Hæstorp Andersen (S) Trine Bramsen (S) Uffe Elbæk (RV) Marlene Borst Hansen (RV) Andreas Steenberg (RV) Jonas Dahl (SF) Lisbeth Bech Poulsen (SF) Pernille Vigsø Bagge (SF) Pernille Skipper (EL) Rosa Lund (EL) Bertel Haarder (V) Kristian Jensen (V) Karen Ellemann (V) nfmd.
Esben Lunde Larsen (V) Tina Nedergaard (V) Mads Rørvig (V) Anne-Mette Winther Christiansen (V) Jens Henrik Thulesen Dahl (DF) Marie Krarup (DF) Alex Ahrendtsen (DF) Hans Kristian Skibby (DF) Merete Riisager (LA) Villum Christensen (LA) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 137 Bilagsnr.
Titel Oversigt over spørgsmål og svar vedrørende L 137 Bilag 2 Udvalgets spørgsmål til ministeren for forskning, innovation og videregående uddannelser og dennes svar herpå Spørgsmålet og ministeren for forskning, innovation og videregående uddannelsers svar er optrykt efter ønske fra udvalget.
 Spørgsmål 1:
Vil ministeren sikre, at der foretages en evaluering af hovedtræk af virkningerne af akkrediteringen efter 2 år, også med henblik på at sikre de væsentlige perspektiver, som ministeren nævner i bemærkningerne til lovforslaget, bl.a. under pkt. 4 om »Økonomiske og administrative konsekvenser for stat, regioner og kommuner«, idet der ønskes en evaluering, der fokuserer på, om det samlede bureaukrati i sektoren reduceres, idet en sådan evaluering må være mulig at foretage efter 2 år, da der da forventes at være institutioner, der har gennemgået institutionsakkrediteringen og således kan bruges som cases, hvorimod det vil blive svært at gribe ind over for uheldige tendenser og foretage sammenligninger med situationen før indførelsen af institutionsakkreditering, hvis man udskyder en evaluering yderligere, og vil ministeren endelig umiddelbart efter evalueringen oversende en rapport herom til udvalget? Svar:
Det er en klar intention i lovforslaget, at den eksterne kvalitetssikring af de videregående uddannelser skal være effektiv og ubureaukratisk.
Det nye system skal føre til afbureaukratisering både på sektorniveau og på den enkelte uddannelsesinstitution.
 Med den foreslåede ændring fra uddannelsesakkreditering til institutionsakkreditering kan antallet af akkrediteringsforløb for den enkelte uddannelsesinstitution nedbringes fra op til 40 akkrediteringer årligt til én akkreditering hvert sjette år.
Det endelige afbureaukratiseringspotentiale kan først realiseres, når alle institutioner er blevet institutionsakkrediteret.
Med henblik på en så hurtig overgang som muligt reduceres omfanget af turnusakkrediteringen af eksisterende uddannelser med lovens ikrafttræden, således at antallet af årlige uddannelsesakkrediteringer nedsættes markant.
De første uddannelsesinstitutioner forventes at blive akkrediteret ultimo 2014 og ca. halvdelen af institutionerne forventes at have opnået institutionsakkreditering ved udgangen af 2015. For at kunne gennemføre en fyldestgørende evaluering af de afbureaukratiseringsmæssige effekter af lovforslaget vil det være hensigtsmæssigt, hvis en repræsentativ andel af institutionerne og alle institutionstyper (erhvervsakademier, professionshøjskoler, universiteter samt maritime og kunstneriske uddannelsesinstitutioner) er blevet institutionsakkrediteret.
På den baggrund vil jeg iværksætte en evaluering primo 2016 af omfanget af afbureaukratisering på de videregående uddannelsesinstitutioner som følge af overgangen til institutionsakkreditering.
 Udvalget vil naturligvis blive orienteret om evalueringens konklusioner.
