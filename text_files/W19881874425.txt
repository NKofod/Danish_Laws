 Fortjenesten ved salg af en ejendom på 286 m2 beboelsesareal med  

 status som enfamilieshus, som ejeren havde ejet i mere end 2 år, og selv  

 havde beboet en lille del heraf, medens resten var udlejet, blev anset for  

 fritaget for særlig indkomstbeskatning efter ejendomsavancebeskatningslovens  

 § 8.
 A klagede over, at de stedlige skattemyndigheder for indkomståret 1983  

 havde anset ham for særlig indkomstskattepligtig af avance ved salg af en  

 ejendom.
 Det var oplyst, at klageren den 1. juni 1981 havde overtaget en ejendom  

 med status som enfamilieshus og atter havde afhændet ejendommen den 1.  

 oktober 1983. Ejendommens samlede boligareal var 286 m2, og klageren havde i  

 hele ejertiden beboet en del af ejendommen, i en periode omkring 70 m2 og i  

 en kortere periode kun 8 m2. Resten af ejendommen havde i besiddelsestiden  

 været udlejet, dels til venner for beskedne huslejer og dels til  

 udenforstående lejere, som havde betalt markedslejen.
De stedlige skattemyndigheder har med henvisning til den stedfundne  

 udlejning og ejerens eget beskedne boligareal fundet, at ejendommen måtte  

 betragtes som en udlejningsejendom.
Reglen i ejendomsavancebeskatningslovens  

 § 8 om fritagelse for beskatning ved afståelse af enfamilieshuse, hvor  

 besiddelsestiden har været mere end to år, kunne derfor ikke finde  

 anvendelse.
På denne baggrund var avancen ved afhændelse af ejendommen,  

 opgjort til 123.012 kr., henført til beskatning som særlig indkomst for  

 klageren.
 Klageren nedlagde påstand om, at ejendommen måtte være omfattet af  

 ejendomsavancebeskatningslovens § 8, idet han henviste til, at ejendommen  

 havde status som enfamilieshus, at han selv havde beboet ejendommen i hele  

 ejertiden, som havde været mere end to år, og at de fleste lejere havde været  

 venner og bekendte, hvorfor han kun havde haft beskedne lejeindtægter fra  

 disse, medens alene en mindre del af ejendommen havde været udlejet til  

 fremmede til markedslejen.
 Efter de for Landsskatteretten foreliggende oplysninger om ejendommens  

 status, klagerens beboelse og besiddelsestidens længde, fandt retten efter  

 ordlyden af bestemmelsen i ejendomsavancebeskatningslovens § 8 og baggrunden  

 for denne formulering ikke grundlag for beskatning af klageren som særlig  

 indkomst af den ved afhændelsen af den pågældende ejendom indvundne avance.  

 Den påklagede ansættelse blev derfor nedsat i overensstemmelse med den af  

 klageren nedlagte påstand.
 LV 1987, H 2.1.
