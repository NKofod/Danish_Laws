 Med § 7, stk. 2, om fremgangsmåden ved inddrivelse af betaling for  

 modtaget hjælp har bistandsloven gjort op med sanktionsmulighederne i  

 anledning af manglende betaling, således at der ikke er hjemmel for at  

 afskære folk, der i øvrigt opfylder lovens betingelser, fra at modtage  

 bistand, herunder udelukke et barn fra en daginstitution på grund af  

 manglende betaling.
 MEDDELELSE OM AFGØRELSEN:
 Foranlediget af en brevveksling mellem Kommunernes Landsforening og  

 Københavns kommunes social- og sundhedsforvaltning om lovligheden af, at en  

 kommune opsiger børn fra en daginstitutionsplads som følge af, at forældrene  

 ikke betaler den fastsatte takst i medfør af bistandslovens § 73, har  

 socialministeriet udtalt følgende:
»Et ophold i en daginstitution er - ligesom rådgivning, kontanthjælp,  

 hjemmehjælp, hjælpemidler og ophold i plejehjem og andre institutioner - en  

 ydelse efter bistandsloven.
Tildeling af sådanne ydelser beror ikke på en  

 aftale i privatretlig forstand, men på en ansøgning fra en person og en  

 afgørelse fra det sociale udvalg efter en vurdering af ansøgerens behov for  

 den eller de ydelser, der kan komme på tale.
Da bistandsloven omfatter et bredt spektrum af ydelser, der ikke blot står  

 til rådighed for økonomisk svagtstillede, er der i lovens § 7, stk. 1, givet  

 en almindelig hjemmel til at kræve betaling for bistand, bortset fra  

 kontanthjælp og anden hjælp, der ydes under hensyn til økonomisk trang.
I  

 lovens specielle afsnit er der givet nærmere retningslinier for, hvordan  

 betalingen for de enkelte ydelser skal fastsættes.
 Endvidere er der i § 7, stk. 2, givet en regel om den fremgangsmåde, som  

 skal følges, hvis betaling ikke indgår, nemlig at beløbet kan inddrives efter  

 reglerne for inddrivelse af personlige skatter.
 Hermed er der gjort op med dette spørgsmål, og bistandsloven indeholder  

 ikke hjemmel for, at det sociale udvalg på grund af manglende betaling kan  

 nægte en plejepatient fortsat ophold i et plejehjem, inddrage hjemmehjælpen  

 til en person, der ikke kan klare sig i eget hjem uden praktisk bistand eller  

 udelukke et barn, hvis pasningsbehov udvalget selv har accepteret, fra en  

 daginstitution«.
