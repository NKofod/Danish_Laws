 Det sociale udvalg var ikke afskåret fra at foretage efterregulering  

 af daginstitutionsbetaling, selv om den skattepligtige indkomst ved  

 slutopgørelsen var mindre end den forskudsregistrerede indkomst når nedgangen  

 skyldtes specielle skattetekniske fradrag.
 REDEGØRELSE FOR SAGEN:
Et forældrepar F, der drev selvstændig virksomhed, havde to børn i  

 daginstitution.
Der var hidtil ydet delvis friplads.
 F var tidligere gjort bekendt med betalingsbekendtgørelsens § 4, stk. 2 og  

 § 5.
 I december 1986 foretog socialforvaltningen en fornyet fripladsberegning  

 uden at der forelå ny ansøgning herom.
 Fripladsberegningen skete på grundlag af den forskudsregistrerede indtægt  

 for 1987 på 87.119 kr.
 Der blev ydet 55 % friplads.
 Ved socialforvaltningens efterkontrol af fripladsbevillingen på grundlag  

 af selvangivelse og foreliggende regnskab for 1987 fremgik det, at der var  

 foretaget skattetekniske fradrag (nedskrivning af inventar udover 10 %) med  

 126.531 kr.
 Den skattepligtige indtægt var opgjort til 48.116 kr.
 Socialforvaltningen krævede tilbagebetaling af for meget ydet friplads med  

 2.463 kr.
 AFGØRELSEN, DER KLAGES OVER:
 Amtsankenævnet ophævede socialforvaltningens krav om tilbagebetaling af  

 for meget ydet friplads for 1987.
 Nævnet anførte i sin afgørelse, at nævnet var enig med socialforvaltningen  

 i, at inventarafskrivninger på over 10 % - uanset at de anerkendes ved  

 fastsættelsen af den skattepligtige indtægt - måtte betragtes som specielle  

 skattetekniske fradrag, som ikke kunne medtages ved beregning af  

 daginstitutionsbetaling, jf. betalingsbekendtgørelsens § 4, stk. 2.
 F havde derfor ikke været berettiget til friplads for deres børn i 1987.
 Det forhold, at bevillingen efterfølgende viste sig at have været forkert,  

 var ikke i sig selv tilstrækkeligt til at begrunde et krav om efterbetaling.
 Betingelsen herfor var, at ansøgeren havde givet urigtige oplysninger,  

 eller at der efterfølgende var sket ændringer i indtægten eller andre  

 forhold, der havde betydning for retten til bortfald eller nedsættelse af  

 betalingen jf. betalingsbekendtgørelsens § 5, stk. 2 og stk. 3.
 I F's tilfælde havde socialforvaltningen bevilget 55 % friplads for 1987  

 på grundlag af en forskudsregistreret indtægt på 87.119 kr.
Den endelige skattepligtige indtægt udgjorde 48.116 kr.
Der var således  

 ikke sket nogen stigning i indtægten, hvorfor der ikke på dette grundlag  

 kunne stilles krav om efterbetaling.
 Den fejlagtigt beregnede friplads skyldtes således ikke urigtige  

 oplysninger fra F's side eller ændringer i forholdene, men beroede alene på  

 en forvaltningsfejl, idet socialforvaltningen ved bevillingen ikke havde  

 taget højde for de skattetekniske fradrag.
 Nævnet fandt, at ansvaret for denne fejl ikke kunne pålægges F og ophævede  

 derfor kommunens krav om efterbetaling.
 KLAGEN TIL ANKESTYRELSEN:
 Det sociale udvalg anførte, at de skattetekniske fradrag normalt først  

 aftales mellem skatteyder og revisor, når en virksomheds bruttoresultat var  

 kendt.
 Udvalget fandt derfor, at det fortsat var forskudsregistreringens  

 oplysninger, der som hovedregel måtte lægges til grund for årsomregninger af  

 fripladsbevillinger - naturligvis reguleret med de skattetekniske fradrag,  

 der kunne udledes af forskudsregistreringen.
 Efter udvalgets opfattelse omfattede oplysningspligten i  

 betalingsbekendtgørelsens § 5, stk. 2, også skattetekniske fradrag, således  

 at det var fripladsmodtagerens forpligtigelse at give meddelelse om  

 skattetekniske fradrag af en art, der betingede ændringer i  

 fripladsbevillingen.
 Antaget til principiel behandling:
 Sagen blev antaget til principiel behandling til afklaring af, om der er  

 adgang til at foretage regulering med tilbagevirkende kraft, selvom kommunen  

 ikke ved bevillingen af friplads forespurgte, om der forventedes foretaget  

 specielle skattetekniske fradrag.
 LOVGRUNDLAG:
 Bistandslovens § 73.
 Socialministeriets bekendtgørelse nr. 848 af 11. december 1986 om betaling  

 for ophold i daginstitutioner m.v. for børn, § 4, stk. 2 og § 5, stk. 2 og 3.
 ANKESTYRELSENS AFGØRELSE:
 Det sociale udvalg kunne foretage regulering af betalingen for børnenes  

 ophold i daginstitution for året 1987.
Ankestyrelsen lagde vægt på, at der var tale om specielle skattetekniske  

 fradrag, jf.
SM 0-45-86.
 Det forhold, at den skattepligtige indkomst ved slutopgørelsen var mindre  

 end den forskudsregistrerede kunne ikke afskære det sociale udvalg fra at  

 regulere betalingen for børnenes ophold i daginstitution, når nedgangen  

 skyldtes specielle skattetekniske fradrag.
 Ankestyrelsen fandt i øvrigt ikke, at der forelå en forvaltningsfejl, som  

 med rimelighed kunne tillægges kommunen.
 Ankestyrelsen ændrede således amtsankenævnets afgørelse.
