Der skal vises hensynsfuldhed i forbindelse med artikler om alvorlig  

 sygdom.
Pressenævnet lagde til grund, at bladet ønskede at  

 skrive om klagerens alvorlige sygdom, og at bladet var klar over, at klageren  

 havde fået en del medicin.
Bladet havde derfor en særlig  

 forpligtelse til at sikre sig, at klageren var klar over formålet med  

 besøget.
 Da det ikke var klart, hvorvidt klageren havde givet sit samtykke til  

 interviewet og de optagne billeder eller ej, fandt Pressenævnet ikke  

 tilstrækkeligt grundlag for at fastslå, at god presseskik var  

 overtrådt.
Kendelse fra Pressenævnet i sag nr.  

 20/1997 En kendt journalist og tv-mand har ved advokat Peter  

 Koefoed klaget til Pressenævnet over en artikel bragt i Ude og Hjemme  

 den 12. februar 1997, idet han finder, at god presseskik er  

 overtrådt.
 Under sagen er klageren afgået ved døden, og  

 sagen er fortsat af hans pårørende.
 Artiklen, der blev bragt på hele side 21, havde  

 overskriften "[navn] ramt af alvorlig sygdom: JEG VIL IKKE DØ ENDNU"  

 og følgende indhold:
 "I 26 år var han en af de mest populære  

 skærmtrolde på TV.
 I dag kæmper han for sit liv på Amtssygehuset  

 i Herlev.
 [Navn], 57 år, har fået kræft i leveren,  

 men lægerne kæmper for at redde så meget af det livsvigtige  

 organ, at han en dag skal udskrives.
- Jeg er ikke parat til at dø, siger en meget  

 afkræftet [navn] fra sygesengen i Herlev. - Der er så mange ting,  

 jeg stadig mangler at opleve.
Der er endnu nogle have, jeg ikke har udforsket  

 som sportsdykker, og jeg vil da også fortsat være sammen med alle  

 vennerne.
I øjeblikket er der ikke mange kræfter  

 tilbage hos den kendte TV-speaker.
Men han har ikke mistet viljen til at  

 overleve.
Og det er vigtigt, når man bliver fyldt med smertestillende  

 medicin, som virker meget sløvende.
 - Jeg er da oppe at gå hver dag, siger han med et  

 stille smil, mens han retter på dynen, så fotografen kan få  

 et nogenlunde godt billede.
 - Med det kan gøre så forbasket ondt, hvis  

 ikke jeg får lidt at dulme smerterne på.
[Navn] har ikke altid været god ved sig selv.
Han  

 har taget for sig af livets goder, og han fik en pæn fyreseddel fra  

 Danmarks Radio i 1989, da man mente, at han ikke gjorde nok ud af sit  

 arbejde.
 Efter en afvænningskur har han ikke rørt en  

 dråbe spiritus i de sidste 7 år.
 Men regningen skal betales, og den er kommet nu.
Han er faktisk en gammel Amager-dreng, født i  

 Kastrup, men han slog sine første folder på Vestkysten i  

 Esbjerg.
Ret hurtigt blev den vakse unge journalist opdaget af TV.
Hans  

 behagelige stemme og glade ansigt var lige noget, der egnede sig for  

 TV-skærmen, og i mange år var han en af de mest populære  

 oplæsere.
 Senest gjorde han udsendelsen "Næste uges TV" til et  

 særdeles skattet program, før han efter sin sygdomsperiode  

 arbejdede uden for TV-Byen med forskellige pr-opgaver.
 Nu håber han bare på, at heldet igen kan smile  

 til ham.
Det har han hårdt brug for." Til artiklen var knyttet følgende  

 brødtekst:
 "Den tidligere skærmtrold er indlagt med  

 leverkræft, men han klynger sig til håbet om, at lægerne  

 kan redde ham.
- Der er så meget jeg vil opleve endnu, siger  

 han." Artiklen var illustreret med et billede, der fyldte  

 halvdelen af siden, hvor klageren sad i pyjamas i en hositalsseng.
Dette  

 billede havde følgende billedtekst:
"[Navn] i hospitalssengen på Herlev Sygehus.
Han  

 håber, lægerne kan gøre lidt af et mirakel for at redde  

 hans kræftramte lever." Endvidere vistes et billede af klageren i samme seng i  

 samtale med bladets medarbejder.
Dette billede var ledsaget af  

 følgende tekst:
"Jeg har ikke mistet modet, men det kan være  

 svært at komme igennem smerterne, siger en afkræftet [navn] til  

 Ude og Hjemmes medarbejder,  Erik  Alexander." Endelig var indsat et billede af klageren fra før  

 han blev syg.
 Klageren har bl.a. fremlagt en personlig  

 redegørelse af 10. februar 1997.
Klageren har anført, at bladets medarbejdere  

 indfandt sig på hospitalet, hvor klageren var indlagt med en  

 kræftlidelse.
Den pågældende dag var klageren så  

 stærkt medicineret, at han kun glimtvis har erindring om  

 besøget, hvad der passerede og hvad han udtalte sig om.
Bladets  

 medarbejdere fik efter flere forsøg adgang til klagerens stue under  

 foregivende af at være gamle venner til klageren.
 Klageren har videre anført, at klagerens datter  

 samme dag afsendte et brev til bladet, hvori hun på familiens vegne  

 forbød enhver omtale af klageren.
 Klageren har anført, at klagerens advokat den 7.  

 februar 1997 meddelte bladet, at der ville blive taget skridt til  

 nedlæggelse af fogedforbud mod den planlagte udgivelse den 12. februar  

 1997. Klagerens advokat drøftede dette med fogedrettens personale den  

 7. februar 1997 og blev i den forbindelse orienteret om, at sagen tidligst  

 ville kunne blive behandlet tirsdag den 11. februar 1997. Bladet var -  

 på trods af det normale udgivelsestidspunkt - imidlertid til salg i  

 kiosken på Gentofte station allerede mandag aften den 10. februar  

 1997.
 Klageren har gjort gældende, at såvel  

 måden, på hvilken artiklen blev til, som indholdet heraf  

 indebærer en grov krænkelse af privatlivets fred.
 Klageren har endelig anført, at mange  

 familiemedlemmer og venner ikke var informeret om hans sygdom, og at de  

 på grund af bladets tidlige udgivelse blev orienteret via bladet.
Bladet har henvist til en udtalelse fra bladets journalist  

 og fotograf.
Det fremgår heraf, at bladet af en nær ven til  

 klageren havde fået bekræftet, at klageren var indlagt med en  

 alvorlig sygdom, men var så klar, at han var parat til at tale om sin  

 sygdom.
Af udtalelsen fremgår videre, at de, - da de kom til  

 klagerens stue på hospitalet, - ventede et par minutter, mens en  

 læge var på stuegang hos klageren.
Lægen fortalte dem  

 efterfølgende, at de sagtens kunne gå ind til klageren, som var  

 helt vågen.
Lægen sagde videre, at klageren havde fået en  

 del medicin, så de skulle nok ikke blive hos ham for længe.  

 Besøget varede 10 minutter.
Baggrunden for besøget hos klageren  

 var, at journalisten skulle skrive en artikel om klagerens nuværende  

 beskæftigelse.
 Bladet har videre anført, at såvel  

 journalisten som fotografen har optrådt fuldt forsvarligt ved  

 gennemførelsen af interviewet, at klageren var indforstået med  

 interviewet til bladet, og at billederne først blev optaget efter at  

 klageren udtrykkelig var forespurgt, om han var indforstået hermed.
Bladet har endelig anført, at det efter familiens  

 henvendelse den 7. februar 1997 fremstod klart, at i hvert fald familien - og  

 formodentlig også klageren selv - efterfølgende ønskede,  

 at den omtalte artikel ikke skulle bringes.
Imidlertid var det ikke på  

 daværende tidspunkt muligt at standse mangfoldiggørelsen af  

 bladet.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Kate Bluhme og Leif Max  

 Hansen.
 Pressenævnet udtaler:
Der skal vises takt i forbindelse med alvorlig sygdom, af  

 hensyn til både den syge og de pårørende til den syge.
Ved  

 indsamling og gengivelse af billedmateriale skal der vises hensynsfuldhed og  

 takt.
 Pressenævnet lægger til grund, at den  

 aktuelle anledning til besøget hos klageren og artiklen om ham var  

 oplysningen om hans alvorlige sygdom, og at journalisten og fotografen  

 af en læge var orienteret om, at klageren havde fået en del  

 medicin.
 Under disse omstændigheder har bladet haft en  

 forpligtelse til i højere grad end sædvanligt ved interviews at  

 sikre sig, at den interviewede var klar over, at der var tale om et interview  

 og optagelse af billeder, der skulle bringes i et ugeblad.
Pressenævnet har ikke mulighed for at foretage en  

 egentlig bevisførelse om, hvad der foregik i forbindelse med  

 interviewet med klageren og optagelsen af billederne af denne.
På  

 baggrund af de modstridende oplysninger om, hvorvidt klageren gav sit  

 samtykke til optagelsen af billederne og frivilligt medvirkede til  

 interviewet, finder nævnet det betænkeligt at tilsidesætte  

 journalistens og fotografens oplysning om, at klageren var indforstået  

 med interviewet og offentliggørelsen.
 Pressenævnet finder herefter ikke fuldt  

 tilstrækkeligt grundlag for at fastslå, at der er sket en  

 overtrædelse af god presseskik.
