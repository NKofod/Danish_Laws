 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Københavns lufthavnsvæsen har til formål at  

 drive og udbygge de offentlige lufthavne Københavns lufthavn, Kastrup, og  

 Københavns lufthavn, Roskilde.
 § 2.  Driften skal ske efter forretningsmæssige  

 principper, og afgifter m.v. skal fastsættes således, at der for  

 lufthavnsvæsenet som helhed opnås dækning af såvel drifts- som  

 kapitalomkostninger, og således, at der derudover tilvejebringes et rimeligt  

 bidrag til finansiering af investeringer i lufthavnene.
 § 3.  Den daglige ledelse af Københavns lufthavnsvæsen  

 forestås af en direktør.
 Stk. 2.  Som bistand for direktøren fungerer et  

 lufthavnsrepræsentantskab på 9 medlemmer, der er rådgivende i spørgsmål  

 vedrørende Københavns lufthavnsvæsen af indgribende betydning eller stor  

 økonomisk rækkevidde.
Stk. 3.  Lufthavnsrepræsentantskabets medlemmer  

 beskikkes af ministeren for offentlige arbejder for en periode på 5 år ad  

 gangen.
Et af medlemmerne beskikkes af ministeren som formand for  

 repræsentantskabet.
Af repræsentantskabets medlemmer beskikkes tre efter  

 indstilling fra tjenestemands-, funktionær- og arbejderorganisationerne under  

 Københavns lufthavnsvæsen, to efter indstilling henholdsvis fra SAS og fra de  

 danske charterluftfartsselskaber og en efter indstilling fra Erhvervenes  

 Trafikudvalg.
 Stk. 4.  De nærmere regler for  

 lufthavnsrepræsentantskabets virksomhed, for direktørens kompetence og for  

 Københavns lufthavnsvæsens organisation fastsættes af ministeren for  

 offentlige arbejder i en styrelsesvedtægt.
 § 4.  Ministeren for offentlige arbejder kan give  

 almindelige eller konkrete instrukser og direktiver for virksomheden og kan  

 kræve bestemte grupper af eller enkelte bestemte sager forelagt til  

 afgørelse.
 § 5.  Årsregnskab for Københavns lufthavnsvæsen  

 opstilles efter nærmere af ministeren for offentlige arbejder fastsatte  

 regler og på grundlag af et af ministeren godkendt regnskabsreglement.
 Stk. 2.  Ved udgangen af hvert finansår afgives en  

 beretning for virksomheden.
 § 6.  Københavns lufthavnsvæsen er ikke omfattet af  

 loven om statens byggevirksomhed.
 § 7.  Lov nr. 517 af 23. december 1970 med senere  

 ændringer ophæves.
Givet på Christiansborg slot, den 11.  

 marts 1981 Under Vor Kongelige Hånd og Segl I Dronningens navn:
