I medfør af § 24 i lov nr. 431 af 30. juni 1993 om arbejdsmarkedsuddannelsescentre fastsættes:
 § 1.  Revisionen udføres af en statsautoriseret eller  

 registreret revisor, Kommunernes revisionsafdeling, af Direktoratet for  

 Stadens Revision eller af andre kommunale revisionsorganer.
 § 2.  Revisionen omfatter regnskabet for den  

 selvejende institutions samlede virksomhed, herunder kontrol af  

 institutionens tilskudsgrundlag samt sådanne øvrige opgørelser, hvor  

 afgivelse af særskilt revisorerklæring er foreskrevet.
 § 3.  Revisionen foretages i overensstemmelse med god  

 offentlig revisionsskik, således som dette begreb er fastlagt i § 3 i lov om  

 revisionen af statens regnskaber m.m. (lovbekendtgørelse nr. 489 af 24. juni  

 1991).
Stk. 2.  Ved revisionen skal efterprøves, om  

 regnskaberne er rigtige og om de dispositioner, der er omfattet af  

 regnskabsaflæggelsen, er i overensstemmelse med meddelte bevillinger, love,  

 vedtægter og andre forskrifter samt med indgåede aftaler og sædvanlig  

 praksis.
Endvidere foretages der vurdering af, hvorvidt der er taget skyldige  

 økonomiske hensyn ved forvaltningen af de midler og ved driften af det  

 center, der er omfattet af regnskabet.
 § 4.  Revisionen, der kan udføres ved stikprøvevise  

 undersøgelser, tilrettelægges bl.a. efter de retningslinjer, der er angivet i  

 vejledning for revisorer ved de selvejende AMU-centre.
 Stk. 2.  Som grundlag for revisionens gennemførelse  

 udarbejder revisor en revisionsplan, hvori der skal redegøres for revisionens  

 indhold og omfang såvel i årets løb som i forbindelse med årsregnskabet.
 Stk. 3.  Revisionens omfang afhænger af centrets  

 størrelse, administrative struktur og forretningsgange, herunder den interne  

 kontrol og andre forhold af betydning for regnskabsaflæggelsen.
 Stk. 4.  Som led i revisionen undersøger revisor de  

 eksisterende forretningsgange, herunder forretningsgangene vedrørende  

 registrering af tilskudsudløsende faktorer, med henblik på at påse, om den  

 interne kontrol er betryggende.
§ 5.  Revisionen foretages dels i årets løb, dels  

 efter regnskabsårets udløb.
Revisor foretager mindst en gang årligt et  

 uanmeldt kasse- og beholdningseftersyn.
 § 6.  Centrets ledelse skal give revisor de  

 oplysninger, som må anses af betydning for bedømmelse af centrets regnskaber.  

 Revisor skal have adgang til alle oplysninger og alt materiale, som revisor  

 finder af betydning for udførelse af sit hverv, herunder centrets  

 regnskabsmateriale og bestyrelsens forhandlingsprotokol.
§ 7.  Bliver revisor opmærksom på lovovertrædelser  

 eller tilsidesættelser af forskrifter af væsentlig betydning i forbindelse  

 med forvaltningen af centrets midler, påhviler det revisor straks at give  

 centrets bestyrelse meddelelse herom og påse, at bestyrelsen inden 3 uger  

 sender indberetning til Arbejdsmarkedsstyrelsen.
I modsat fald er det  

 revisors pligt at orientere Arbejdsmarkedsstyrelsen.
Revisors bemærkninger  

 indsendes sammen med indberetningen.
 Stk. 2.  Bliver revisor under sin revision eller på  

 anden måde opmærksom på, at fortsættelse af centrets drift hviler på et  

 usikkert økonomisk grundlag, underretter revisor straks centrets bestyrelse  

 og påser, at bestyrelsen inden 3 uger indsender en redegørelse bilagt  

 revisors bemærkninger til Arbejdsmarkedsstyrelsen.
§ 8.  Revisor fører en revisionsprotokol.
I  

 revisionsprotokollen indføres beretning om, hvilket revisionsarbejde, der er  

 udført, samt om alle væsentlige forhold, der har givet anledning til  

 bemærkninger.
Specielt oplyses om revisors undersøgelse af samt vurdering og  

 konklusioner vedrørende centrets interne kontrol og registreringssystemer,  

 institutionens formål (navnlig om dispositioner udenfor formålet),  

 sparsommelighed, produktivitet og effektivitet.
Endvidere foretages notering  

 om foretagne uanmeldte kasse- og beholdningseftersyn.
Stk. 2.  Ved revisonen af årsregnskabet indføres  

 beretning om den udførte revision, herunder erklæring om - hvorvidt revisor opfylder de i lovgivningen indeholdte  

 habilitetsbetingelser, - hvorvidt revisor under sin revision har modtaget alle de oplysninger,  

 der er anmodet om, - hvorvidt revisor anser regnskabet for aflagt efter lovgivningens og  

 vedtægternes krav til regnskabsaflæggelsen, - hvorvidt statstilskud samt øvrige tilskud er anvendt i overensstemmelse  

 med givne vilkår, og om refusioner samt tilskudsgrundlaget er opgjort i  

 overensstemmelse med gældende regler.
 I revisionsprotokollen indføres endvidere oplysninger om særlige  

 kontrolarbejder, afgivelse af særlige beretninger, rådgivning eller  

 assistance.
Stk. 3.  Det reviderede årsregnskab forsynes med  

 påtegning, hvoraf det skal fremgå, at regnskabet er revideret i  

 overensstemmelse med reglerne i denne bekendtgørelse.
Forbehold skal fremgå  

 af påtegningen.
 Stk. 4.  Genpart af revisionsprotokollaterne for det  

 pågældende regnskabsår indsendes af centret til Arbejdsmarkedsstyrelsen  

 sammen med det af bestyrelsen godkendte og af revisor reviderede årsregnskab,  

 bilagt bestyrelsens bemærkninger til årsregnskab og revisionsprotokollat.
 § 9.  Bekendtgørelsen træder i kraft den 1. januar  

 1995 og har virkning for revision af årsregnskaber og tilskudsgrundlaget for  

 1995 og følgende år.
 Stk. 2.  Revisionsinstruks for revisorer ved de  

 selvejende specialarbejderskoler af 1. januar 1988 ophæves.
