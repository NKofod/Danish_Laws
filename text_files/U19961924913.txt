 Resume (udarbejdet af Socialministeriet) Da godtgørelse for varigt men  

 eller erstatning for tab af erhvervsevne efter arbejdsskadeforsikringsloven  

 oversteg beløbene herfor i medfør af erstatningsansvarsloven, var der ikke  

 noget krav efter erstatningsansvarsloven og derfor heller ikke et  

 forrentningskrav efter denne lov.
Østre Landsrets dom 18. november 1994 (8.afd.) (Ulsig, A.F.
Wehner, Nils Erik Jensen (kst.)).
 Den 8. februar 1990 kom sagsøgeren, A, til skade ved en arbejdsulykke, for  

 hvilken sagsøgte, Tryg Forsikring som ansvarsforsikrer for arbejdsgiveren,  

 efter domsforhandling ved Retten i Vordingborg den 27. april 1992 erkendte at  

 være erstatningspligtig.
 Ved afgørelse truffet af Arbejdsskadestyrelsen den 20. maj 1992 fastsattes  

 sagsøgtes tab af erhvervsevne til 65%.
 Ved afgørelse truffet af Den Sociale Ankestyrelse den 29. maj 1992  

 fastsattes sagsøgerens mengrad til 35%.
 Der fandt herefter udbetaling sted til sagsøgeren i overensstemmelse med  

 de førnævnte afgørelser.
 Under denne den 27. oktober 1992 ved retten i Lyngby anlagte sag, der i  

 medfør af retsplejelovens § 226, stk. 1, nr. 1-3 er henvist til landsretten,  

 har sagsøgeren påstået sagsøgte dømt til at betale 132.878,56 kr. med tillæg  

 af procesrente fra sagens anlæg til betaling sker.
 Det påståede beløb fremkommer således:
 Sagsøgte har påstået frifindelse.
Der er mellem parterne enighed om beløbenes størrelse.
Tvisten for  

 landsretten vedrører alene spørgsmålet om, hvorvidt rentebeløb efter  

 erstatningsansavarslovens § 16 kan medregnes i en eventuel resterstatning.
Sagsøgeren har til støtte for påstanden om, at rentebeløbet skal  

 medregnes, blandt andet gjort gældende, at arbejdsskadeforsikringslovens § 59  

 (tidligere § 55) hjemler modregning i alle krav, der måtte tilkomme en  

 skadelidt.
Der må endvidere tages hensyn til, at ydelserne i henhold til  

 erstatningsansvarsloven og arbejdsskadeforsikringsloven reguleres på  

 forskelligt grundlag.
Rentekravet efter erstatningsansvarsloven kompenserer i  

 et vist omfang den pengeforringelse, der måtte ske, inden erstatningssagen  

 bliver afgjort.
Ydelserne efter arbejdsskadeforsikringsloven fastsættes til  

 »taksten« på tidspunktet for sagens afgørelse og giver derfor  

 kompensation for pengeforringelsen.
Ved gennemførelsen af  

 arbejdsskadeforsikringslovens var det meningen, at en skadelidt, der er  

 omfattet af denne lov, skulle stilles bedre end en skadelidt, der skulle have  

 erstatning på andet grundlag.
Nægtes sagsøgeren i denne sag renter, vil han  

 blive stillet ringere, end hvis han alene kunne støtte sit erstatningskrav på  

 erstatningsansvarsloven.
Således som arbejdsskadeforsikringslovens § 59  

 (tidligere § 55) er formuleret, er der ikke hjemmel til at foretage fradrag  

 for renter, der kan kræves på andet grundlag, hvis det samlede  

 erstatningsbeløb inklusive renter er større end de ydelser, der kommer til  

 udbetaling i medfør af arbejdsskadeforsikringsloven.
Sagsøgte har til støtte for frifindelsespåstanden blandt andet anført, at  

 rentekravet efter erstatningsansvarslovens § 16 er et sekundært krav, der  

 ikke særskilt kan gøres gældende over for en skadelidt.
Hovedkravet skal  

 først fastslås og manglende opfyldelse af hovedkravet konstateres, før der  

 kan blive tale om forrentning af kravet.
Formålet med  

 arbejdsskadeforsikringslovens § 59 (tidligere § 55) er, ar der skal ske  

 modregning post for post.
Foretages denne modregning, vil der i denne sag  

 ikke være nogen resterstatning.
Sagsøgte har ingen indflydelse på forløbet af  

 sagsbehandlingen efter arbejdsskadeforsikringsloven og har således ingen  

 mulighed for at undgå, at et meget betydeligt rentekrav opgjort efter  

 erstatningsansvarslovens § 16 opstår.
Også af denne grund vil en  

 imødekommelse af sagsøgerens påstand føre til et tilfældigt og urimeligt  

 resultat.
 Retten skal udtale:
Efter erstatningsansvarslovens § 16 tilkommer der en skadelidt renter fra  

 skadestidspunktet af blandt andet krav på godtgørelse for varigt men og  

 erstatning for erhvervsevnetab.
De sagsøgeren efter denne lov tilkommende  

 beløb for varigt men efter lovens § 4 og for erhvervsevnetab efter § 5 er  

 herefter rentebærende fra skadestidspunktet den 8. februar 1990.
 Arbejdsskadeforsikringslovens § 59 (tidligere § 55) foreskriver, at der  

 skal ske nedsættelse af skadelidtes krav mod den erstatningsansvarlige i det  

 omfang, forsikringsselskabet har betalt eller er pligtig at betale erstatning  

 til de pågældende efter denne lov.
 Da skadelidtes rentekrav er lovhjemlet, findes skadelidtes erstatningskrav  

 at burde opgøres i overensstemmelse med erstatningsansvarslovens regler  

 inklusive renter, hvorefter nedsættelse i det således opgjorte samlede  

 erstatningskrav skal ske efter arbejdsskadeforsikringslovens § 59 (tidligere  

 § 55) med de efter arbejdsskadeforsikringslovens tillagte ydelser.
 Som følge af det anførte vil sagsøgerens påstand være at tage til følge.
--- Sagsøgte, Tryg Forsikring, betaler til sagsøger 19.000 kr. i  

 sagsomkostninger.
 Højesterets dom.
 Den indankede dom er afsagt af Østre Landsret.
 I pådømmelsen har deltaget fem dommere: Kiil, Riis Hermann, Per Sørensen  

 og Jørgen Nørgaard.
 Appellanten, Tryg/Baltica Forsikring, har påstået frifindelse.
 Indstævnte, A, har påstået stadfæstelse.
 Højesterets bemærkninger.
 Som lagt til grund ved Højesterets dom af 16. august 1995, gengivet i  

 Ugeskrift for Retsvæsen 1995 side 843, må reglen i § 59 i lov om forsikring  

 mod følger af arbejdsskader forstås således, at en pligt efter denne lov til  

 at betale godtgørelse for varigt men eller erstatning for tab af erhvervsevne  

 med beløb, der overstiger beløbene herfor i medfør af  

 erstatinigsansvarslovens bestemmelser, indebærer, at den skadelidte ikke har  

 noget krav efter erstatningsansvarsloven, der kan kræves forrentet i medfør  

 af denne lovs § 16. Efter de talmæssige oplysninger, som fremgår af  

 opgørelsen af påstandsbeløbet, er der derfor ikke noget krav, som kan  

 forlanges forrentet i medfør af erstatningsansvarslovens § 16. Højesteret  

 tager herefter Tryg/Baltica Forsikrings påstand om frifindelse til følge.
 Thi kendes for ret:
 Appellanten, Tryg/Baltica Forsikring, frifindes.
 I sagsomkostninger for landsret og Højesteret skal indstævnte, A, inden 14  

 dage efter denne højesteretsdoms afsigelse betale 20.000 kr. til appellanten.
