Ankestyrelsens principafgørelse D-38-91 om selvstændig erhvervsdrivende - anmeldelse til kommunen Resume:
Ret til dagpenge fra kommunen til selvstændig erhvervsdrivende fra dato for modtagelse af anmodningsskema.
Anmodning om dagpenge anses først for indgivet den dag, hvor anmodningsskemaet var modtaget i kommunen.
Pågældende var gjort bekendt med anmeldelsesreglerne i forbindelse med tidligere sygemelding, jf.
Socialministeriets bekendtgørelse nr. 688 af 11. oktober 1991, § 22 .
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 10, stk. 4 Sagsfremstilling:
 Kommunen traf afgørelse om, at den selvstændige erhvervsdrivende, der er frivilligt sikret i henhold til dagpengelovens § 20, i forbindelse med en sygeperiode fra 2. november 1990 ikke havde ret til dagpenge for perioden 2. november til 11. november 1990, idet der ikke er sket anmeldelse til kommunen før den 12. november 1990.
Kommunen har oplyst, at der i forbindelse med en sygeperiode fra 15. oktober 1990, der først er anmeldt den 23. oktober 1990, er givet dispensation fra anmeldelsesfristen.
Det er samtidig meddelt pågældende, at anmodning om dagpenge skal indgives til kommunen senest 1 uge efter 1. fraværsdag.
 Pågældende mener, han har anmeldt sygdom rettidigt, idet han telefonisk har rettet henvendelse til kommunen den 5. november 1990.
 Afgørelse:
 Dagpengeudvalget har på sit møde den 15. februar 1991 truffet den afgørelse, at der ikke er ret til dagpenge fra kommunen før den 12. november 1990, hvor anmodningsskemaet er modtaget i kommunen, idet anmodning om dagpenge først anses for indgivet den dag, hvor skriftlig anmeldelse er modtaget i kommunen, jf. dagpengelovens § 10, stk. 4 og § 21 og 22 i Socialministeriets bekendtgørelse nr. 153 af 5. marts 1990.
 Efter dagpengelovens § 10, stk. 4 skal sygdomstilfælde anmeldes til kommunen senest 1 uge efter 1. fraværsdag, dvs. den 9. november 1990.
 Indgives anmodning senere end ovennævnte anmodningsdato, indtræder retten til dagpenge først fra anmodningens modtagelse, jf. § 22 i Socialministeriets bekendtgørelse nr. 153 af 5. marts 1990.
 Dagpengeudvalget tiltræder således kommunens afgørelse.
