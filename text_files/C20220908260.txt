Vejledning om ansøgnign om støtte fra ansøgningspuljens til sommerferiehjælp Ansøgningsfrist den 31. marts 2022 kl. 12:00 INDHOLDSFORTEGNELSE 1	Indledning 2	Ansøgningspuljens formål 3	Ansøgerkreds 4	Målgruppe 5	Forventede resultater 6	Projektperiode 7	Tildelingskriterier og vurdering 8	Tilskudsberettigede udgifter 9	Ikke tilskudsberettigede udgifter 10	Udarbejdelse af budget 11	Ansøgningsfrist og -procedure 12	Statsstøtte 1 Indledning Som led i aftale om udmøntning af reserven til foranstaltninger på social-, sundheds- og arbejdsmarkedsområdet for 2020-2023 blev der afsat 4,85 mio. kr. årligt fra 2020 og frem til en ansøgningspulje til sommerferiehjælp og opfølgende sociale aktiviteter forudsatte familier med hjemmeboende børn Midlerne er afsat i finansloven på § 15.26.09.22.
Ansøgningspuljen udmøntes én gang hvert andet år med to års bevillinger og med en toårig projektperiode.
Det betyder, at der i 2022 udmeldes i alt 9,8 mio. kr. til fordeling i ansøgningspuljen, der fordeles ligeligt mellem de to projektår.
Ansøgere skal afholde sommerferieophold og opfølgende aktiviteter i begge projektår.
Sommerferieophold og opfølgende aktiviteter, der gennemføres i det første projektår, skal som udgangspunkt gentages i det andet projektår.
Det vil være muligt at anmode om at foretage ændringer i projektet løbende i projektperioden, eksempelvis hvis erfaringerne fra afholdelse af aktiviteterne i det første projektår viser et behov for ændringer af aktiviteterne i det andet projektår.
Anmodninger om projektændringer skal godkendes af Socialstyrelsen.
2 Ansøgningspuljens formål Ansøgningspuljens formål er at yde støtte til afvikling af sommerferieophold for socialt udsatte familier med hjemmeboende børn samt opfølgende sociale aktiviteter, så familierne kan få hjælp til at få hverdagen til at hænge bedre sammen samt få udvidet deres sociale netværk.
 Ved sommerferieophold forstås ferieophold med minimum én overnatning.
Tilbuddet om et sommerferieophold er indgangsvinklen til at rekruttere familierne til de opfølgende sociale aktiviteter.
Ved opfølgende sociale aktiviteter forstås aktiviteter, der afvikles efter sommerferieopholdets afslutning med henblik på at fastholde og udvikle kontakter og netværk samt bidrage til at hjælpe familierne med at løse nogle af de sociale problemer, der præger deres hverdag.
Det kan f.eks. være lektiecaféer, kulturudflugter, fællesspisning, temaarrangementer og rådgivning om forældreskab, børneopdragelse, husholdningsøkonomi, gæld, motion, sund mad mv.
Eftersom disse familier ofte har forskellige og sammensatte problemer, kan der være tale om indsatser af meget forskellig karakter.
3 Ansøgerkreds Ansøgningspuljens ansøgerkreds er frivillige sociale foreninger og organisationer samt almennyttige boligforeninger, der arrangerer og gennemfører ferieophold og opfølgende sociale aktiviteter for socialt udsatte familier.
Mange frivillige sociale foreninger og organisationer og almennyttige boligforeninger arrangerer sommerferieophold for socialt udsatte familier med børn, og foreningerne og organisationerne kommer dermed i kontakt med en lang række socialt udsatte familier.
Det giver foreningerne og organisationerne en god mulighed for på længere sigt at bistå familierne med at få familielivet og hverdagen til at fungere bedre.
Familierne søger selv foreningerne om deltagelse i sommerferieopholdet, og det er et positivt udgangspunkt for samværet, at familierne ofte har stor tillid til de foreninger og organisationer, der arrangerer sommerferieopholdet.
4 Målgruppe Målgruppen er socialt udsatte familier med hjemmeboende børn, som ikke selv har mulighed for eller overskud til at arrangere sommerferieophold.
Familierne kan fx være præget af misbrugsproblemer, psykisk sårbarhed, mistrivsel, social isolation, økonomiske problemer mv.
 Det kan således være familier, hvor forældrene er økonomiske trængte, psykisk sårbare, mangler overskud eller personlige ressourcer til at varetage forældrerollen, har et spinkelt eller manglende netværk, forældre med alkohol- eller stofmisbrugsproblemer, børn, der er socialt isolerede mv.
 Familierne skal have lovligt ophold i Danmark.
5 Forventede resultater Det forventes, at de støttede projekter opnår nedenstående resultater.
 Forventede resultater:
 At der rekrutteres socialt udsatte mødre/fædre og deres børn til sommerferieophold  At familierne motiveres til at deltage i opfølgende sociale aktiviteter.
  At familierne indgår i sociale netværk, hvor de kan hjælpe og støtte hinanden.
  At familierne oplever at få hjælp til at få hverdagen til at hænge bedre sammen og til at løse nogle ad de sociale problemer, der præger deres hverdag.
6 Projektperiode Midlerne anvendes i perioden 1. juni 2022 til 31. maj 2024.
6.1. Tidsplan Projektperioden er toårig.
Der søges midler til sommerferieophold og opfølgende aktiviteter, som skal afholdes i første projektår og gentages i det væsentligste i andet projektår.
 Sommerferieopholdene skal afholdes i perioden mellem den 1. juni og den 31. august 2022 og gentages i perioden mellem den 1. juni og den 31. august 2023. De opfølgende aktiviteter skal i begge projektår afholdes i perioden mellem sommerferieopholdet og indtil den 31. maj året efter sommerferieopholdet.
7 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier  Projektets ansøger, formål og målgruppe ligger inden for ansøgningspuljens ansøgerkreds, formål og målgruppe.
  Ansøger opstiller relevante og konkrete målsætninger på borgerniveau for projektet.
  Projektet skal i begge projektår afvikle sommerferieophold samt opfølgende sociale aktiviteter for målgruppen.
  Sommerferieopholdene skal i begge projektår afholdes i perioden mellem den 1. juni og den 31. august.
  Ansøger skal i begge projektår tilbyde minimum to opfølgende sociale aktiviteter for familierne efter sommerferieopholdet, som kan afholdes indtil d. 31. maj i det efterfølgende år.
  Sommerferieophold og opfølgende aktiviteter fra 1. projektår gentages i det væsentligste i 2. projektår.
  Både forældre og børn skal deltage i sommerferieopholdene.
  Aktiviteterne  både sommerferieopholdet og de opfølgende sociale aktiviteter  skal kunne bidrage til, at familierne kan få hjælp til at løse nogle af de sociale problemer, som præger deres hverdag, samt få udvidet deres sociale netværk.
  De opfølgende sociale aktiviteter skal bidrage til at fastholde og udvikle familiernes kontakter og netværk og til at forbedre de udsatte familiers trivsel.
  Projektets organisering skal beskrives, herunder hvor mange ansatte og frivillige der er i projektet og ansvars- og opgavefordeling.
  Der er overensstemmelse mellem budgettet og aktiviteter og lign.
  Der er sammenhæng mellem projektets formål, målgruppe, forventede resultater, målsætninger på borgerniveau, aktiviteter, tidsplan, budget mm.
 Når ansøgningsskemaet udfyldes, skal ansøger beskrive nedenstående:
 Ad 1) Formål, målgruppe og målsætninger:
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
Til brug for vurderingen skal det beskrives, hvordan projektet har til formål, at yde støtte til afvikling af sommerferieophold for socialt udsatte familier med hjemmeboende børn samt opfølgende sociale aktiviteter, så familierne kan få hjælp til at få hverdagen til at hænge bedre sammen samt få udvidet deres sociale netværk.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen? Det skal beskrives, hvilke udfordringer og/eller sociale problemer der kendetegner de borgere, som indgår i målgruppen.
  Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
  Hvordan vil antal deltagere fra målgruppen i projektet blive opgjort? Det skal beskrives, hvordan antallet deltagere optælles.
 Hvordan sikres det, at nok familier rekrutteres til sommerferieophold og de opfølgende sociale aktiviteter?  Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Det vil endvidere blive vurderet, om ansøger har opstillet konkrete målsætninger på borgerniveau, og om målsætningerne har sammenhæng med de forventede resultater for ansøgningspuljen, som er opstillet i vejledningens afsnit 5.
Til brug for vurderingen skal der opstilles klare og præcise målsætninger på borgerniveau.
Målsætninger på borgerniveau skal afspejle de konkrete resultater eller forandringer, som projektet forventes at opnå i relation til, hos og for borgerne.
Målsætninger på borgerniveau tager udgangspunkt i borgernes udfordringer.
Det er således ikke tilstrækkeligt kun at opstille mål med fokus på gennemførelse af aktiviteter.
Der kan opstilles målsætninger for de deltagende forældre og børn og for familierne som helhed.
Målene skal være realistiske set i forhold til bl.a. projektets målgruppe, bemanding og aktiviteter.
 Et eksempel på en målsætning på borgerniveau, er at:
 Styrke målgruppens sociale netværk og viden om sund kost via madlavningsaktiviteter, hvor de udsatte familier sammen laver mad med støtte fra frivillige.
 Ad 2) aktiviteter:
 Det vil blive vurderet, om projektets aktiviteter bidrager til opfyldelse af projektets formål, forventede resultater og målsætninger på brugerniveau.
Til brug for vurderingen skal både sommerferieophold og de planlagte opfølgende sociale aktiviteter være klart beskrevet, og det skal beskrives, hvordan aktiviteterne hænger sammen med projektets formål og målsætninger/målene på borgerniveau.
Det vil indgå i vurderingen, om det er sandsynliggjort, at de beskrevne aktiviteter vil føre til opfyldelse af projektets formål og opstillede målsætninger/opstillede målsætninger på borgerniveau.
Indholdet i projektets aktiviteter skal beskrives, så det fremgår, hvordan aktiviteterne modsvarer målgruppens udfordringer.
Projektets tidsplan skal ligeledes beskrives, herunder hvornår henholdsvis sommerferieopholdene og de opfølgende sociale aktiviteter planlægges afholdt.
Sommerferieopholdene skal i begge projektår afholdes i perioden mellem den 1. juni og den 31. august.
Ansøger skal i begge projektår tilbyde minimum to opfølgende sociale aktiviteter, som kan afholdes indtil den 31. maj i det efterfølgende år.
Til brug for vurderingen skal ansøgere beskrive sommerferieophold og de opfølgende aktiviteter, der ønskes gennemført i det første projektår.
Ansøgere skal ved afkrydsning i ansøgningsskemaet bekræfte, at det beskrevne sommerferieophold og de beskrevne opfølgende sociale aktiviteter fra første projektår gentages i det væsentligste i andet projektår.
Det er et krav, at projektet afholder ét eller flere sommerferieophold med minimum én overnatning i begge projektår i perioden mellem den 1. juni og den 31. august.
Ansøger skal beskrive, hvor sommerferieophol-dene ønskes afholdt, og hvor mange overnatninger familierne tilbydes.
Ad 3) Kriterier Det vil blive vurderet, om projektet opfylder ansøgningspuljens krav på baggrund af den samlede ansøgning.
Det er et krav, at både forældre og børn deltager i sommerferieopholdene.
Ansøger skal beskrive, hvilke aktiviteter, der vil blive afholdt for forældre og børn på sommerferieopholdene, samt beskrive hvordan aktiviteterne kan bidrage til at udvide deres netværk og løse nogle af de sociale problemer, der præger deres hverdag.
Projektet skal afholde minimum to opfølgende sociale aktiviteter efter sommerferieopholdet i hvert projektår inden den 31. maj i det efterfølgende år.
Ansøger skal beskrive, hvordan de opfølgende sociale aktiviteter kan bidrage til, at familierne kan få hjælp til at løse nogle af de sociale problemer, som præger deres hverdag.
Ansøger skal derudover beskrive, hvordan de opfølgende sociale aktiviteter kan bidrage til at fastholde og udvikle familiernes kontakter og netværk samt til at forbedre de udsatte familiers trivsel.
 Projektets organisering skal beskrives, herunder hvor mange ansatte og frivillige der er i projektet og ansvars- og opgavefordeling.
 Ad 5) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 8-10.
Ad 6) Sammenhæng Det vil blive vurderet, om der er sammenhæng mellem projektets formål, målgruppe, målsætninger på borgerniveau, aktiviteter, tidsplan, budget mm.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
8 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. Udgifter til honorarer til konsulenter.
3. Udgifter til revisor.
Der kan løbende afholdes udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf. Økonomistyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter målrettet målgruppen.
 8. Udgifter til specifikke uddannelses- og kursusaktiviteter for frivillige.
 9. Udgifter til formidling.
 10. Udgifter til lokaler.
11. Udgifter til kontorhold (f.eks. mindre kontorartikler, porto mv.) 12. Leje af ferieboliger.
 13. Udgifter til mindre materielanskaffelser indtil 50.000 kr. pr. projektår (f.eks. indkøb af udstyr eller andet inventar). Såfremt der søges om tilskud til materielanskaffelser, skal formålet med anskaffelsen fremgå af ansøgningen eller i en note til budgettet.
14. Andre relevante udgifter til projektets gennemførelse.
Relevansen beskrives i en note til budgettet.
9 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
7. Generelle uddannelses- og kursusaktiviteter 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
10 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i det projektår, den forventes afholdt i.
Hvis der f.eks. er en ansat projektleder i projektet, opgøres lønnen, som den afholdes, årligt.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to ens aktiviteter inden for det samme projektår, og hver af aktiviteterne koster 10.000 kr., anføres to enheder á 10.000 kr. i det projektår, hvor aktiviteten og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
Udbetaling af tilskud Socialstyrelsen overgår til udbetaling af tilskud via Nemkonto.
Det anbefales derfor, at ansøgere sørger for at oprette en Nemkonto, hvis man ikke allerede har Nemkonto.
11 Ansøgningsfrist og -procedure Ansøgningsfrist Ansøgningsfristen er den 31. marts 2022 kl. 12:00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i maj 2022.
 Spørgsmål til ansøgningspuljen kan stilles til Rikke Holst Søndergård i Socialstyrelsen via rihs@socialstyrelsen.dk.
Indgivelse af ansøgning Offentlige myndigheder og offentlige institutioner m.v. skal indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal).
Private ansøgere kan indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal). Private ansøgere kan indsende/aflevere ansøgninger via andre kanaler end den anviste digitale løsning f.eks. med post eller via mail til tilskudsforvaltning@socialstyrelsen.dk.
Det er også muligt at afhente ansøgningsmaterialet i Socialstyrelsen eller få tilsendt papirskabeloner.
Ved behov for yderligere information om indsendelsesmuligheder kan Tilskudsforvaltning kontaktes på telefon 72 42 41 33 eller mail tilskudsforvaltning@socialstyrelsen.dk.
For alle ansøgere gælder, at ansøgning om støtte fra ansøgningspuljen skal indgives på den ansøgningsblanket og i det budgetskema, som Socialstyrelsen har udarbejdet til ansøgningspuljen.
Ansøgningen skal vedlægges de bilag, der fremgår af ansøgningsmaterialet.
Ansøgningsmaterialet ligger på ansøgningspuljens side på Socialstyrelsens hjemmeside.
Ansøgere bedes indsende ansøgningsblanketten i PDF-format af hensyn til læsevenligheden, hvis det er muligt.
 Der sendes en kvittering, når Socialstyrelsen har modtaget ansøgningen.
 For yderligere information om ansøgningsprocessen henvises til vejledningen herom på socialstyrelsens hjemmeside.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil fx være tilfældet, hvis ansøger ikke har anvendt ansøgningspuljens ansøgningsskema eller budgetskema, hvis alle obligatoriske bilag ikke er vedlagt ansøgningen, eller hvis eventuelle anslagsbegrænsninger i tekstfelter i ansøgningsskemaet er overskredet.
Vurdering af ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer på Socialstyrelsens ansøgningsportal, kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis fx din medarbejdersignatur ikke virker.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på Socialstyrelsens ansøgningsportal ikke kan løses før ansøgningsfristens udløb, kan du:
1) fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes til sikkermail.tilskud@socialstyrelsen.dk.
2) inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens ansøgningsportal.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse på Socialstyrelsens ansøgningsportal.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Tilskudsforvaltning.
Ansøgningen kan sendes til sikkermail.tilskud@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
12 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
