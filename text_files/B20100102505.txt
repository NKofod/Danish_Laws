Bekendtgørelse om henlæggelse af beføjelser til Finanstilsynet samt om klageadgang (Delegationsbekendtgørelsen) I medfør af § 371 i lov om finansiel virksomhed, jf. lovbekendtgørelse nr. 467 af 29. april 2010, og § 130 i lov om investeringsforeninger og specialforeninger samt andre kollektive investeringsordninger m.v., jf. lovbekendtgørelse nr. 904 af 5. juli 2010, fastsættes:
 § 1. Beføjelser, som efter følgende love er tillagt økonomi- og erhvervsministeren, udøves af Finanstilsynet, jf. dog § 2:
 1) Lov om finansiel virksomhed, jf. lovbekendtgørelse nr. 467 af 29. april 2010, som senest ændret ved § 16 i lov nr. 724 af 25. juni 2010.
 2) Lov om forsikringsformidling, jf. lovbekendtgørelse nr. 930 af 18. september 2008, som senest ændret ved § 27 i lov nr. 718 af 25. juni 2010.
 3) Lov om investeringsforeninger og specialforeninger samt andre kollektive investeringsordninger m.v., jf. lovbekendtgørelse nr. 904 af 5. juli 2010, som senest ændret ved § 29 i lov nr. 718 af 25. juni 2010.
 4) Lov om realkreditlån og realkreditobligationer mv., jf. lovbekendtgørelse nr. 898 af 4. september 2008 som senest ændret ved § 31 i lov nr. 718 af 25. juni 2010.
 5) Lov om et skibsfinansieringsinstitut, jf. lovbekendtgørelse nr. 1376 af 10. december 2007, som senest ændret ved § 17 i lov nr. 724 af 25. juni 2010.
 6) Lov om tilsyn med firmapensionskasser, jf. lovbekendtgørelse nr. 1561 af 19. december 2007, som senest ændret ved § 28 i lov nr. 718 af 25. juni 2010.
 7) Lov om værdipapirhandel m.v., jf. lovbekendtgørelse nr. 795 af 20. august 2009, som senest ændret ved § 18 i lov nr. 724 af 25. juni 2010.
 8) Lov om godkendte revisorer og revisionsvirksomheder, jf. lov nr. 468 af 17. juni 2008, som senest ændret ved § 24 i lov nr. 718 af 25. juni 2010.
 9) Lov om betalingstjenester, jf. lov nr. 385 af 25. maj 2009, som senest ændret ved § 26 i lov nr. 718 af 25. juni 2010.
 § 2. Økonomi- og erhvervsministeren udøver dog fortsat følgende beføjelser:
 1) I lov om finansiel virksomhed:
 a) Beføjelsen til efter § 43, stk. 2, at fastsætte regler om god skik.
 b) Beføjelsen til efter § 43, stk. 3, at fastsætte regler om prisoplysning for finansielle ydelser.
 c) Beføjelsen til efter § 77 a, stk. 3, at fastsætte nærmere regler om aflønning af direktionsmedlemmer og variable løndele.
 d) Beføjelsen til efter § 204, stk. 1, at tillade sammenlægning af to eller flere pengeinstitutter, hvis andel af pengeinstitutternes samlede arbejdende kapital (indlån + udstedte obligationer m.v. + efterstillet kapital + egenkapital) hver især udgør over 4 pct. og beføjelsen til at tillade sammenlægning af to eller flere realkreditinstitutter.
 e) Beføjelsen til efter § 215, stk. 1, at godkende ændringer i vedtægter for en forening, der har været et realkreditinstitut.
 f) Beføjelsen til efter § 245, stk. 1, 2. pkt., i samarbejde med skatteministeren at udpege medlemmer til værdiansættelsesnævnet.
 g) Beføjelsen til efter § 247 g, stk. 3, 1. pkt. at godkende overdragelse af hele eller dele af boets forpligtelse i henhold til § 247 a og registrerede aktiver omfattet af § 247 b til et andet kreditinstitut, hvis overdragelsen udgør over 4 pct. af den arbejdende kapital (indlån + udstedte obligationer m.v. + efterstillet kapital + egenkapital).
 h) Beføjelsen til efter § 333 a, stk. 1, 3 og 4, at udpege medlemmer og suppleanter til Penge- og Pensionspanelet.
 i) Beføjelsen til efter § 333 a, stk. 5, at fastsætte Penge- og Pensionspanelets forretningsorden.
 j) Beføjelsen til efter § 344, stk. 6, at fastsætte regler for Finanstilsynets procedurer i overensstemmelse med fællesskabsretlige regler.
 k) Beføjelsen til efter § 345, stk. 1 og 3-5, at udpege medlemmer, suppleanter og særligt sagkyndige til Det Finansielle Virksomhedsråd.
 l) Beføjelsen til efter § 345, stk. 12, at fastsætte forretningsordenen for Det Finansielle Virksomhedsråd.
 m) Beføjelsen til efter § 345 a, at godkende satser for gebyrer, indskud og løbende bidrag til administration og reservefondsopbygning m.v. for lån, der finansieres med realkreditobligationer, særligt dækkede realkreditobligationer eller særligt dækkede obligationer, og hvortil der ydes statsstøtte, bortset fra lån inden for jordbrugsområdet.
 n) Beføjelsen til efter § 356, stk. 1, at tillade Finanstilsynets ansatte at drive selvstændig erhvervsvirksomhed.
 o) Beføjelsen til efter § 356, stk. 2, at udarbejde retningslinjer for indberetning af formuedispositioner for Finanstilsynets direktør m.fl.
 p) Beføjelsen til efter § 356, stk. 3, at tillade at direktøren for Finanstilsynet optager lån m.v. samt til at udarbejde retningslinjer for godkendelse af Finanstilsynets medarbejderes lån m.v.
 q) Beføjelsen til efter § 371 at fastsætte regler om klageadgang m.v.
 2) I lov om forsikringsformidling:
 a) Beføjelsen til efter § 19, stk. 2, at fastsætte regler om god skik.
 3) I lov om investeringsforeninger og specialforeninger samt andre kollektive investeringsordninger m.v.:
 a) Beføjelsen til efter § 18, stk. 2, at fastsætte regler om god skik.
 b) Beføjelsen til efter § 116, stk. 2, at fastsætte regler for Finanstilsynets procedurer i henhold til fællesskabsretlige regler.
 c) Beføjelsen til efter § 130 at fastsætte regler om klageadgang m.v.
 4) I lov om realkreditlån og realkreditobligationer mv.:
 a) Beføjelsen til efter § 15 at godkende satser for gebyrer, indskud og løbende bidrag til administration og reservefondsopbygning for lån, hvortil der ydes statsstøtte.
 b) Beføjelsen til efter § 33, stk. 2 at tillade overdragelse af en serie eller grupper af serier med seriereservefond.
 c) Beføjelsen til efter § 33, stk. 4 at træffe beslutning om, hvorvidt serien eller grupper af serier med seriereservefond kan overdrages i overensstemmelse med det fremsatte forslag.
 5) I lov om et skibsfinansieringsinstitut:
 a) Beføjelsen til efter § 7, stk. 4, at godkende beslutninger i forbindelse med omdannelsen.
 b) Beføjelsen til efter § 7, stk. 5, at godkende aktionæroverenskomsten.
 c) Beføjelsen til efter § 10, 2. pkt., at modsætte sig en senere overdragelse af aktieselskabets aktiver og forpligtelser.
 d) Beføjelsen til efter § 13, stk. 3, at udpege et medlem til bestyrelsen for den erhvervsdrivende fond.
 6) I lov om tilsyn med firmapensionskasser:
 a) Beføjelsen til efter § 6 a, stk. 2, at fastsætte regler om god skik.
 7) I lov om værdipapirhandel m.v.:
 a) Beføjelsen til efter § 3, stk. 2, at fastsætte regler om god skik.
 b) Beføjelsen til efter § 60, stk. 3, at bestemme at en værdipapircentral i et nærmere bestemt omfang skal afgive oplysninger til en offentlig myndighed.
 c) Beføjelsen til efter § 77, stk. 2, at udnævne medlemmer og stedfortrædere til Klagenævnet for Værdipapircentraler.
 d) Beføjelsen til efter § 84, stk. 1, 4 og 5, at udnævne medlemmer og suppleanter til Fondsrådet.
 e) Beføjelsen til efter § 84, stk. 10, at godkende Fondsrådets forretningsorden.
 f) Beføjelsen til efter § 127 a, stk. 4, 1. pkt., at udnævne formanden for bestyrelsen for værdipapircentralen samt de øvrige bestyrelsesmedlemmer.
 8) I lov om betalingstjenester:
 a) Beføjelsen til efter § 1, stk. 3, 2. pkt. at fastsætte supplerende regler for bestemte typer af tjenester.
 b) Beføjelsen til efter § 80, stk. 3, at fastsætte nærmere regler om, hvorledes prisen for det årlige abonnement beregnes.
 c) Beføjelsen til efter § 80, stk. 9, at fastsætte nærmere regler om, hvilke særlige ordninger der vil kunne indgås aftale om.
 d) Beføjelsen til efter § 80, stk. 10, 1. pkt. at bestemme, at § 80 ikke finder anvendelse på internationale betalingsinstrumenter.
 e) Beføjelsen til efter § 80, stk. 10, 2. pkt. at fastsætte supplerende regler for internationale betalingsinstrumenter.
 f) Beføjelsen til efter § 84, stk. 2, at fastsætte nærmere regler om redelig forretningsskik og god praksis for virksomheder, der udbyder betalingstjenester.
 g) Beføjelsen til efter § 85, stk. 5, at bestemme, at stk. 3 fraviges i forskningsøjemed.
 h) Beføjelsen til efter § 85, stk. 6, at fastsætte regler om behandling i udlandet af de i stk. 3 nævnte oplysninger.
 i) Beføjelsen til efter § 100, stk. 2, at fastsætte nærmere regler om fastsættelse af betalingen og Forbrugerombudsmandens og Konkurrencestyrelsens opkrævning heraf.
 § 3. Afgørelser, der er truffet af Finanstilsynet efter bemyndigelse i henhold til § 1, nr. 1 og 4, kan af den, som afgørelsen retter sig til, indbringes for Erhvervsankenævnet senest 4 uger efter, at afgørelsen er meddelt den pågældende.
 § 4. Bekendtgørelsen træder i kraft den 1. september 2010.
 Stk. 2. Samtidig ophæves bekendtgørelse nr. 1075 af 17. november 2009 om henlæggelse af beføjelser til Finanstilsynet samt om klageadgang (Delegationsbekendtgørelsen).
