 Kontanthjælp - evt. med tilbagebetalingspligt - kan efter en konkret  

 vurdering ydes til sømænds særlige udgifter ved mønstring efter en  

 arbejdsløshedsperiode.
 MEDDELELSE OM AFGØRELSEN:
 I anledning af en henvendelse fra Sømændenes Forbund i Danmark vedrørende  

 sømænds særlige udgifter i forbindelse med mønstring efter en  

 arbejdsløshedsperiode har socialministeriet meddelt forbundet, at der efter  

 bistandslovens § 37 kan ydes kontanthjælp til faste udgifter på hjemstedet og  

 udgifter til forsørgelse af familien i perioden, indtil første lønudbetaling  

 kan sendes hjem.
 Hjælpen ydes efter en konkret vurdering af den enkelte families økonomiske  

 forhold, og det skal bemærkes, at der ved udmålingen af hjælp efter denne  

 bestemmelse foretages fradrag for indtægter, herunder såvel eventuelle  

 ægtefælleindtægter som eventuelle bagudbetalte arbejdsløshedsdagpenge.
 Da der er tale om hjælp på grund af øjeblikkelige  

 likviditetsvanskeligheder, vil hjælpen som hovedregel blive ydet med  

 tilbagebetalingspligt, jfr. bistandslovens § 26, stk. 1, nr. 3.
 Hjælp til særlige udgifter i forbindelse med mønstringen (rejseudgifter  

 til mønstringsstedet, andre transportudgifter, udgifter til vaccination  

 o.lign.) vil ligeledes efter en konkret vurdering af behovet kunne ydes efter  

 bistandslovens § 40, stk. 1.
 Også hjælp efter denne bestemmelse vil kunne kræves tilbagebetalt, jfr.  

 bistandslovens § 26, stk. 1, nr. 3, såfremt forholdene viser, at pågældende i  

 løbet af kortere tid vil være i stand til at tilbagebetale hjælpen.
 Der henvises endvidere til arbejdsdirektoratets rundskrivelse af 27. juli  

 1978 vedrørende udbetaling af mobilitetsfremmende ydelser til medlemmer af  

 Sømændenes Arbejdsløshedskasse og Dansk Maskinbesætnings Arbejdsløshedskasse  

 (rejsehjælp inden for landets grænser).
