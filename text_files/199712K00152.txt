Nr LSF 152 Forslag til Lov om ændring af toldloven (Rentebestemmelser, gensidig  

 bistand) Fremsat af skatteministeren (Carsten Koch) den 17. december 1997 § 1 I toldloven, jf. lovbekendtgørelse nr. 113 af 27. februar 1996, som ændret  

 ved lov § 4 i lov nr. 1204 af 27. december 1996 og § 33 i nr. 1223 af 27.  

 december 1996, foretages følgende ændringer:
 1. Efter § 30 indsættes:
» § 30 a.
Såfremt det konstateres, at en person eller  

 virksomhed har afgivet en urigtig toldangivelse eller i øvrigt i toldforhold  

 har afgivet urigtige oplysninger, således at der er betalt for lidt i told og  

 afgifter eller er udbetalt for meget i godtgørelse, eller såfremt en person  

 eller virksomhed hæfter for en told- og afgiftskyld, der er forfalden i  

 forbindelse med afviklingen af en toldekspedition eller et toldforhold,  

 afkræves personen eller virksomheden det skyldige beløb til betaling senest  

 10 dage efter påkrav.
Betales beløbet ikke rettidigt, beregnes renter efter  

 de i § 37 fastsatte regler, således at beløbet forrentes fra den 1. i den  

 måned, i hvilken beløbet skulle have været betalt.« 2. I § 37, stk. 1, ændres »eller merværdiafgift efter  

 § 30« til: »eller afgift efter § 30 og § 30 a«.
 3. I § 65 indsættes efter stk. 1 som nyt stykke:
» Stk. 2. Oplysninger, dokumenter og andre meddelelser, der er  

 modtaget i henhold til aftaler indgået i medfør af stk. 1, må kun anvendes  

 til de formål, der er nævnt i disse aftaler.
Sådanne oplysninger, dokumenter  

 eller andre meddelelser kan kun anvendes eller videregives til andre formål,  

 når den toldmyndighed, der har leveret dem, giver sit udtrykkelige  

 samtykke.« Stk. 2-3 bliver herefter stk. 3-4.
 4. I § 79, stk. 1, nr. 1, ændres »ham« til:  

 »den pågældende«.
§ 2 Loven træder i kraft den 1. april 1998. Loven har virkning for told- og  

 afgiftsskyld, der er opstået efter den 1. april 1998.
Bemærkninger til lovforslaget Almindelige bemærkninger Det foreslås at skabe hjemmel til at opkræve renter i visse enkeltstående  

 situationer, som i de senere år har foreligget især i forbindelse med  

 uregelmæssigheder inden for EU's ordning for fællesskabsforsendelse og den  

 internationale TIR-ordning for transport af varer ad landevej.
Den  

 eksisterende hjemmel dækker alle de normale tilfælde, der udgør langt det  

 overvejende flertal.
Endvidere foreslås det, at oplysninger, dokumenter og andre meddelelser,  

 der er modtaget i henhold til aftaler om gensidig bistand i toldsager, kun må  

 anvendes til de formål, der er nævnt i disse aftaler.
Såfremt oplysningerne,  

 dokumenterne eller andre meddelelser skal anvendes eller videregives til  

 andre formål, vil det kræve udtrykkeligt samtykke fra den toldmyndighed, der  

 har leveret dem.
På grund af den store interesse omkring beslutningen om at etablere et  

 antal toldcentre fra 1. januar 1998 skal det anføres, at nærværende  

 lovforslag ikke indeholder konsekvensændringer af denne beslutning.
Selve den  

 fysiske etablering af centrene kræver ikke lovændring.
Dannelsen af  

 toldcentre er den første forudsætning for en forbedret løsning af opgaverne  

 på toldområdet, herunder toldkontrollen.
Et yderligere led i en forbedret  

 opgaveløsning forventes af blive gennemført ved ændringer af visse  

 toldproceduremæssige bestemmelser.
Disse vil imidlertid først blive foretaget  

 efter 1. januar 1998, blandt andet på grund af tidkrævende edb-mæssige  

 tilpasninger.
Det forventes, at disse ændringer vil være af en sådan  

 karakter, at der alene vil være tale om ændringer i den såkaldte  

 »toldbehandlingsbekendtgørelse«. (Skatteministeriets bekendtgørelse  

 nr. 675 af 12. juli 1996).
Provenumæssige konsekvenser Lovforslaget skønnes ikke at have nævneværdige provenumæssige  

 konsekvenser.
Administrative konsekvenser Lovforslaget skønnes kun at have ubetydelige administrative konsekvenser.
Forholdet til EU-retten Lovforslaget er i overensstemmelse med EU's toldkodeks (Rådets forordning  

 2913/92 om indførelse af en EF-toldkodeks) artikel 232 om, at der, såfremt en  

 toldskyld ikke betales inden for en fastsat frist, skal betales morarente.
Erhvervsøkonomiske konsekvenser Forslaget vil medføre udgifter i form af renter for virksomheder,  

 speditører, transportører og andre, som skal betale en told- og afgiftsskyld  

 i forbindelse med uregelmæssigheder ved toldekspeditioner eller i  

 toldforhold, og som ikke betaler inden for den fastsatte tidsfrist.
Forslaget  

 dækker nogle i praksis sjældent forekommende situationer og indebærer alene,  

 at virksomheder, der ikke er registreret efter toldloven, får pligt til at  

 betale renter, når et fremsat krav på told og afgifter ikke betales ved  

 betalingsfristens udløb.
Hermed sidestilles disse virksomheder med alle andre  

 - registrerede - virksomheder, der, hvis de oversidder en betalingsfrist,  

 altid har skullet betale renter.
Miljømæssige konsekvenser Lovforslaget skønnes ikke at have miljømæssige konsekvenser.
Høring Lovforslaget har været sendt til høring i Foreningen af Statsautoriserede  

 Revisorer, Foreningen af Registrerede Revisorer, Landbrugsrådet,  

 Håndværksrådet, Dansk Industri, Arbejderbevægelsens Erhvervsråd, Det Danske  

 Handelskammer, Advokatsamfundet, Danske Vognmænd, Danske Eksportvognmænd,  

 Dansk Speditørforening, Erhvervenes Transportudvalg, Justitsministeriet,  

 Finansministeriet, Trafikministeriet, Fødevareministeriet,  

 Erhvervsministeriget og Told- og Skattestyrelsen.
Danske Vognmænd, Danske Eksportvognmænd og Dansk Speditørforening har  

 udtrykt betænkeligheder ved den del af den foreslåede nye § 30 a, som  

 omfatter en person eller virksomhed, der hæfter for en told- og afgiftsskyld,  

 og som pålægger sådanne personer eller virksomheder samme krav med hensyn til  

 dels betalingsfrist efter påkrav dels renteberegning som andre, der  

 importerer eller eksporterer varer.
Disse organisationer har i denne  

 forbindelse henvist til, at de uregelmæssigheder inden for EU's  

 forsendelsessystem og den internationale TIR-ordning, som er omtalt i  

 forslagets bemærkninger, ikke alene skyldes transportørers forhold, men også,  

 at de to ordningers meldesystemer endnu er papirbaseret og dermed er let  

 offer for forsømmeligheder og langsommelighed fra myndighedernes side.
Først  

 når et internationalt, computeriseret meldesystem er etableret, bør den  

 foreslåede regel derfor komme på tale.
Svarene har givet anledning til en omformulering og præcisering af  

 bemærkningerne til § 1, nr.1. Herudover giver de tre organisationers  

 bemærkninger grund til at præcisere, at den foreslåede nye § 30 a ikke  

 indeholder nye hæftelsesregler for de berørte virksomheder eller personer,  

 idet de gældende hæftelsesregler i medfør af EU's forsendelsessystem og  

 TIR-ordningen ikke ændres.
Forslaget tilsigter alene at foreskrive en  

 betalingsfrist samt at skabe hjemmel for opkrævning af renter i situationer,  

 hvor et krav er fastslået og gjort gældende på grundlag af allerede gældende  

 lovgivning.
En sådan hjemmel vil alene medføre, at de pågældende personer og  

 virksomheder bliver stillet lige med alle andre virksomheder, der efter  

 rentehjemmelen i toldlovens § 37, stk. 1, skal betale renter, såfremt told-  

 og afgiftsbeløb ikke betales rettidigt.
Endvidere kan det oplyses, at de gældende administrative regler indeholder  

 meget rummelige tidsfrister for undersøgelser og efterlysninger af  

 forsendelser, der ikke er registreret korrekt afsluttet, hos afsenderlandets  

 toldvæsen.
Indenfor begge de nævnte systemer fremsættes krav om betaling af  

 told og afgifter af en forsendelse typisk først 4-12 måneder efter  

 afsendelsen af varerne.
Det kan endelig oplyses, at efter det er blevet åbenbart for alle, at de  

 forskellige forsendelsessystemer lider af væsentlige svagheder, må det  

 antages, at brugerne af systemerne er blevet mere forsigtige og opmærksomme  

 på de risici, som anvendelsen af systemerne indebærer.
I denne forbindelse  

 kan det påpeges, at den foreslåede lovændring først får virkning for told- og  

 afgiftskrav, der opstår efter lovens ikrafttræden.
Bemærkninger til de enkelte bestemmelser Til § 1 Til nr. 1 Den internationale samhandel er i vidt omfang afhængig af en gnidningsløs  

 afvikling af godstransporten ad landevej, hvilket for Europas vedkommende  

 sker ved hjælp af EU's ordning for fællesskabsforsendelse og den  

 internationale TIR-ordning for transport af varer ad landevej.
I begge  

 tilfælde kan varer transporteres i uberigtiget stand mellem tredjelande og EU  

 eller omvendt, uden at der skal betales told og afgifter, før varerne  

 ankommer til bestemmelseslandet.
Efter toldlovgivningen hæfter den hovedforpligtede (det vil sige den  

 person, der har underskrevet forsendelsesdokumentet, respektive den person,  

 der er indehaver af et TIR-carnet, som er underskrevet af den pågældende selv  

 eller dennes repræsentant) for den told- og afgiftsskyld, der måtte opstå,  

 såfremt varerne forsvinder under transporten.
Dette ansvar er blevet  

 demonstreret i forbindelse med de seneste års uregelmæssigheder inden for de  

 nævnte forsendelsesordninger.
Der har derimod ikke hidtil været hjemmel til  

 at kræve forrentning af told- og afgiftsskylden, såfremt denne ikke bliver  

 betalt inden for den fastsatte tidsfrist, idet den sædvanlige  

 forrentningshjemmel i toldlovens § 37, stk. 1, kun omfatter virksomheder og  

 personer, der er registreret for erhvervsmæssig ind- eller udførsel af varer.  

 Dette udgør til gengæld det helt overvejende antal tilfælde.
Den foreslåede § 30 a tilsigter at skabe en tilsvarende hjemmel til at  

 kunne kræve forrentning dels i tilfælde af, at skylden ikke betales  

 rettidigt, dels i tilfælde af tilsvarende karakter, hvor der er konstateret  

 uregelmæssigheder i forbindelse med afviklingen af toldekspeditioner eller  

 toldforhold.
Betalingsfristen er fastsat til 10 dage efter påkrav, hvilket  

 for toldens vedkommende er EU-reguleret.
Betales beløbet ikke rettidigt,  

 beregnes renter efter sædvanlige regler ifølge toldlovens §37, således at  

 beløbet forrentes fra den 1. i den måned, beløbet skulle have været betalt.
Til nr. 2 Forslaget er en konsekvens af nr. 1.
Til nr. 3 Danmarks aftaler om gensidig bistand i toldsager indeholder en bestemmelse  

 om, at oplysninger, dokumenter og andre meddelelser, der modtages i henhold  

 til aftalen, kun må anvendes til de formål, der nævnes i aftalen.
De må ikke  

 anvendes eller videregives til andre formål, medmindre den toldmyndighed, der  

 har tilvejebragt materialet, giver sin udtrykkelige tilladelse hertil.  

 EU-Konventionen om gensidig bistand mellem medlemsstaternes  

 toldadministrationer indeholder en tilsvarende bestemmelse, ligesom  

 protokollerne om gensidig bistand i EU-aftaler med bl.a. de central- og  

 østeuropæiske lande ligeledes indeholder en sådan bestemmelse.
Efter forvaltningslovens § 31, stk. 1, skal en forvaltningsmyndighed, i  

 det omfang den er berettiget til at videregive en oplysning, på begæring af  

 en anden forvaltningsmyndighed videregive oplysninger, hvis de er af  

 betydning for myndighedens virksomhed eller for en afgørelse, som myndigheden  

 skal træffe.
Forvaltningslovens bestemmelse indebærer, at de statslige told-  

 og skattemyndigheder i de tilfælde, hvor de er berettiget til at videregive  

 en oplysning, skal imødekomme en begæring fra en anden forvaltningsmyndighed  

 om udlevering af oplysningen.
 For at hindre, at andre danske forvaltningsmyndigheder, under henvisning  

 til forvaltningsloven, stiller krav om udlevering af oplysninger, som de  

 statslige told- og skattemyndigheder har modtaget i henhold til aftalerne  

 eller konventionen om gensidig bistand, er det foreslået i en ny bestemmelse,  

 at sådanne oplysninger m.m. kun kan anvendes til de formål, der er nævnt i  

 aftalerne, og at oplysningerne m.m. ikke må anvendes eller videregives til  

 andre formål, medmindre den udenlandske toldmyndighed, der har tilvejebragt  

 oplysningerne m.m., giver sit udtrykkelige samtykke.
 Aftalerne og konventionen har til formål at bekæmpe smugleri af told- og  

 afgiftspligtige varer, herunder bekæmpelse af ulovlig handel med narkotika.
 Det bemærkes, at Verdenstoldorganisationens modelaftale om gensidig  

 bistand i toldsager ligeledes indeholder en sådan bestemmelse om anvendelse  

 og videregivelse af oplysninger.
Danmark har indgået aftaler om gensidig bistand i toldsager med USA,  

 Polen, Estland, Letland, Rusland og Litauen.
Aftale med Ungarn forventes  

 indgået inden for en overskuelig fremtid.
Til nr. 4 Den ændrede formulering er begrundet i ønsket om at anvende en kønsneutral  

 betegnelse.
Til § 2 Det er fundet rimeligt og hensigtsmæssigt, at lovens bestemmelser om  

 rentetilskrivning først kan finde anvendelse på forhold, der har fundet sted  

 efter lovens ikrafttræden.
Det er derfor foreslået, at der først opkræves  

 renter i forbindelse med forhold, hvor told- og afgiftsskylden er opstået fra  

 den 1. april 1998.
Skriftlig fremsættelse (17. december 1997) Skatteministeren (Carsten Koch):
 Hermed tillader jeg mig at fremsætte:
 Forslag til lov om ændring af toldloven. (Rentebestemmelser, gensidig  

 bistand).
(Lovforslag nr.
L 152).
 Der er tale om to forholdsvis små ændringer i toldloven: Ny § 30 a om  

 rentehjemmel og nyt § 65, stk. 2, om gensidig bistand.
Ved den foreslåede nye § 30 a skabes der hjemmel til at opkræve renter ved  

 for sen betaling i visse særlige situationer, som især har foreligget i  

 forbindelse med uregelmæssigheder dels inden for EUs forsendelsesordning,  

 dels inden for TIR-ordningen.
Herved ligestilles disse situationer med  

 forholdene for almindelige im- og eksportører.
Endvidere foreslås det, at oplysninger, dokumenter og andre meddelelser,  

 der er modtaget i henhold til aftaler om gensidig bistand i toldsager, kun må  

 anvendes til de formål, der er nævnt i disse aftaler.
Såfremt oplysningerne,  

 dokumenterne eller andre meddelelser skal anvendes eller videregives til  

 andre formål, vil det kræve udtrykkeligt samtykke fra den udenlandske  

 toldmyndighed, der har leveret dem.
 Lovforslaget har været sendt til høring hos en lang række organisationer  

 m.v.
 Danske Vognmænd, Danske Eksportvognmænd og Dansk Speditørforening har  

 udtrykt visse betænkeligheder ved den nye § 30 as krav om renteberegning i  

 situationer, hvor en person eller virksomhed hæfter for en told- og  

 afgiftsskyld, og hvor Told*Skat gør denne hæftelse gældende, men hvor told-  

 og afgiftsskylden ikke betales efter påkrav.
Jeg skal hertil sige, at inden for begge de nævnte forsendelsessystemer  

 hengår der typisk 4-12 måneder, inden kravet om hæftelse gøres gældende.
Det  

 forekommer mig ikke urimeligt, at der gøres et rentekrav gældende, hvis den  

 pågældende transportør, vognmand eller speditør derefter ikke betaler  

 indenfor fristens udløb.
De pågældende sidestilles derved blot med  

 almindelige im- og eksportører, der i tilsvarende situationer, hvor  

 betalingsfrister ikke overholdes, bliver mødt med krav om betaling af renter.
 Jeg skal i øvrigt henvise til bemærkningerne til lovforslaget og anbefale  

 forslaget til Tingets velvillige behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I toldloven, jf. lovbekendtgørelse nr. 113 af 27. februar 1996, som ændret  

 ved § 4 i lov nr. 1204 af 27. december 1996 og § 33 i lov nr. 1223 af 27.  

 december 1996, foretages følgende ændringer:
 1. Efter § 30 indsættes:
» § 30 a.
Såfremt det konstateres, at en person eller  

 virksomhed har afgivet en urigtig toldangivelse eller i øvrigt i toldforhold  

 har afgivet urigtige oplysninger, således at der er betalt for lidt i told og  

 afgifter eller er udbetalt for meget i godtgørelse, eller såfremt en person  

 eller virksomhed hæfter for en told- og afgiftskyld, der er forfalden i  

 forbindelse med afviklingen af en toldekspedition eller et toldforhold,  

 afkræves personen eller virksomheden det skyldige beløb til betaling senest  

 10 dage efter påkrav.
Betales beløbet ikke rettidigt, beregnes renter efter  

 de i § 37 fastsatte regler, således at beløbet forrentes fra den 1. i den  

 måned, i hvilken beløbet skulle have været betalt.« 2. I § 37, stk. 1, ændres »eller merværdiafgift efter  

 § 30« til: »eller afgift efter § 30 og § 30 a«.
 § 37. Betales skyldig told eller merværdiafgift efter § 30, bidrag  

 efter § 30, stk. 4, told efter § 33, stk. 4, afgift efter § 34, stk.1, eller  

 ekspeditionsafgift efter § 81 ikke rettidigt, skal der betales 1,3 pct. i  

 månedlig rente for hver påbegyndt måned fra den 1. dag efter  

 afregningsperiodens udløb.
Stk. 2-4. - - - 3. I § 65 indsættes efter stk. 1 som nyt stykke:
» Stk. 2. Oplysninger, dokumenter og andre meddelelser, der er  

 modtaget i henhold til aftaler indgået i medfør af stk. 1, må kun anvendes  

 til de formål, der er nævnt i disse aftaler.
Sådanne oplysninger, dokumenter  

 eller andre meddelelser kan kun anvendes eller videregives til andre formål,  

 når den toldmyndighed, der har leveret dem, giver sit udtrykkelige  

 samtykke.« Stk. 2-3 bliver herefter stk. 3-4.
§ 65. - - - Stk. 2-3. - - - 4. I § 79, stk. 1, nr. 1, ændres »ham« til:  

 »den pågældende«.
 § 79. Med bøde straffes den, der forsætligt eller groft uagtsomt:
 1) Undlader at give oplysninger, som de statslige told- og  

 skattemyndigheder kan afkræve ham efter § 17, stk. 1, § 27, stk. 1, og § 62,  

 stk. 1.
