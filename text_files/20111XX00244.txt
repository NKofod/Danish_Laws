Skriftlig fremsættelse (25. januar 2012) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om Aarhus Letbane (Lovforslag nr.
L 77) Lovforslaget er en udmøntning af den politiske aftale af 31. oktober 2011 mellem Aarhus Kommune, Region Midtjylland og staten om oprettelse af et fælles anlægsselskab i forbindelse med anlæg af en letbane i Aarhus.
 Lovforslaget er en kombineret anlægs- og selskabslov.
Lovforslaget indebærer, at der oprettes et interessentskab, Aarhus Letbane I/S af Aarhus Kommune, transportministeren og Region Midtjylland.
Aarhus Letbane I/S formål er at anlægge Aarhus Letbane fra Grenaa til Odder.
Lovforslaget giver hjemmel til at anlægge Aarhus Letbane, herunder foretage de nødvendige ekspropriationer til anlægget og desuden foretage andre nødvendige retslige skridt for at sikre anlægget, fx nedlægge byggelinjer og forbud.
Aarhus Letbane består af anlæggelse af en ny dobbeltsporet letbane fra Aarhus H via de bynære havnearealer, herunder en afgrening til Østbanetorvet, via Skejby og Lisbjerg til Lystrup, samt tilpasning af Odderbanen og Grenaabanen til letbanedrift.
 Lovforslaget indebærer endvidere, at Aarhus Kommune og Region Midtjylland opretter et drifts- og infrastrukturselskab, der har til formål at stå for drift og vedligehold af Aarhus Letbane, dog ikke  vedligehold af Grenaabanen, som Banedanmark fortsat skal stå for.
 Når anlægget af letbanen er færdigt, opløses Aarhus Letbane I/S, og letbanen overdrages vederlagsfrit til det drifts- og infrastrukturselskab, som Aarhus Kommune og Region Midtjylland opretter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
