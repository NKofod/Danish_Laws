Fremsat den 26. marts 2020 af kulturministeren (Joy Mogensen) Forslag til Lov om ændring af lov om radio- og fjernsynsvirksomhed (Forlængelse af tilladelse til distribution af antenne-tv) § 1 I lov om radio- og fjernsynsvirksomhed, jf. lovbekendtgørelse nr. 248 af 16. marts 2019, som ændret ved § 1 i lov nr. 1548 af 18. december 2018, foretages følgende ændring:
 1. I § 3 indsættes som stk. 6:
»Stk. 6. Uanset stk. 1-3, kan kulturministeren, som led i håndteringen af situationen som følge af COVID-19, bestemme, at tilladelse til distribution af lyd- og billedprogrammer ved hjælp af jordbaserede digitale tv-sendenet, der er udstedt i henhold til stk. 1 og 2 og regler udstedt i medfør af stk. 3, i særlige tilfælde kan forlænges uden forudgående udbud.
Forlængelsen kan kun vare frem til den 30. juni 2020.« § 2 Stk. 1 Loven træder i kraft ved bekendtgørelse i Lovtidende.
 Stk. 2 Lovforslaget kan stadfæstes straks efter dets vedtagelse.
Bemærkninger til lovforslaget Almindelige bemærkninger 1. Indledning Lovforslaget tilsigter at indføre adgang for kulturministeren til kortvarigt at forlænge den nuværende tilladelse af 4. april 2008 til Boxer A/S til distribution af lyd- og billedprogrammer ved hjælp af jordbaserede digitale tv-sendemuligheder (antenne-tv). Tilladelsen udløber den 3. april 2020.
 Formålet med forlængelsen af tilladelsen er at sikre, at distributionsvirksomheden kan fortsætte på de nuværende 700 MHz-frekvenser i forbindelse med overgang til ny frekvensplan også ud over den 3. april 2020. Overgang til ny frekvensplan og samtidig overgang til ny distributionsteknologi er forudsat at ske den 31. marts 2020. Det er hensigten at forlænge brugen af 700 MHz-frekvenserne til antenne-tv frem til og med den 1. juni 2020.
Forlængelsen er nødvendig for at sikre, at antenne-tv-seere, som typisk er ældre borgere, i den aktuelle akutte situation med COVID-19 epidemien undgår at blive mødt med sort skærm ved udgangen af marts 2020. Antenne tv-seere vil dermed fortsat i en periode kunne se tv, herunder tilgå den omfattende information om status for smitte og forholdsregler.
I denne periode vil antenne-tv-seerne få yderligere mulighed for at anskaffe sig nyt modtageudstyr, alternativt skifte til at se tv via satellit, kabel eller bredbånd, men også få mulighed for at få teknisk bistand til installation af udstyret m.v., hvilket også kan være vanskeligt i den aktuelle situation.
 Tilladelsen vil som følge af Danmarks EU-retlige forpligtelser ikke kunne forlænges ud over den 29. juni 2020.
2. Baggrund Det blev i 2015 som led i aftale af 26. februar 2015 om en vækstplan for digitalisering i Danmark indgået mellem den daværende regering (Socialdemokraterne og Radikale Venstre) og Venstre, Dansk Folkeparti, Socialistisk Folkeparti, Enhedslisten, Liberal Alliance og Konservative besluttet, at 700 MHz-frekvensbåndet, der aktuelt anvendes til udsendelse af antenne-tv, fra april 2020 i stedet skal anvendes til mobilt bredbånd i Danmark.
Herved kan der ske en forbedring af dækningen af mobilt bredbånd i Danmark, særligt yderområderne.
Danmark er endvidere forpligtet til at anvende frekvensbåndet til mobilt bredbånd senest den 30. juni 2020, jf.
Europa-Parlamentets og Rådets afgørelse (EU) 2017/899 af 17. maj 2017 om anvendelsen af 470-790 MHz-frekvensbåndet i Unionen.
På den baggrund er 700 MHz-frekvenserne blevet bortauktioneret til et antal mobilselskaber.
Desuden er nye tilladelser til distribution af antenne-tv, der i henhold til lov om radio- og fjernsynsvirksomhed er udstedt af Radio- og tv-nævnet til Boxer A/S og DR, baseret på, at Boxer A/S og DR senest fra 3. april 2020 overgår til en ny frekvensplan med færre frekvenser.
For at kunne opretholde det nuværende antal tv-kanaler vil Boxer og DR i forbindelse med denne overgang samtidig skifte til en ny distributionsteknologi (DVB-T2). Af praktiske årsager er overgangen til den nye frekvensplan og teknologi forudsat at ske i løbet af den 31. marts 2020.
Ældre fjernsyn og modtagebokse til antenne-tv  typisk fra før 2012  er ikke forberedt på den nye teknologi, hvorfor skiftet betyder, at et større antal husstande  anslået 90.000, svarende til anslået ca. 150.000 borgere  helt mister muligheden for at se tv, hvis de ikke forinden har anskaffet et nyt fjernsyn hhv. en DVB-T2-modtagerboks, alternativt er skiftet til at se tv via satellit, kabel eller bredbånd.
Hertil kommer et ukendt antal borgere, der ser tv med gammelt udstyr i sommerhuset, campingvognen og lignende.
Kulturministeriet har derfor siden slutningen af februar 2020 kørt en offentlig informationskampagne (www.sortsignal.dk) med henblik på at gøre opmærksom på ændringerne og anvise handlemuligheder.
Kulturministeriet har i den seneste tid modtaget et stort antal henvendelser fra borgere, Ældresagen m.fl., der er bekymrede over risikoen - ikke mindst for ældre  for ikke at kunne få information på tv om udviklingen af COVID-19 epidemien.
Bekymringen knytter sig ikke alene til muligheden for i disse tider at anskaffe sig nyt modtageudstyr, men også til muligheden for at få teknisk bistand til installation af udstyret mv.
3. Forlængelse af tilladelse til distribution af antenne-tv 3.1. Gældende ret Det følger af § 3, stk. 1, i lov om radio- og fjernsynsvirksomhed (radio- og fjernsynsloven), jf. lovbekendtgørelse nr. 248 af 16. marts 2019, at distribution af danske og udenlandske lyd- og billedprogrammer ved hjælp af jordbaserede digitale radio- og tv-sendenet kun kan ske med tilladelse fra Radio- og tv-nævnet.
Desuden følger det af radio- og fjernsynsloven § 3, stk. 2 og 3, at tilladelse meddeles af Radio- og tv-nævnet efter udbud, og at Kulturministeren kan fastsætte regler om udbudsforretninger i henhold til stk. 2, herunder om vilkår for tilladelser m.v.
Kulturministeren kan endvidere fastsætte, at Radio- og tv-nævnet i forbindelse med udstedelse af distributionstilladelser efter regler fastsat af kulturministeren kan fastsætte vilkår for virksomheden m.v.
Endelig følger det af radio- og fjernsynsloven § 3, stk. 4, at tilladelse dog efter kulturministerens nærmere bestemmelse kan meddeles DR, en regional TV 2-virksomhed, flere regionale TV 2-virksomheder i forening eller TV 2/DANMARK A/S.
Tilsvarende kan tilladelse meddeles et selskab, der udelukkende er ejet af ét af disse foretagender eller flere af foretagenderne i forening.
 Radio- og tv-nævnet har med udgangspunkt i lovens § 3, stk. 2 og 3, den 4. april 2008 udstedt en tilladelse til Boxer TV A/S til distribution af lyd- og billedprogrammer ved hjælp af antenne-tv (kommercielt tv), som er gældende frem til og med den 3. april 2020. Tilladelsen til Boxer TV A/S er udstedt i henhold til bekendtgørelse nr. 1287 af 8. november 2007 om Radio- og tv-nævnets udbud af jordbaserede digitale tv-muligheder.
 Der er hverken i radio- og fjernsynsloven, bekendtgørelsen eller tilladelsen hjemmel for Radio- og tv-nævnet eller kulturministeren til at forlænge tilladelsen.
 Radio- og tv-nævnet har desuden den 10. januar 2006 med udgangspunkt i lovens § 3, stk. 4, udstedt distributionstilladelse til I/S-Digi-tv (gratis-tv), som er ejet af DR og TV 2 DANMARK A/S i forening, for perioden frem til 31. december 2013. Tilladelsen er efter kulturministerens bestemmelse efterfølgende blevet (justeret og) forlænget til og med den 3. april 2020.
I forbindelse med overgangen til ny frekvensplan har Radio- og tv-nævnet med udgangspunkt i lovens § 3, stk. 4, efter retningslinjer fra kulturministeren og med udgangspunkt i bekendtgørelse nr. 1441 af 8. december 2017 om Radio- og tv-nævnets udbud af jordbaserede digitale tv-sendemuligheder udstedt nye tilladelser til distribution af antenne-tv til henholdsvis DR den 3. marts 2020 og til Boxer A/S den 6. juni 2018. Tilladelsen til DR er udstedt som følge af, at I/S Digi-tv nedlægges, og at DR overtager I/S Digi-tvs opgaver.
Tilladelserne er baseret på, at Boxer A/S og DR senest fra den 4. april 2020 overgår til den nye frekvensplan med færre frekvenser.
For at kunne opretholde det nuværende antal tv-kanaler vil Boxer A/S og DR i forbindelse med denne overgang samtidig skifte til en ny distributionsteknologi (DVB-T2). Af praktiske årsager er overgangen til den nye frekvensplan og teknologi forudsat at ske i løbet af den 31. marts 2020. Der er i den nye tilladelse til Boxer A/S adgang til, at Radio- og tv-nævnet kan udskyde ibrugtagning af frekvenser i medfør af tilladelsen, ligesom nævnet efter kulturministerens bestemmelse vil kunne justere tilladelserne til I/S Digi-tv henholdsvis DR.
3.2. Kulturministeriets overvejelser og lovforslagets indhold Kulturministeriet vurderer det meget uheldigt, hvis antenne-tv-seere, herunder særligt ældre borgere, i den aktuelle akutte situation med COVID-19 epidemien mister muligheden for at se tv og hermed muligheden for at kunne følge den omfattende information om status for smitte og forholdsregler.
Selv om information også gives på anden vis (radio, internettet m.v.), er tv for mange  særligt ældre  den væsentligste kilde til information og underholdning.
 Derfor er det Kulturministeriets vurdering, at situationen tilsiger en adgang for kulturministeren til midlertidigt at forlænge Boxer A/S nuværende tilladelse af 4. april 2008 med udløb den 3. april 2020, så Boxer A/S også efter sidstnævnte dato kan sende antenne-tv på de frekvenser (bl.a. 700 MHz), der benyttes i dag.
 Energistyrelsen har indgået aftale med de mobiloperatører, der fra den 4. april 2020 ellers har rådighed over 700 MHz-frekvenserne, om en forlængelse af den nuværende frekvensanvendelse frem til og med den 1. juni 2020.
Mobiloperatørerne vil ifølge de indgåede aftaler herefter fra den 2. juni 2020 have rådighed over anvendelsen af frekvenserne i 700 MHz-frekvensbåndet omfattet af deres tilladelser.
I udsættelsesperioden frem til og med den 1. juni 2020 vil mobiloperatørerne således ikke skulle betale frekvensafgift.
Det er desuden et element i aftalerne, at mobiloperatørerne vil undlade at anlægge søgsmål mod staten på grund af udskydelse af ikrafttrædelsestidspunktet for anvendelsen af frekvenserne i 700 MHz-frekvensbåndet omfattet af deres tilladelser.
 Det er på denne baggrund hensigten at forlænge brugen af 700 MHz til antenne-tv frem til og med den 1. juni 2020. En forlængelse vil allerhøjest kunne ske frem til den 30. juni 2020, hvor Danmark i henhold til Europa-Parlamentets og Rådets afgørelse (EU) 2017/899 af 17. maj 2017 er forpligtet til at frigøre 700-MHz-frekvenserne til mobilt bredbånd.
På denne baggrund foreslås indført en ny bestemmelse i radio- og fjernsynslovens § 3, stk. 6, hvorefter kulturministeren, som led i håndteringen af situationen som følge af COVID-19, kan bestemme, at tilladelse til distribution af lyd- og billedprogrammer ved hjælp af jordbaserede digitale tv-sendenet, der er udstedt i henhold til § 3, stk. 1 og 2, og regler udstedt i medfør af § 3, stk. 3, i særlige tilfælde kan forlænges uden forudgående udbud.
Det foreslås desuden, at forlængelsen kun kan vare frem til den 30. juni 2020.
 Herved gives ministeren en direkte, hurtig adgang til i den nuværende akutte COVID-19-betingede situation uden forudgående udbud og uden Radio- og tv-nævnets mellemkomst at forlænge Boxer A/S nuværende tilladelse til at sende antenne-tv på de nuværende frekvenser.
 Boxer A/S tilladelse udløber 3. april 2020. Det er hensigten, at kulturministeren benytter den foreslåede bestemmelse til at fastsætte en forlængelse af Boxer A/S tilladelse til at anvende 700 MHz-frekvensbåndet, sådan at tilladelsen først udløber på en dato efter den 3. april 2020, dog senest den 29. juni 2020.
 Da Radio- og tv-nævnet har hjemmel til at udskyde ibrugtagning af frekvenser i medfør af den nye distributionstilladelse til Boxer A/S, og da distributionstilladelsen til I/S Digi-tv/DR udstedes af nævnet efter kulturministerens nærmere retningslinjer, jf. lovens § 3, stk. 4, er der ikke behov for yderligere ændring af loven for at sikre fortsat adgang til at se antenne-tv i den nævnte periode.
4. Økonomiske konsekvenser og implementeringskonsekvenser for det offentlige En forlængelse af distributionstilladelsen til Boxer A/S til at sende antenne-tv (og en samtidig forlængelse af tilladelsen til I/S Digi-tv/DR) vurderes ikke i sig selv at indebære væsentlige økonomiske konsekvenser for staten.
 Staten vil samlet set kunne få en mindreindtægt på ca. 898.000 kr. i frekvensafgift, hvis frigørelsen af 700 MHz-frekvensbåndet udsættes frem til den 2. juni 2020. Det skyldes, at mobilselskaberne ikke vil skulle betale ca. 1.433.000 kr. i frekvensafgift, mens Boxer A/S og DR/I/S Digi-tv vil skulle betale yderligere ca. 535.000 kr. i frekvensafgift.
 Forslaget vil ikke have økonomiske konsekvenser for kommuner og regioner.
 5. Økonomiske og administrative konsekvenser for erhvervslivet m.v.
 Hvis frigørelsen af 700 MHz-frekvensbåndet udsættes frem til den 2. juni 2020 og distributionstilladelsen til Boxer A/S til at sende antenne-tv forlænges (og tilladelsen til I/S Digi-tv/DR samtidig forlænges) vil Boxer A/S og DR/I/S Digi-tv skulle betale yderligere ca. 535.000 kr. i frekvensafgift.
En forsinket ibrugtagning af frekvenserne til mobilt bredbånd indebærer, at de mobiloperatører, der fra 4. april 2020 ellers har rådighed over 700 MHz-frekvenserne, får adgang til frekvenserne senere end planlagt.
Der er indgået aftale med operatørerne om en sådan udskydelse frem til og med 1. juni 2020.
6. Administrative konsekvenser for borgerne Forslaget vurderes ikke at have administrative konsekvenser for borgerne.
7. Miljømæssige konsekvenser Forslaget vurderes ikke at have miljømæssige konsekvenser.
8. Forholdet til EU-retten Forslaget vurderes ikke at have EU-retlige aspekter.
 9. Hørte myndigheder og organisationer m.v.
Et udkast til lovforslag er ikke forinden fremsættelsen sendt i høring, da der er et akut behov for at vedtage det tiltag, som lovforslaget indeholder.
Under hensyn til, at lovforslaget - som det fremgår af fremsættelsestalen - ønskes hastebehandlet, er lovforslaget heller ikke sendt i høring samtidig med fremsættelsen.
10. Sammenfattende skema Bemærkninger til lovforslagets enkelte bestemmelser Til § 1 Radio- og fjernsynsloven Til nr. 1 Det følger af radio- og fjernsynslovens § 3, stk. 1, at distribution af danske og udenlandske lyd- og billedprogrammer ved hjælp af jordbaserede digitale radio- og tv-sendenet kun kan ske med tilladelse fra Radio- og tv-nævnet.
Desuden følger det af radio- og fjernsynsloven § 3, stk. 2 og 3, at tilladelse meddeles af Radio- og tv-nævnet efter udbud, og at kulturministeren kan fastsætte regler om udbudsforretninger i henhold til stk. 2, herunder om vilkår for tilladelser m.v.
Kulturministeren kan endvidere fastsætte, at Radio- og tv-nævnet i forbindelse med udstedelse af distributionstilladelser efter regler fastsat af kulturministeren kan fastsætte vilkår for virksomheden m.v.
 Radio- og fjernsynsloven indeholder ikke bestemmelser om mulighed for at forlænge tilladelser til distribution af lyd- og billedprogrammer ved hjælp af jordbaserede digitale radio- og tv-sendenet, der er udstedt i henhold til lovens § 3, stk. 1 og 2, og regler udstedt i medfør af § 3, stk. 3.
Der foreslås indført en ny bestemmelse i radio- og fjernsynslovens § 3, stk. 6, hvorefter kulturministeren, som led i håndteringen af situationen som følge af COVID-19, gives adgang til at bestemme, at tilladelse til distribution af lyd- og billedprogrammer ved hjælp af jordbaserede digitale tv-sendenet (antenne-tv), der er udstedt i henhold til § 3, stk. 1 og 2, og regler udstedt i medfør af § 3, stk. 3, i særlige tilfælde kan forlænges uden forudgående udbud.
Det foreslås desuden, at forlængelsen kun kan vare frem til den 30. juni 2020.
 Radio- og tv-nævnet har med udgangspunkt i lovens § 3, stk. 2 og 3, den 4. april 2008 udstedt en tilladelse til Boxer TV A/S til distribution af lyd- og billedprogrammer ved hjælp af antenne-tv på 700 MHz-frekvensbåndet, som er gældende frem til 3. april 2020.
 Det er hensigten, at kulturministeren benytter den foreslåede bestemmelse til at fastsætte en forlængelse af Boxers A/S tilladelse til at anvende 700 MHz-frekvensbåndet, sådan at tilladelsen først udløber på en dato efter den 3. april 2020, dog senest den 29. juni 2020, idet det er hensigten at forlænge brugen af 700 MHz til antenne-tv frem til og med den 1. juni 2020.
 Herved sikres det, at distributionsvirksomheden i denne forlængelsesperiode kan fortsætte på de nuværende frekvenser, således at antenne-tv-seere, som typisk er ældre borgere, i den aktuelle akutte situation med COVID-19 epidemien fortsat kan se tv, herunder tilgå den omfattende information om status for smitte og forholdsregler.
Den foreslåede hjemmel til forlængelse af distributionstilladelser til antenne-tv skal ses i lyset af den aktuelle COVID 19-situation, og vil alene være relevant i perioden indtil 30. juni 2020, hvor Danmark som følge af sine EU-retlige forpligtelser skal frigøre 700-MHz-frekvenserne til mobilt bredbånd, jf.
Europa-Parlamentets og Rådets afgørelse (EU) 2017/899 af 17. maj 2017.
 Om baggrunden for og Kulturministeriets overvejelser i forhold til bestemmelsen henvises i øvrigt til de almindelige bemærkninger i afsnit 3.2.
Til § 2 Det foreslås i stk. 1, at loven træder i kraft ved bekendtgørelse i Lovtidende.
 Loven gælder ikke for Færøerne og Grønland.
Det fremgår af stk. 2, at det foreslås, at lovforslaget kan stadfæstes straks efter dets vedtagelse.
Ifølge grundlovens § 42, stk. 7, kan et lovforslag, som kan undergives folkeafstemning, i særdeles påtrængende tilfælde stadfæstes straks efter dets vedtagelse, når forslaget indeholder bestemmelse herom.
I den forbindelse bemærkes, at der er behov for ikrafttræden senest den 31. marts 2020 for at sikre, at Boxer A/S også efter den 3. april 2020 kan fortsætte sin tv-distributionsvirksomhed på de nuværende frekvenser, så antenne-tv-seere, som typisk er ældre borgere, i den aktuelle akutte situation med COVID-19 epidemien undgår at blive mødt med sort skærm ved udgangen af marts 2020 og dermed fortsat i en periode sikres mulighed for at kunne se tv, herunder tilgå den omfattende information om status for smitte og forholdsregler.
Antenne-tv-seerne vil i denne periode få yderligere mulighed for at anskaffe sig nyt modtageudstyr, alternativt skifte til at se tv via satellit, kabel eller bredbånd, men også få mulighed for at få teknisk bistand til installation af udstyret m.v., hvilket også kan være vanskeligt i den aktuelle situation.
For at loven kan træde i kraft den 31. marts 2020, er det nødvendigt, at der kan ske stadfæstelse straks efter vedtagelse af lovforslaget.
Den afsluttende omlægning af frekvensanvendelsen med henblik på frigivelse af 700 MHz-frekvenserne til mobilt bredbånd og den samtidige overgang til ny distributionsteknologi er af praktiske årsager af tv-distributørerne Boxer A/S og DR forudsat at ske den 31. marts 2020. Baggrunden herfor er, at den 3. april 2020, hvor den gældende tilladelse til Boxer A/S udløber, er en fredag op mod en weekend, hvor det ville være uhensigtsmæssigt at gennemføre signallukningen.
Loven skal derfor senest træde i kraft den 31. marts 2020 for at sikre, at overgangen til den nye frekvensplan og teknologi ikke som planlagt finder sted den 31. marts 2020.
