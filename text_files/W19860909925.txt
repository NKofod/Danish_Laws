Ankestyrelsens principafgørelse O-101-86 om kontanthjælp - enkeltudgifter - rejseudgifter - sygebesøg i udlandet Resume:
 I forbindelse med ansøgning om økonomisk hjælp til besøgsrejser i forbindelse med nærtstående slægtninges alvorlige sygdom må der stilles krav om klar dokumentation for rimeligheden af at foretage sådanne rejser.
 Ankestyrelsen fandt ikke, at et telegram fra ansøgers mor opfyldte de krav til dokumentation, som måtte stilles.
 Der havde derfor ikke været grundlag for at bevilge hjælp til dækning af rejseudgifter i forbindelse med sygebesøg i hjemlandet.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 40, stk. 1 Sagsfremstilling:
 Ansøgeren, der er født i 1963, kom til Danmark fra Sri Lanka i maj 1985, efter at han havde indgået ægteskab med en dansk kvinde. Ægteskabet blev opløst den 24. april 1986.
Ansøgeren modtog fra 1. juni 1985 kontanthjælp efter bistandsloven.
Fra september 1985 til april 1986 gik han på produktionshøjskole og fik i den tid supplerende kontanthjælp efter bistandsloven.
Den 1. april 1986 begyndte han på et projekt på træværkstedet, hvor han blev aflønnet med mindstelønnen.
I juli 1986 skulle han påbegynde EFG-uddannelse inden for jordbrugslinien.
Ansøgeren anmodede den 25. juni 1986 om økonomisk hjælp til en returbillet til Sri Lanka, idet han den 19. juni 1986 havde modtaget telegram fra sin moder om straks at komme hjem, da faderen var alvorligt syg.
Siden havde han forgæves forsøgt at låne penge hos venner og i banker.
Returbilletten ville ifølge tilbud koste ca. 6.100 kr.
 Socialforvaltningen gav afslag, idet man ikke fandt, at der var tale om en rimeligt begrundet enkeltudgift.
 Amtsankenævnet fandt efter de foreliggende oplysninger, herunder at der var tale om en alvorlig sygdom hos en nær slægtning, at udgiften til rejsen måtte betragtes som en rimeligt begrundet enkeltudgift, hvortil der burde ydes hjælp efter bistandslovens § 40, stk. 1.
 Sagen blev anket af kommunen, der bl.a. anførte, at udgifter til hjemrejser til fjernere destinationer (andre verdensdele) ikke kan anses for at være rimeligt begrundede enkeltudgifter i henhold til bistandslovens § 40, stk. 1, når baggrunden alene er sygdom hos en nær slægtning.
 Afgørelse:
 Ankestyrelsen har taget udgangspunkt i, at der ved ansøgning om økonomisk hjælp efter bistandslovens § 40, stk. 1, til besøgsrejser i forbindelse med nærtstående slægtninges alvorlige sygdom må stilles krav om klar dokumentation for rimeligheden af at foretage sådanne rejser.
 Ankestyrelsen finder ikke, at telegrammet fra ansøgerens moder opfylder de krav til dokumentation, som må stilles.
 Der har derfor ikke været grundlag for at bevilge hjælp efter bistandslovens § 40, stk. 1, til ansøgerens rejse til Sri Lanka.
 Ankestyrelsen ændrer således amtsankenævnets afgørelse.
 Den ændrede afgørelse medfører ikke, at ansøgeren skal tilbagebetale den hjælp, som er ydet i overensstemmelse med amtsankenævnets afgørelse.
