Skriftlig fremsættelse (28. februar  

 2002) Miljøministeren Herved tillader jeg mig for Folketinget at  

 fremsætte:
 Forslag til lov ændring af lov om miljø og  

 genteknologi.
(Lovforslag nr.
L 131).
Tidligt i 2001 blev der vedtaget et nyt direktiv om  

 udsætning i miljøet af genetisk modificerede organismer  

 (direktiv 2001/18/EF). Dette direktiv skal erstatte det gældende  

 udsætningsdirektiv (direktiv 90/220/EØF). Direktivet er udstedt  

 i medfør af Amsterdam-traktatens artikel 95 og kræver fuld  

 harmonisering i medlemslandene.
Det primære formål med  

 lovforslaget er at gennemføre reglerne i det nye  

 udsætningsdirektiv.
Fristen herfor er den 17. oktober 2002.
Det er snart 16 år siden, at Danmark fik sin  

 første lov om miljø og genteknologi.
Siden da er der sket  

 meget: Der er med stor succes kommet gang i produktion ved hjælp af  

 genetisk modificerede mikroorganismer under indesluttede forhold, der er  

 kommet fælles EU-lovgivning på området, og der er og har  

 været stor folkelig debat om området.
Debatten har til tider  

 været hård, men det er både vigtigt og nødvendigt,  

 at vi til stadighed diskuterer, hvordan vi vil anvende genteknologi og til  

 hvilke formål.
Forslaget til ændring af lov om miljø og  

 genteknologi besvarer en række af de spørgsmål, der har  

 været rejst i den løbende debat.
Med de nye regler for  

 udsætning af genetisk modificerede organismer bliver risikovurderingen  

 strammet op.
Den enkelte borger får en mulighed for at give sin mening  

 tilkende, og det bliver lettere at få oplysninger om udsætning af  

 genetisk modificerede organismer.
De foreslåede ændringer kan  

 forhåbentlig være med til at genoprette tilliden til, at  

 genteknologi kan udnyttes på en forsvarlig og gennemskuelig måde  

 til gavn for samfundet i respekt for, at de enkelte borgere skal kunne  

 vælge, om de vil købe et genetisk modificeret produkt eller ej.  

 Når Danmark ratificerer Cartagena-protokollen, er vi med til at sikre,  

 at der heller ikke i resten af verden udsættes genetisk modificerede  

 organismer uden de lokale nationale myndigheders viden.
Erklæringen om ikke at give nye tilladelser til  

 dyrkning og markedsføring af genetisk modificerede organismer, som  

 Danmark sammen med Grækenland, Frankrig, Italien, Østrig og  

 Luxembourg tilsluttede sig i forbindelse med vedtagelsen af det nye  

 udsætningsdirektiv i marts 2001, udsprang af ønsket om at  

 få vedtaget et effektivt sporbarhedssystem, som kan sikre en  

 pålidelig mærkning af genetisk modificerede organismer.  

 Erklæringen følger op på en lignende erklæring fra  

 juni 1999 om vedtagelse af et revideret udsætningsdirektiv.
Med  

 lovforslaget implementeres som nævnt det nye udsætningsdirektiv.  

 Dermed er det første væsentlige skridt taget hen imod, at den  

 danske regering vil genoptage støtten til markedsføring af  

 genetisk modificerede produkter.
Næste skridt drejer sig om  

 fælles EU-regler for sporbarhed og mærkning.
Det er indtil videre  

 holdningen, at reglerne for sporbarhed og mærkning skal vedtages,  

 før Danmark atter vil stemme for nye tilladelser til dyrkning og  

 markedsføring.
 Af indholdsmæssig karakter indeholder lovforslaget  

 blandt andet følgende ændringsforslag:
Lovens formålsparagraf ændres, så  

 beslutninger om anvendelse af genteknologi ikke blot skal ske på et  

 bæredygtigt grundlag, men også i respekt for etiske  

 værdier.
Folketinget har tidligere været positive overfor at  

 inddrage etik i beslutningsgrundlaget.
Det fremgår af det nye  

 udsætningsdirektiv, at etiske principper, der er anerkendt i de enkelte  

 medlemslande, skal respekteres.
Derfor finder regeringen det passende at  

 indføje »etiske værdier« i lovens formålsparagraf samt  

 åbne mulighed for, at der kan nedsættes et organ, som på  

 ministerens begæring, kan afgive udtalelser om etiske  

 spørgsmål indenfor lovens område.
Af lovforslaget fremgår det, at de enkelte borgere  

 skal have muligheden for at blive inddraget i beslutningerne om godkendelse  

 til udsætning af genetisk modificerede organismer.
Det nye  

 udsætningsdirektiv indeholder denne pligt for medlemslandene, når  

 det gælder forsøgsudsætninger, og regeringen  

 foreslår, at dette udvides til også at gælde i sager om  

 tilladelse til markedsføring.
En væsentlig nyskabelse i det nye  

 udsætningsdirektiv er, at en tilladelse til markedsføring nu  

 bliver tidsbegrænset.
Dette sikrer, at tilladelsen med jævne  

 mellemrum bliver genovervejet i lyset af de resultater, der er fremkommet  

 rent forskningsmæssigt i den mellemliggende periode, og af den  

 overvågning, som den, der har markedsføringstilladelsen, nu  

 også bliver forpligtet til at gennemføre.
I forslaget er det gjort klart, at kompetencen til at  

 træffe beslutninger om tilladelse til markedsføring kan  

 overføres til anden lovgivning (produktlovgivning), hvis en tilladelse  

 efter denne anden lovgivning mindst lever op til kravene i det nye  

 udsætningsdirektiv.
Dette er et skridt i retning af at integrere  

 miljøvurderinger i anden lovgivning i stedet for at have en  

 særlig miljølovgivning på området.
Når dette  

 bliver gennemført, vil det blive en lettelse for erhvervslivet, idet  

 der så ikke skal indhentes flere godkendelser efter forskellig  

 lovgivning, inden et produkt kan markedsføres.
Det nye udsætningsdirektiv indeholder desuden en  

 række forbedringer i forhold til miljørisikovurderingen og den  

 eventuelle efterfølgende godkendelse.
Dette vil blive  

 gennemført efterfølgende i dansk ret i form af  

 bekendtgørelser.
 Ud over ændringerne som følger af  

 udsætningsdirektivet foreslås det, at kompetencen til at  

 træffe afgørelser i sager om tilladelse til produktion under  

 indesluttede forhold flyttes fra amtsrådene til miljøministeren.  

 Dette har været administrativ praksis siden den første lov  

 trådte i kraft i 1986, da amterne ikke har været i stand til at  

 opbygge tilstrækkelig ekspertise, eftersom der er relativt få  

 sager skævt fordelt mellem amterne.
Med lovforslaget anmoder Regeringen endvidere om at  

 få Folketingets samtykke til, at Danmark kan ratificere  

 Cartagena-protokollen om Biosikkerhed.
Formålet med  

 Cartagena-protokollen er at sikre et passende beskyttelsesniveau i  

 forbindelse med grænseoverskridende overførsel, håndtering  

 og anvendelse af »levende modificerede organismer, som er et resultat af den  

 moderne bioteknologi«.
Protokollen tilsigter således at regulere  

 grænseoverskridende overførsel af levende genetisk modificerede  

 organismer.
 Idet jeg i øvrigt henviser til lovforslaget med  

 bemærkninger, skal jeg anbefale forlaget til Folketingets velvillige  

 behandling.
