 I medfør af bestemmelsen i § 3, stk. 3 i lov nr. 618 af 17. december 1976  

 om garantier for lån til bygning af mindre fragtskibe fastsættes herved  

 følgende:
 § 1.  Der nedsættes et rådgivende udvalg til  

 varetagelse af de i § 3 i ovennævnte lov omhandlede opgaver.
 § 2.  Udvalget består af en formand og 9 andre  

 medlemmer, der repræsenterer følgende:
Arbejdsministeriet: 1 medlem Finansministeriet: 1 medlem Handelsministeriet: 1 medlem Danmarks Skibskreditfond: 1 medlem Rederiforeningen af 1895 og Rederiforeningen for mindre skibe; i fællesskab: 3 medlemmer Arbejderbevægelsens Erhvervsråd: 2 medlemmer.
 Udvalget bistås af en teknisk rådgiver.
 Formanden, medlemmerne og den tekniske rådgiver udpeges af  

 handelsministeren.
 § 3.  Udvalget afholder møder, så ofte formanden  

 finder anledning dertil.
 § 4.  Intet af udvalgets medlemmer må deltage i  

 afgørelsen af en sag, der umiddelbart berører erhvervsvirksomheder, i hvilke  

 han er interesseret, eller til hvilke han er knyttet.
Er et medlem interesseret i eller knyttet til en erhvervsvirksomhed, hvis  

 forhold berøres af en sag, der behandles i udvalget, skal han, inden sagens  

 behandling påbegyndes, over for formanden enten meddele, at han ikke kan  

 deltage i sagens afgørelse, eller efter omstændighederne redegøre for arten  

 og omfanget af sin interesse i eller tilknytning til den pågældende  

 erhvervsvirksomhed.
I denne forbindelse er ethvert medlem pligtig at besvare  

 de spørgsmål, som af eller gennem formanden måtte blive stillet ham.
Udvalget afgør endeligt, om vedkommende medlem kan deltage i sagens  

 afgørelse, samt om han kan deltage i dens behandling.
I afgørelsen af disse  

 spørgsmål deltager det pågældende medlem ikke.
 § 5.  Der optages referat af udvalgets forhandlinger.  

 Et mindretal kan kræve sin afvigende mening optaget i mødereferatet.
 § 6.  Udvalgets medlemmer er forpligtede til over for  

 alle uvedkommende at hemmeligholde, hvad de gennem deres virksomhed bliver  

 vidende om.
 Handelsministeriet, den 13. januar 1977.
 Per Hækkerup.
 /Åge Andersen.
