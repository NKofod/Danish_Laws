Vejledning om tilskud til oplagring af fiskevarer Indholdsfortegnelse 1) Indledning 2) Afsatte midler 3) Betingelser for tilskud 4) Kort om ordningen 5) Indberetning om ønsket oplagring 6) Indlagring af fiskevaren 7) Ansøgning om tilskud 8) Krav til emballagen 9) Oplagringsperioden 10) Udlagring 11) Tilskudssatser 12) Kontrol på stedet 13) Ansøgning om udbetaling af tilskud 14) Bortfald af tilskud 15) Persondataloven og offentliggørelse af data 16) Oplysningspligt 17) Force majeure 18) Klageadgang 19) Retsgrundlag 1) Indledning Denne vejledning skal du bruge, når du som Producentorganisation ønsker tilskud til oplagring af fiskevarer.
Her finder du oplysninger om markedsordningens formål, hvem der kan søge, hvad du kan søge til, hvordan du gør og om de forskellige betingelser, der er for at få tilskud, samt om hvordan du får udbetalt tilskud.
 Du kan læse mere på NaturErhvervstyrelsens hjemmeside:
http://naturerhverv.dk/tilskud-selvbetjening/tilskudsguide/oplagring-af-af-fiskevarer/ Formål Markedsordningen er en del af det danske Hav- og fiskeriudviklingsprogram 2014-2020, der overordnet set har til formål at fremme konkurrencedygtigt, miljømæssigt bæredygtigt, økonomisk levedygtigt og socialt ansvarligt fiskeri.
 Formålet med markedsordningen er gennem tilskud til oplagring af fiskevarer at understøtte producentorganisationernes indsats for at stabilisere markedet for fiskevarer og forøge værdien af fiskevarerne.
 NaturErhvervstyrelsen administrerer ordningen.
2) Afsatte midler Der er i alt afsat 11,0 mio. kr. til ordningen.
 Hvis midlerne er anvendt inden den 31. december 2018 ophører ordningen.
 Tilskudsperioden:
 Du kan få tilskud i perioden fra den 19. januar 2015 og til og med den 31. december 2018.
 Hvem kan søge tilskud:
 Følgende kan søge om tilskud til projekter:
 Det er kun anerkendte producentorganisationer, der kan søge om tilskud.
En producentorganisation er anerkendt, når den opfylder betingelserne i forordningerne1.
3) Betingelser for tilskud Der kan gives tilskud til producentorganisationer, der privat oplagrer fiskevarer for at stabilisere markedet for fiskevarer og dermed indirekte er med til at forøge værdien af fiskevarerne.
Der er en række betingelser, der skal være opfyldt, for at der kan ydes tilskud.
Betingelserne er:
  Oplagringstilskuddet må ikke overstige de samlede tekniske og finansielle omkostninger, der er nødvendige for at stabilisere, og evt. forarbejde og indlagre de pågældende fiskevarer.
  Tilskuddet må maksimalt udgøre 15 % af de årlige mængder pr. produkt, som producentorganisationen sætter til salg.
  Producentorganisationen kan maksimalt få tilskud svarende til 2 % af den gennemsnitlige værdi af den produktion, der er bragt i omsætning af medlemmerne af producentorganisationen i perioden 2009-2011.
  Tilskud kommer først til udbetaling, når fiskevarerne er frigivet til direkte konsum.
  Producentorganisationen skal føre lagerregnskab for hver kategori af produkter, der er lagt på lager, samt lagerregnskab over fiskevarer, der er genindført til markedet til direkte konsum.
  Fiskevarerne skal have været bragt i omsætning af producentorganisationen, og varerne har ikke kunnet sælges til udløsningsprisen.
  Fiskevarerne skal være af en sådan kvalitet, at de egner sig til menneskeligt konsum.
  Fiskevarerne skal være stabiliseret, oplagret i bassiner eller bure ved frysning.
  Fiskevarerne SKAL på et senere tidspunkt genindføres på markedet med henblik på menneskeligt konsum.
  Fiskevarerne skal være på lager i mindst 5 dage.
  Producentorganisationen afgiver de oplysninger, eller sikrer at andre, der afgiver oplysninger til NaturErhvervstyrelsen, afgiver de oplysninger, som NaturErhvervstyrelsen anmoder om til brug for sagsbehandlingen.
  Den oplagrede fisk er ikke forarbejdet inden oplagring.
  Partier må ikke sammenblandes eller indfryses, før vejning og kontrol er gennemført på indlagringsstedet, og indlagringskontrol er foretaget, eller opbevaringsfristen på to timer er udløbet, jf. § 6, stk. 2.
  Producentorganisationen sikrer, at NaturErhvervstyrelsen får besked om, hvornår udlagring vil finde sted, mindst to dage før udlagring påbegyndes.
  Producentorganisationen sikrer, at kontrolmyndigheden har adgang til at kontrollere partierne.
  En producentorganisation er alene berettiget til tilskud for udtagne fisk, der er fanget af organisationens medlemmer.
  Der ydes kun tilskud for oplagring af fisk fanget og bragt i omsætning af medlemmer af en anerkendt producentorganisation.
 NaturErhvervstyrelsen kan i tilsagnet fastsætte nærmere betingelser om producentorganisationens forpligtelse til at informere om det offentlige tilskud, herunder krav om skiltning.
 Definitioner:
Parti: Fisk, der indberettes samme dag, som er af samme art, størrelse og kvalitet, og som indlagres på samme indlagringssted.
Der er først tale om et parti, når kontrol på indlagringsstedet har fundet sted.
 Oplagringsperiode: Perioden, fra den sidste del af et parti er indlagret og til den første del af samme parti udlagres.
 Udløsningspris: Den pris pr. kg. fisk, der udløser muligheden for at få tilskud til oplagring.
 Forarbejdning: Aktiviteter, der ligger ud over, hvad der er nødvendigt som forberedelse til første salg.
4) Kort om ordningen Det er Center for Erhverv i NaturErhvervstyrelsen, der står for administration af ordningen, og det er Center for Kontrol i NaturErhvervstyrelsen, der står for kontrol af ordningen.
 En gennemgang af ordningen og de tilhørende tidsfrister.
 Hvis et parti fisk på auktion opnår en pris under udløsningsprisen, jf. bilag om Udløsningspriser, kan fiskeren vælge at sælge fisken til producentorganisationen til en pris svarende til den udmeldte udløsningspris.
Auktionshuset skal senest kl. 14:00, den dag fiskeriauktionen har fundet sted, foretage en elektronisk indberetning til NaturErhvervstyrelsen (se mere under punkt 5). Auktionshuset informerer også producentorganisationen, der sørger for transport af fisken fra auktionshuset og til frysehuset.
Den mængde fisk, der skal indlagres, mærkes med et sporbarhedsnummer.
 Når frysehuset har modtaget et parti fisk, kan frysehuset vælge at indlagre partiet eller at sammenblande to eller flere partier til ét nyt parti.
I begge tilfælde får partiet et nyt partinummer, som indeholder oplysninger om det nye partis art, størrelse, kvalitet og vægt samt sporbarhedsnumrene fra alle de oprindelige partier.
Frysehuset skal informere det stedlige Fiskeriinspektorat om, hvor fisken i en 2 timers periode kan kontrolleres, inden den indfryses (se punkt 6).
 Når de to timer er udløbet, eller efter NaturErhvervstyrelsen har udført kontrol kan partiet indlagres.
Frysehuset skal senest 2 dage efter indlagringen har fundet sted, for hvert parti, søge om tilskud hos NaturErhvervstyrelsen (se punkt 7).
 Tilskudssatsen beregnes fra det tidspunkt den sidste del af partiet er indlagret og til første del af partiet udlagres med henblik på menneskeligt konsum.
Oplagringen skal mindst vare 5 dage (se punkt 9 og 11).
  Når et parti eller den første del af et parti skal udlagres, skal NaturErhvervstyrelsen underrettes minimum 2 dage før udlagringen finder (se punkt 10).
 Når hele partiet er udlagret kan der anmodes om en udbetaling hos NaturErhvervstyrelsen.
Udbetalingsanmodning samt kopi af samtlige salgsfakturaer sendes senest 3 måneder efter den dato, hvor hele partiet er udlagret (se punkt 13).
 Det er kontrollører ved Center for Kontrols lokalafdelinger, der foretager den fysiske kontrol ved indlagring, uanmeldt oplagringskontrol i oplagringsperioden og udlagringskontrol.
5) Indberetning om ønsket oplagring Auktionshuset skal senest kl. 14:00, den dag fiskeriauktionen har fundet sted, foretage en elektronisk indberetning om oplagring til NaturErhvervstyrelsen.
 Indberetningen skal foretages som en afregning for køb/salg af fisk, hvor der skal indberettes enten med koden WDR i feltet for Product Destination, hvis der anvendes nyt indberetningssystem, eller med koden R i feltet Anvendelse, hvis der anvendes gammelt indberetningssystem.
 Sporbarhedspartinummer:
Hvert parti der udtages får sit eget sporbarhedspartinummer.
Sporbarhedspartinummeret er det samme, som det der forstås som partinummer i henhold til sporbarhedsreglerne, jf. artikel 58 stk. 5, a, i forordning 1224/2009, sammensat med antal kg.
I henhold til sporbarhedsreglerne skal hvert solgt parti forsynes med et sporbarheds partinummer.
Det er sælger / auktionen selv, der udarbejder sporbarhedspartinummeret.
Det skal bare være entydigt.
På den måde får hvert enkelt udtagne parti et unikt nummer.
6) Indlagring af fiskevaren Fisken skal indlagres på et autoriseret frysehus.
Når fisken er ankommet til frysehuset skal det lokale Fiskeriinspektorat have mulighed for at kontrollere partiet inden det indlagres.
Det sker ved at frysehuset efter modtagelsen af fisken til oplagring sender en e-mail til: fmc@naturerhverv.dk og i emnefeltet anføres: Privat oplagring.
Modtages mailen i NaturErhvervstyrelsen i tidsrummet kl. 7-12 på en hverdag, anses fisken for frigivet to timer efter modtagelsestidspunktet, hvorefter fisken må fjernes.
Modtages mailen uden for det nævnte tidsrum, anses fisken for frigivet kl. 9 førstkommende hverdag.
I mailen anføres sporbarhedspartinummeret, frysehusets navn og adresse, nettovægten samt FAO alfa-3-kode.
 Indlagring kan finde sted mellem den 19. januar og den 31. december 2015.
 Frysehuspartinummer:
 Frysehuset skal tildele hvert parti, der indfryses, et unikt frysehuspartinummer.
 Et frysehuspartinummer består af følgende: Frysehus, indfrysningsår, indfrysningsmåned, indfrysningsdag, FAO alfa-3-kode, størrelse.
 Eksempel:
Et parti rødspætter, str. 4, der er indlagret på Hvide Sande frysehus den 17. januar 2015 vil få følgende parti-nr.: H150117PLE4 7) Ansøgning om tilskud Producentorganisationen har 2 dage efter et parti er indlagret til at indsende en ansøgning om tilskud til NaturErhvervstyrelsen.
Det sker ved at udfylde skemaet Ansøgning om tilskud til oplagring af fiskevarer og sende det som pdf-fil til: erhverv@naturerhverv.dk og i emnefeltet anføres: Oplagring af fiskevarer.
Afsenderen vil modtage en elektronisk kvittering.
 Udfyldelse af ansøgningsskemaet:
 Gå til siden med ansøgningsskema:
http://naturerhverv.dk/tilskud-selvbetjening/tilskudsguide/oplagring-af-af-fiskevarer/ Der skal indsendes én ansøgning om tilskud pr. parti indlagret fiskevarer.
 Ansøgningen om tilskud skal indeholde følgende oplysninger:
  Producentorganisationens cvr-nummer, navn, adresse, dato, stempel og underskrift.
  Autorisationsnummer, navn og adresse på det frysehus, hvor fisken er oplagret.
  Parti-nr., FAO alfa-3-kode, størrelse, partiets produktionsdato, partiets indlagringsdato, partiets nettovægt.
  Angivelse af samtlige sporbarhedsnumre for alle de partier, der indgår i det samlede parti.
  Nettovægt af det indlagrede parti.
 Udfører Center for Kontrol fysisk kontrol ved indlagringen, og viser det sig, at nettovægten afviger fra det indberettede, nedskriver NaturErhvervstyrelsen mængden til den konstaterede nettovægt ved kontrollen.
8) Krav til emballagen Hvert partis emballage skal være mærket med følgende angivelser:
 Partinummer  Navnet på producentorganisationen  Indlagringsdato  Nettovægten.
9) Oplagringsperioden Oplagringsperioden skal være mindst 5 dage.
De 5 dage regnes fra dagen, efter den sidste del af et parti er indlagret, og udløber på den femte dag, kl 23:59. En frist, der udløber på en ikke arbejdsdag, forlænges til førstkommende arbejdsdags sidste time.
Dvs. er den femte dag en lørdag, må partiet tidligst udlagres den kommende tirsdag.
10) Udlagring Udlagring kan tidligst finde sted 5 dage efter indlagringen har fundet sted, og kan omfatte en del af et parti eller et helt parti.
 Tilskudssatsen beregnes fra det tidspunkt den sidste del af partiet er indlagret og til første del af partiet udlagres med henblik på menneskeligt konsum.
 NaturErhvervstyrelsen skal informeres minimum 2 dage før udlagringen finder sted, uanset om der er tale om udlagring af et helt parti eller den første del af et parti.
Auktionshuset skal sende en e-mail til: fmc@naturerhverv.dk og i emnefeltet skal anføres: Privat oplagring.
I e-mailen anføres oplysninger om partiets frysehuspartinummer, partiets nettovægt samt ønsket udlagringsdato.
11) Tilskudssatser NaturErhvervstyrelsen giver følgende tilskud:
  For bulk oplagring ydes et tilskud på 1.000 kr. pr. ton den første uge i oplagringsperioden.
  For individuelt oplagrede fisk ydes et tilskud på 2.000 kr. pr. ton den første uge i oplagringsperioden.
 Efter den første uge giver NaturErhvervstyrelsen tilskud til oplagring på 25 kr. pr. ton pr. påbegyndt uge, der altid regnes fra først kommende mandag.
12) Kontrol på stedet NaturErhvervstyrelsen udfører kontrollen.
Den fysiske kontrol omfatter kontrol ved indlagring, mens fisken er på lagret og ved udlagring.
NaturErhvervstyrelsen kan også foretage en administrativ kontrol og/eller en efterfølgende regnskabskontrol i forbindelse med tilskud.
For at NaturErhvervstyrelsen kan sikre, at producentorganisationen opfylder betingelserne for støtte, skal modtageren af tilskud føre lagerregnskab for hver kategori af produkter, der er indlagret og senere udlagret på markedet til direkte menneskeligt konsum.
I forbindelse med kontrol vil lagerregnskaberne blive gennemgået.
 NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med lov om Hav- og Fiskerifonden § 10.
13) Ansøgning om udbetaling af tilskud Når et parti fiskevarer er 100 % udlagret med henblik på menneskeligt konsum, kan producentorganisationen anmode om en udbetaling.
Inden den første anmodning om udbetaling skal producentorganisationen indsende en liste over medlemmerne af producentorganisationen.
Hvis medlemslisten ændres i løbet af året skal der indsendes reviderede lister til Naturerhvervstyrelsen på: erhverv@naturerhverv.dk.
 Producentorganisationen skal indsende følgende dokumenter til Center for Erhverv i NaturErhvervstyrelsen ved anmodning om en udbetaling:
  En udbetalingsanmodning.
  Dokumentation i form af samtlige fakturaer eller lignende for, at hele det omhandlede parti er udlagret med henblik på menneskeligt konsum.
  Dokumentation for oplagring i form af en udlagringsmeddelelse, hvoraf partier, oplagringsperiode og vægt skal fremgå.
 Dokumentation for den samlede mængde oplagret fisk fordelt på art og størrelse pr. udbetalingsanmodning og akkumuleret for det indeværende år  Dokumentation for producentorganisationens samlede salg i det indeværende år.
  Dokumentation for at tilskudsbeløbet i udbetalingsanmodningen er under 15 % af de årlige mængder pr. produkt, som producentorganisationen sætter til salg.
  Dokumentation for at det akkumulerede tilskudsbeløb i udbetalingsanmodningen på intet tidspunkt overstiger et beløb svarende til 2 % af den gennemsnitlige værdi af den produktion, der er bragt i omsætning af medlemmerne af producentorganisationen i perioden 2009-2011.
Ovenstående dokumentation skal være indsendt til NaturErhvervstyrelsen senest 3 måneder efter hele partiet er udlagret til menneskeligt konsum.
Materialet sendes som pdf. fil til: erhverv@naturerhverv.dk.
 Skema til at ansøge om udbetaling findes på NaturErhvervstyrelsens hjemmeside:
http://naturerhverv.dk/tilskud-selvbetjening/tilskudsguide/oplagring-af-af-fiskevarer/ En udbetalingsanmodning må kun vedrøre ét enkelt parti, og skal indeholde følgende oplysninger:
  Producentorganisationens navn og adresse.
  En specificeret opgørelse vedrørende det parti, der søges tilskud til med angivelse af partinummer, nettovægt, indlagrings- og udlagringsdato samt indfrysningsmetode.
  Det ansøgte tilskudsbeløb i kr.
  Attestering af oplysningerne fra det pågældende frysehus.
 Frysehuset skal også underskrive udbetalingsanmodningen, da de skal skrive under på at oplysningerne om parti-nr., oplagringsperiode samt nettovægt er korrekte.
 Tilskuddet udbetales senest 30 dage efter anmodningen er indgivet, forudsat at evt. kontrol er foretaget, og betingelserne for udbetaling af tilskuddet er opfyldt.
14) Bortfald af tilskud Tilskud bortfalder helt eller delvist i følgende tilfælde:
  Producentorganisationen har afgivet urigtige eller vildledende oplysninger eller har fortiet oplysninger af betydning for sagens afgørelse.
  Producentorganisationen tilsidesætter sine pligter efter lov om Hav- og Fiskerifonden § 8 og § 9, stk. 2.
  Betingelserne for tilskud eller udbetaling ikke er opfyldt.
  Producentorganisationen ikke sikrer, at andre, der afgiver oplysninger til NaturErhvervstyrelsen, afgiver korrekte oplysninger.
 NaturErhvervstyrelsen kan træffe afgørelse om ikke at bortfalde hele tilskuddet, og kan i stedet træffe afgørelse om en proportional nedsættelse af tilskuddet, hvis § 13, stk. 1, nr. 1 og 2, og § 13, stk. 2, er overtrådt.
 I tilfælde af, at de urigtige oplysninger i § 13, stk. 1, nr. 1, og § 13, stk. 2, omhandler vægten af de oplagrede fisk eller oplagringsperioden, nedsætter NaturErhvervstyrelsen tilskuddet med et beløb, der svarer til det uberettiget opnåede tilskud.
 Ved øvrige tilfælde af overtrædelse af § 13, stk. 1, nr. 1, og § 13, stk. 2, og ved overtrædelse af § 13, stk. 1, nr. 2, vil tilskuddet blive nedsat forholdsmæssigt ud fra en vurdering af art og grovhed af overtrædelsen og det eventuelle tab for Den Europæiske Hav- og Fiskerifond.
 I tilfælde af tilbagebetalingskrav vil der blive pålagt renter, som beregnes fra tidspunktet for meddelelse af tilbagebetalingskravet med den rentesats, der er fastsat i renteloven.
 I tilfælde af grove misligholdelser kan straf komme på tale.
15) Persondataloven og offentliggørelse af data Offentliggørelse, bl.a. på internettet:
NaturErhvervstyrelsen er dataansvarlig, og oplysninger om tilskud vil blive brugt til bl.a. sagsbehandling, administration, tilskudsudbetaling og kontrol.
Derfor skal tilskudsmodtagere være opmærksom på følgende:
 Oplysningerne kan behandles af danske og europæiske revisions- og undersøgelsesorganer for at værne om EUs finansielle interesser.
Endvidere kan de blive brugt til statistisk, forskning, planlægning og evaluering.
  Oplysninger om navn, evt. firmanavn, adresse samt størrelse af det modtagne tilskud kan blive offentliggjort på NaturErhvervstyrelsens hjemmeside.
  Alle kan anmode om aktindsigt i sager, der behandles af den offentlige forvaltning efter offentlighedsloven, og at der kun er få oplysninger/dokumenter, som er undtaget fra pligten til udlevering efter offentlighedsloven.
 Efter Persondataloven har tilskudsmodtagere mulighed for:
 At bede om indsigt i, hvilke oplysninger der behandles i forbindelse med tilskud, jf.
Persondatalovens § 31, og  At kræve at få rettet, slettet eller blokeret oplysninger, der er urigtige eller vildledende, eller på anden måde er behandlet i strid med lovgivningen, jf.
Persondatalovens § 37.
 Nærmere oplysninger om disse forhold kan fås ved henvendelse til Jura i NaturErhvervstyrelsen på: jura@naturerhverv.dk.
16) Oplysningspligt Hvis NaturErhvervstyrelsen forlanger det, skal Producentorganisationen afgive erklæring om, hvorvidt betingelserne for tilskud fortsat opfyldes.
Producentorganisationen har også pligt til at give en skriftlig meddelelse om forhold, der kan medføre bortfald eller tilbagebetaling af tilskuddet.
17) Force majeure NaturErhvervstyrelsen kan anerkende tilfælde af force majeure og andre ekstraordinære omstændigheder, der forhindrer producentorganisationen i at opfylde sine forpligtelser, og dermed ikke medfører bortfald og tilbagebetaling eller nedsættelse af tilskud.
Hvis producentorganisationen ønsker at påberåbe sig force majeure eller andre ekstraordinære omstændigheder, skal dette meddeles NaturErhvervstyrelsen skriftligt senest 15 arbejdsdage efter det tidspunkt, hvor producentorganisationen er i stand til at gøre det.
Meddelelsen skal være vedlagt fyldestgørende dokumentationsmateriale.
 Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer producentorganisationen i at opfylde sine forpligtelser, og at producentorganisationen ikke ved en forholdsmæssig indsats kunne have sikret sig herimod.
18) Klageadgang Du kan klage skriftligt over afgørelser senest fire uger fra den dag, du modtog afgørelsen.
Klagen sendes til Naturerhvervstyrelsen til erhverv@naturerhverv.dk eller med almindelig post.
Du kan bruge klageskemaet, som du finder på naturerhverv.dk.
Vi sender klagen sammen med vores bemærkninger til Fødevareministeriets Klagecenter, som træffer afgørelse i sagen.
Modtager vi klagen for sent, vil den som udgangspunkt ikke blive behandlet.
19) Retsgrundlag Vejledningen er baseret på følgende EU-forordninger mv.:
  EUROPA-PARLAMENTETS OG RÅDETS FORORDNING (EU) Nr. 508/2014 af 14. maj 2014 om Den Europæiske Hav- og Fiskerifond.
  EUROPA-PARLAMENTETS OG RÅDETS FORORDNING (EU) Nr. 1379/2013 af 11. december 2013 om den fælles markedsordning for fiskevarer og akvakulturprodukter.
  EUROPA-PARLAMENTETS OG RÅDETS FORORDNING (EU) Nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for udvikling af landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, og Den Europæiske Hav- og Fiskerifond og om ophævelse af Rådets forordning (EF) nr. 1083/2006.
  EU KOMMISSIONENS GENNEMFØRELSESFORORDNING (EU) Nr. 1419/2013 af 17. december 2013 om anerkendelse af producent- og brancheorganisationer, udvidelse af producent- og brancheorganisationers regler og offentliggørelse af udløsningspriser i henhold til Europa-Parlamentets og Rådets forordning (EU) nr. 1379/2013 om den fælles markedsordning for fiskevarer og akvakulturprodukter.
  Lov nr. 1361 af 16. december 2014 om Hav- og Fiskerifonden.
  Bekendtgørelse nr. 19 af 16. januar 2015 om tilskud til oplagring af fiskevarer.
NaturErhvervstyrelsen, den 19. januar 2015 Lone Pinnerup Frederiksen / Susanne Kamstrup-Braad Bilag 1 Udløsningspriserne for Danmarks Fiskeriforening Producent Organisation pr. 19. januar 2015 Bilag 2 Udløsningspriserne for Danmarks Pelagiske Producentorganisation pr. 19. januar 2015 1 EUROPA-PARLAMENTETS OG RÅDETS FORORDNING (EU) Nr. 1379/2013 af 11. december 2013 om den fælles markedsordning for fiskevarer og akvakulturprodukter, og EU KOMMISSIONENS GENNEMFØRELSESFORORDNING (EU) Nr. 1419/2013 af 17. december 2013 om anerkendelse af producent- og brancheorganisationer, udvidelse af producent- og brancheorganisationers regler og offentliggørelse af udløsningspriser i henhold til Europa-Parlamentets og Rådets forordning (EU) nr. 1379/2013 om den fælles markedsordning for fiskevarer og akvakulturprodukter.
