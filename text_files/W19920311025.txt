 En reklametegnerelev søgte optagelse i en arbejdsløshedskasse.
 Pågældende blev optaget som almindeligt medlem pr. 18. marts 1991,  

 idet kassen meddelte, at ansøgeren ikke kunne optages som dimittend ved  

 uddannelsens afslutning den 1. august 1991, da uddannelsen som reklametegner  

 ikke var en offentlig anerkendt uddannelse.
 Direktoratet fandt, at optagelsen skulle annulleres.
 Ankenævnet fandt, at ansøgeren kunne optages som lønmodtager, idet  

 samtlige kriterier for at anse pågældendes ansættelse som reklametegnerelev  

 for lønmodtagerbeskæftigelse måtte anses for opfyldt.
En ansøger blev ansat som reklametegnerelev i et firma den 1. august 1988  

 for 3 års læretid.
Lønnen svarede til Handels- og Kontorfunktionærernes  

 Arbejdsløshedskasse's tarif for elever.
På optagelsesbegæring til forbundet og arbejdsløshedskassen oplyste  

 ansøgeren, at hun var ansat som reklametegnerelev indtil den 31. juli 1991,  

 og at hun søgte optagelse som almindeligt elevmedlem.
Forbundet påtegnede  

 optagelsesbegæringen om, at pågældende var optaget med virkning fra den 18.  

 marts 1991.
 Forbundet/kassen meddelte den 20. marts 1991, at ansøgeren ikke kunne  

 optages i kassen som dimittend ved uddannelsens afslutning den 1. august  

 1991, da uddannelsen til reklametegner ikke var en offentligt anerkendt  

 uddannelse.
 Kassen henviste til Direktoratet for Arbejdsløshedsforsikringens  

 vejledning om optagelse i en statsanerkendt arbejdsløshedskasse for  

 lønmodtagere vedrørende kravet om offentlig anerkendelse.
 Pågældende kunne derimod optages i kassen pr. 18. marts 1991 som  

 almindeligt medlem med dagpengeret efter 12 måneders medlemskab, forudsat de  

 almindelige betingelser herfor var opfyldt, herunder bl.a. 26 ugers arbejde  

 på fuld tid i medlemsperioden.
 Alternativt kunne pågældende vælge at blive optaget som elevmedlem indtil  

 uddannelsens afslutning og senere søge optagelse i kassen på grundlag af  

 beskæftigelse.
 Ansøgeren klagede under henvisning til, at hun første gang henvendte sig  

 til kassen før den 2. april 1990, medens direktoratets vejledning først blev  

 udgivet den 17. maj 1990.
Kassen fastholdt sin afgørelse over for direktoratet, men anmodede  

 direktoratet om at træffe afgørelse om, at reklametegneruddannelsen kunne  

 danne grundlag for optagelse som dimittendmedlem.
Kassen anførte, at  

 Reklameskolen i samarbejde med Danske Reklamebureauers Brancheforening havde  

 forsøgt at få reklametegneruddannelsen godkendt.
En sådan godkendelse ville  

 indebære, at uddannelses- og undervisningsforløbet skulle fastsættes af det  

 offentlige, hvilket ikke harmonerede med brancheforeningens ønske om selv at  

 fastsætte, hvad eleverne skulle undervises i.
Derfor var der ikke blevet  

 ansøgt om offentlig anerkendelse af uddannelsen.
 Kassen fandt, at kravet i direktoratets vejledning om, at uddannelsen  

 skulle være offentligt anerkendt, var en stramning, som ikke var en følge af  

 nogen lovændring.
 Kassen underrettede ansøgeren om oversendelsen til direktoratet og  

 bekræftede den 25. juni 1991, at hun var optaget i kassen pr. 18. marts 1991  

 på grundlag af beskæftigelse.
 Den 25. juni 1991 oplyste kassen til direktoratet, at medlemmet var  

 optaget som almindeligt medlem af kassen pr. 18. marts 1991 med dagpengeret  

 efter 1 års medlemskab.
 Først ved kassens modtagelse af skriftlig optagelsesbegæring havde kassen  

 kunnet konstatere, at medlemmet var under uddannelse til reklametegner og  

 dermed efter kassens opfattelse ikke opfyldte betingelserne for ret til  

 optagelse som dimittend ved uddannelsens afslutning med dagpengeret efter 1  

 måneds medlemskab.
 Ifølge direktoratets samtalerapport af 25. juni 1991 har Styrelsen for  

 Statens Uddannelsesstøtte oplyst, at reklametegneruddannelsen ikke figurerede  

 i kartoteket over støtteberettigede uddannelser.
DRB-skolen (Reklametegnerskolen) har samme dato telefonisk over for  

 direktoratet oplyst, at skolen er 100 % privat finansieret.
Det er  

 reklamebureauerne, der betaler for uddannelsen af medarbejderne.
Uddannelsen  

 er således ikke offentligt anerkendt, og der kan ikke søges eller gives SU.
 Lønbilag for februar - april 1991 viser fast løn på 10.062 kr. for 160  

 timer hver måned.
 Direktoratet for Arbejdsløshedsforsikringen meddelte, at ansøgeren ikke  

 kunne optages som dimittendmedlem af kassen, idet hendes uddannelse som  

 reklametegner ikke opfyldte betingelserne for at være offentligt anerkendt.
 Direktoratet henviste til Direktoratet for Arbejdsløshedsforsikringens  

 bekendtgørelse nr. 499 af 19. august 1988 om optagelse i en statsanerkendt  

 arbejdsløshedskasse for lønmodtagere, § 1, stk. 2, samt til direktoratets  

 vejledning af 17. maj 1990, pkt. 4.5., nr. 6, hvorefter en uddannelse for at  

 kunne berettige til optagelse i en arbejdsløshedskasse skulle være offentligt  

 anerkendt.
 Direktoratet henviste videre til vejledningens pkt. 4.5.2. om vejledning  

 for, hvorvidt en uddannelse kunne anses for offentligt anerkendt.
 Det forhold, at ansøgeren havde henvendt sig til kassen første gang  

 forinden vejledningens ikrafttræden, kunne ikke føre til et andet resultat.  

 Direktoratet bemærkede, at vejledningen ikke var fremkommet som følge af  

 lovændring, men alene var udtryk for tidligere og gældende fast praksis.
 Direktoratet tiltrådte således kassens afgørelse på dette punkt.
 Ifølge kassens skrivelse af 25. juni 1991 var pågældende pr. 18. marts  

 1991 optaget som medlem af kassen på grundlag af beskæftigelse som  

 lønmodtager.
 Direktoratet fandt, at beskæftigelse i et elevforhold som altovervejende  

 hovedregel ikke kunne betragtes som lønarbejde i  

 arbejdsløshedsforsikringslovens forstand, idet oplæring måtte anses for at  

 udgøre den væsentligste del af uddannelsens indhold.
 Der var fra denne hovedregel gjort konkrete undtagelser, herunder arbejde  

 i lærlingeforhold efter lærlingelovens § 30 og praktikperioder i henhold til  

 EFG-loven.
 Da medlemmet var under uddannelse indtil den 31. juli 1991 og ikke var  

 omfattet af de nævnte undtagelser, fandt direktoratet, at pågældendes  

 optagelse som medlem af kassen pr. 18. marts 1991 skulle annulleres.
Som følge af medlemskabets annullation var pågældende berettiget til at få  

 tilbagebetalt det indbetalte kontingentbeløb.
Efter uddannelsens afslutning  

 kunne pågældende optages som medlem af kassen, såfremt de almindelige  

 betingelser for optagelse af lønmodtagere var opfyldt.
Kassens advokat ankede for kassen og medlemmet.
Advokaten oplyste, at  

 medlemmet havde været ansat på normal fuld tid og været omfattet af  

 funktionærloven og ferieloven.
Arbejdsfunktionerne var i al væsentlighed af  

 samme art og karakter som en udlært reklametegners.
Under elevtiden deltog  

 pågældende i en række eksterne kurser på lige fod med udlærte reklametegnere,  

 og alle kurser incl. forplejning var betalt af arbejdsgiveren.
 Lønnen blev beskattet med sædvanligt lønmodtagerfradrag, lige som der blev  

 indbetalt bidrag til ATP og AUD.
Advokaten fandt direktoratets afgørelse ukorrekt, idet den hvilede på en  

 både urigtig og uhjemlet fortolkning af begrebet lønmodtager i  

 arbejdsløshedsforsikringslovens § 41, stk. 1, nr. 3, litra a.
Dette  

 lønmodtagerbegreb var ikke nærmere defineret i loven, hvilket direktoratet  

 havde kommenteret i vejledning af 17. maj 1990, pkt. 1. Det var efter  

 vejledningen et krav for at anerkende beskæftigelse som lønarbejde, at den  

 pågældende modtog et vederlag, og at dette vederlag var skattepligtigt.
Denne  

 betingelse var opfyldt.
 Advokaten anførte, at der hverken i arbejdsløshedsforsikringsloven eller i  

 direktoratets vejledning var støtte for det af direktoratet anvendte  

 kriterium, at beskæftigelse i et elevforhold ikke kunne betragtes som  

 lønarbejde i lovens forstand, idet oplæring måtte anses for at udgøre den  

 væsentligste del af uddannelsens indhold.
Konsekvensen af dette kriterium blev for de elevforhold, der ikke  

 berettigede til dimittendoptagelse i medfør af lovens § 41, stk. 1, nr. 3 c,  

 at de pågældende elever under elevtiden ikke havde ret til optagelse i en  

 arbejdsløshedskasse og heller ikke havde ret til dimittendoptagelse.
Denne  

 konsekvens kunne ikke have været tanken med arbejdsløshedsforsikringslovens §  

 41.
 Det var korrekt, at der i ansættelsen indgik et element af  

 oplæring/uddannelse, men denne oplæring/uddannelse adskilte sig på ingen måde  

 fra den praktiske udlæring/uddannelse, som var forbundet med andre  

 elevstillinger og lærlingeforhold såsom kontorelever, laborantelever,  

 trainees m.v.
 Advokaten henviste til en vejledende udtalelse af 24. november 1987 fra  

 direktoratet, som bl.a. udtalte, at »når en person ansættes som trainee  

 (= praktikant, volontør), vil det typisk være således, at der ikke er et på  

 forhånd fastlagt »uddannelsesforløb«, idet den pågældendes oplæring  

 sker individuelt inden for en virksomheds rammer og tilpasses dennes behov.  

 Der er således ikke tale om uddannelse i traditionel forstand (offentlig  

 godkendelse og normering, eksamensbevis, adgang til dimittendoptagelse i en  

 arbejdsløshedskasse), men snarere om praktisk oplæring inden for en  

 virksomhed eller branche.' Direktoratet havde lagt vægt på, at medlemmet  

 skulle udføre almindeligt forefaldende kontorarbejde inden for almindelig  

 arbejdstid, at medlemmet havde sædvanligt ferie- og opsigelsesvarsel, og at  

 medlemmet ikke samtidig med denne ansættelse måtte påtage sig andet arbejde  

 uden tilladelse fra arbejdsgiveren.
 Disse momenter var alle opfyldt i nærværende sag.
 Sammenfattende fandt advokaten, at direktoratet manglede hjemmel til at  

 anvende praktisk oplæring i et ansættelsesforhold som et kriterium, der talte  

 imod, at der forelå lønarbejde, da dette kriterium hverken fremgik af  

 arbejdsløshedsforsikringsloven med tilhørende bekendtgørelse eller af  

 direktoratets vejledning af 17. maj 1990.
 Pågældendes ansættelse som reklametegnerelev opfyldte samtlige de  

 kriterier, der fremgik af direktoratets vejledning af 17. maj 1990.
 Direktoratet har ikke fundet grundlag for at ændre sin afgørelse.
 Direktoratet fastholdt, at pågældende ikke kunne optages i kassen, mens  

 hun var under uddannelse, idet beskæftigelse i et elevforhold som  

 altovervejende hovedregel ikke kunne betragtes som lønarbejde i  

 arbejdsløshedsforsikringslovens forstand.
De i direktoratets vejledning af 17. maj 1990 til bekendtgørelse om  

 optagelse i en statsanerkendt arbejdsløshedskasse for lønmodtagere nævnte  

 vejledende momenter for, hvornår der kunne være tale om lønarbejde,  

 relaterede sig ikke til uddannelsesforløb og lærlingeforhold.
Dette støttedes  

 bl.a. af, at der var gjort konkrete undtagelser for arbejde i lærlingelovens  

 § 30 og praktikperioder i henhold til EFG-loven samt for praktikperioder i  

 sygehjælper- og plejehjemsassistentuddannelserne.
Det var et krav for uddannelse på Reklameskolen, at der blev betalt et  

 betydeligt beløb enten af et bureau eller af eleven selv.
Dette indicerede  

 yderligere, at der ikke var tale om lønarbejde i  

 arbejdsløshedsforsikringslovens forstand.
 Direktoratet henviste til en dagbladsannonce om indhold og varighed af  

 uddannelsen på Reklameskolen.
 Direktoratet fastholdt, at der efter en konkret undersøgelse af  

 uddannelsesforløbet ikke var tale om lønarbejde i  

 arbejdsløshedsforsikringslovens forstand.
Medlemmet oplyste, at hun aldrig havde deltaget i kurser på Reklameskolen  

 eller været der.
Så vidt medlemmet vidste, kunne man ikke deltage i  

 uddannelsen på Reklameskolen, før man var færdiguddannet som reklametegner og  

 ansat på et bureau.
Medlemmet var først pr. 31. juli 1991 færdiguddannet.
 Direktoratet meddelte den 30. september 1991, at medlemmets brev gav  

 anledning til, at direktoratet genoptog sagen til fornyet  

 realitetsbehandling.
 Direktoratet oplyste i sin afgørelse, at medlemmet telefonisk havde  

 oplyst, at hun havde deltaget i diverse andre private kurser af 1-2 dages  

 varighed.
 Direktoratet kunne på baggrund af disse oplysninger fortsat ikke give  

 tilladelse til, at pågældende blev optaget som dimittendmedlem af kassen.  

 Begrundelsen var fortsat, at uddannelsen ikke var offentligt anerkendt, jf.  

 direktoratets vejledning af 17. maj 1990, pkt. 4.5., nr. 6, og pkt. 4.5.2.
 For så vidt angik pågældendes optagelse i kassen pr. 18. marts 1991 på  

 grundlag af beskæftigelse som lønmodtager fastholdt direktoratet, at dette  

 medlemskab skulle annulleres.
 Det forhold, at pågældende ikke havde gået på Reklameskolen, men havde  

 deltaget i andre kortvarige kurser, som blev betalt af hendes arbejdsgiver,  

 ændrede ikke direktoratets opfattelse, idet beskæftigelse i et elevforhold  

 som altovervejende hovedregel ikke kunne betragtes som lønarbejde i  

 arbejdsløshedsforsikringslovens forstand, da oplæring måtte anses for at  

 udgøre den væsentligste del af uddannelsens indhold.
 Direktoratet fastholdt således i sin helhed afgørelsen.
 Samtidig oversendte direktoratet sagen til ankenævnet med bemærkning om,  

 at direktoratet ikke havde fundet grundlag for at ændre sin afgørelse.
 Ankenævnet lagde til grund, at det ikke var bestridt, at ansøgeren ikke  

 ved afslutningen af uddannelsen til reklametegner kunne optages som  

 dimittendmedlem af kassen i henhold til arbejdsløshedsforsikringslovens § 41,  

 stk. 1, nr. 3 c.
 Ankenævnet fandt med hensyn til pågældendes optagelse som medlem på  

 grundlag af beskæftigelse som lønmodtager, at samtlige kriterier for at anse  

 pågældendes ansættelse som reklametegnerelev for lønmodtagerbeskæftigelse må  

 anses for opfyldt.
 Ankenævnet ændrede derfor Direktoratet for Arbejdsløshedsforsikringens  

 afgørelse, således at pågældendes optagelse i kassen pr. 18. marts 1991 på  

 grundlag af beskæftigelse som lønmodtager ikke skulle annulleres.
