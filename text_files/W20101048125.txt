Ligebehandlingsnævnets afgørelse om etnisk oprindelse - national oprindelse - sprog - ej medhold J.nr. 2500102-10 Det var ikke strid med forskelsbehandlingsloven at en klager, født i Spanien, ikke fik autorisation til at guide på dansk.
Kravet for at få autorisation var at bestå en sprogprøve, hvilke klager ikke havde.
 Klagen drejer sig om forskelsbehandling på grund af etnicitet i forbindelse med, at klager ikke fik autorisation til at guide på dansk.
Ligebehandlingsnævnets afgørelse Det er ikke i strid med forskelsbehandlingsloven, at klager ikke fik autorisation til at guide på dansk.
Sagsfremstilling Klager, en mand født i Spanien, har i mange år været dansk statsborger.
Han er medlem af en forening og er gennem foreningen blevet autoriseret til at kunne guide på blandt andet spansk.
Han er ikke autoriseret til at guide på dansk.
Det fremgår af foreningens etiske regler, at foreningens medlemmer kun må guide på sprog, hvor de har bestået en sprogprøve eller har opnået autorisation.
Det fremgår endvidere af foreningens vedtægter, at der i dag, som medlem kun optages personer, der i RUC-regi har opnået diplom som eksamineret turistfører.
Det fremgår endelig af sagen, at foreningens medlemmer autoriseres til at guide på deres modersmål og på de sprog, de har gennemført deres RUC uddannelse på.
Autorisation til at guide på tillægssprog er betinget af en sprogprøve på Studieskolen.
 Der dispenseres efter det oplyste ikke fra disse sprogkrav.
Parternes bemærkninger Klager påstår, at han blev udsat for forskelsbehandling på grund af sin spanske oprindelse, idet han ikke fik autorisation til at guide på dansk.
Klager fremsatte ønske om at blive autoriseret til at guide på dansk uden at skulle aflægge sprogprøve fra Studieskolen.
Dette blev afvist af foreningen.
 Klager har henvist til, at han er dansk statsborger, har taget en dansk studentereksamen med fire fag på højt niveau, er uddannet mediekoordinator fra Københavns Tekniske Skole og aktuelt læser Film- og Medievidenskab på Københavns Universitet.
 Han gør gældende, at han var ligeså egnet til at guide på dansk som andre af foreningens medlemmer, der havde en sådan autorisation.
 Han gør endvidere gældende, at han blev udsat for forskelsbehandling på grund af sin nationale oprindelse i forhold til en tysk kollega, der i en situation, der er sammenlignelig med klagers, opnåede dispensation fra kravet om sprogprøve ved Studieskolen.
 Indklagede påstår frifindelse.
 Indklagede har henvist til, at foreningens regler alene er gældende for medlemmerne, og at det for andre end foreningens medlemmer står frit for at guide på et hvilket som helst sprog, idet guidning ikke er en beskyttet profession i Danmark.
 Indklagede har endvidere henvist til, at den i forhold til klager ikke havde gjort andet end at anvende foreningens regler, der var fastsat for, i forhold til brugere af foreningens guider, at sikre et tilstrækkeligt kvalitetsniveau.
Det gøres gældende, at foreningens regler ikke på nogen måde er udtryk for forskelsbehandling af medlemmerne på grund af disses nationale oprindelse.
Den af klager nævnte tyske guide fik autorisation til at guide på dansk, fordi hun i forbindelse med optagelse på universitetet havde bestået en sprogprøve, der svarede til den, der skulle gennemføres ved Studieskolen for at opnå autorisation til at guide på dansk som et tillægssprog.
Der blev således ikke givet dispensation til medlemmet fra foreningens sprogkrav.
Indklagede har meddelt klager afslag på autorisation til at guide på dansk, idet klager ikke dokumenterede, at han opfyldte indklagedes krav om sprogtest.
Klager forelagde desuden ikke tilfredsstillende alternativ dokumentation for, at han beherskede mundtlig dansk svarende til Studieskolens kriterier for at kunne bestå sprogprøven.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling efter lov om forbud mod forskelsbehandling på arbejdsmarkedet m.v.
 Forbuddet mod forskelsbehandling gælder tillige enhver, der træffer beslutning om medlemskab af og deltagelse i en lønmodtager- eller arbejdsgiverorganisation, og de fordele, sådanne organisationer giver medlemmerne.
 Efter loven er det ikke tilladt at udsætte en person for direkte eller indirekte forskelsbehandling på grund af vedkommendes race eller etniske oprindelse.
 Ved forskelsbehandling forstås efter loven enhver direkte eller indirekte forskelsbehandling på grund af race, hudfarve, religion eller tro, politisk anskuelse, seksuel orientering, alder, handicap, eller national, social eller etnisk oprindelse.
 Der foreligger indirekte forskelsbehandling, hvis en tilsyneladende neutral bestemmelse, betingelse eller praksis vil stille personer af en bestemt race eller etnisk oprindelse ringere end andre personer, med mindre den pågældende bestemmelse, betingelse eller praksis er objektivt begrundet i et sagligt formål og midlerne til at opfylde det er hensigtsmæssige og nødvendige.
 Der er ikke i sagen holdepunkter for at antage, at foreningens vedtægter skulle føre til forskelsbehandling af nogle af foreningens medlemmer i forhold til andre på grund af deres nationale oprindelse.
Klager findes heller ikke forskelsbehandlet på grund af nationalitet i relation til den omtalte tyske kollega.
Det må lægges til grund, at den tyske kollega ikke opnåede en dispensation fra kravet om sprogprøve ved Studieskolen, men at hun opnåede autorisationen, fordi hun tidligere havde aflagt en sprogprøve, der svarede til den krævede sprogprøve.
Det står fast, at klager ikke havde aflagt en sådan prøve.
Efter det i sagen oplyste, giver foreningens vedtægter ikke mulighed for at give klager autorisation til at guide på dansk som tillægssprog uden at han aflægger en sprogprøve ved Studieskolen.
Dette samme gælder alle andre turistførere i en tilsvarende situation.
 Det er Ligebehandlingsnævnets vurdering, at der ikke er sket overtrædelse af forskelsbehandlingsloven ved ikke at give klager autorisation til at guide på dansk.
