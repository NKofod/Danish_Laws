Nr BTL 111 Betænkning over Forslag til lov om ændring af lov om friskoler og private  

 grundskoler m.v., lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v. (Garantiordning for frie grundskolers, private gymnasiers og  

 private hf-kursers lån i Hypotekbanken m.v.)   

 Nr L 111 1996-97, 1. samling Afgivet af Uddannelsesudvalget Afgivet: 19961213 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
 Endvidere har udvalget modtaget en mundtlig henvendelse fra Samid Skole  

 Nørrebro.
 Herefter indstiller udvalget lovforslaget til vedtagelse  

 uændret.
 Et mindretal (Enhedslistens medlem af udvalget) opfordrer ministeren til  

 at bruge den dispensationsmulighed, han får (lovforslagets § 1, nr. 2) i  

 forhold til alle frie grundskoler, der oprettes for at sikre skolegangen for  

 elever fra grundskoler, der ikke får tilskud fra den 1. januar 1997 som følge  

 af den såkaldte »Tvind-lov« (lov nr. 506 af 12. juni 1996 om  

 ændring af lov om folkeskoler, friskoler m.fl.).
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Dorte Dinesen (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Lene Espersen (KF) John Vinther (KF) Poul Nødgaard  

 (DF) Fremskridtspartiet havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til undervisningsministeren, som denne har besvaret dels mundtligt,  

 dels skriftligt.
Nogle af udvalgets spørgsmål og ministerens svar herpå samt  

 en henvendelse fra Samid Skole på Nørrebro 1997 er optrykt som bilag til  

 tillægsbetænkningen.
 Herefter indstiller udvalget lovforslaget til vedtagelse  

 uændret.
 Et mindretal (Enhedslistens medlem af udvalget) opfordrer fortsat  

 ministeren til at bruge sin dispensationsmulighed i forhold til alle frie  

 grundskoler, der oprettes for at sikre skolegangen for elever fra  

 grundskoler, der ikke kan opnå tilskud efter årsskiftet som følge af lov nr.  

 506.
Mellem 1. og 2. behandling har ministeren besvaret spørgsmål vedrørende  

 anvendelse af dispensationsmuligheden i forhold til Samid Skole på Nørrebro  

 1997. Enhedslisten finder ministerens argumentation for ikke på det  

 foreliggende grundlag at give Samid Skole på Nørrebro 1997 dispensation tynd  

 og usammenhængende.
Enhedslisten opfordrer ministeren til at overveje sagen  

 igen.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Dorte Dinesen (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Lene Espersen (KF) John Vinther (KF) Poul Nødgaard  

 (DF) Fremskridtspartiet havde ikke medlemmer i udvalget.
Bilag Spørgsmål 2 og 3 samt undervisningsministerens svar herpå og svar på et i  

 samrådet den 17. december 1996 stillet spørgsmål vedrørende forholdene på  

 Samid Skole, Gersonsvej, og Samid Skole på Nørrebro (bilag 13) samt  

 henvendelse fra Samid Skole på Nørrebro 1997 (bilag 8).  Spørgsmål 2:
 »Vil ministeren oplyse, om friskolen Samid Skole - Nørrebro er  

 identisk med Friskolen Al Menar, der med lov nr. 506 af 12. juni 1996 om  

 ændring af lov om friskoler m.v. blev udelukket fra statstilskud? Ministeren  

 bedes herunder oplyse, om det har været overvejet at anvende den i lovforslag  

 L 111 foreslåede dispensationsmulighed også for denne friskole.
Spørgsmålet bedes besvaret inden lovforslagets 2. behandling.« Svar:
Samid Skole på Nørrebro er identisk med friskolen Al Menar.
Skolens  

 adresse, Rådmandsgade 58, 2200 København N, fremgår af lov 506, og der er  

 ikke andre skoler på den pågældende adresse.
Samid Skole på Nørrebro er  

 dermed omfattet af lov nr. 506 og derfor ikke berettiget til tilskud efter  

 den 31. december 1996.
 Skolen blev den 1. februar 1995 anmeldt til Undervisningsministeriet under  

 navnet Al Menar med henblik på at kunne få tilskud med virkning fra den 1.  

 august 1995, men skolen skiftede i begyndelsen af 1996 navn til Samid Skole  

 på Nørrebro.
Det er også fremgået af nogle af mine svar til Uddannelsesudvalget i  

 forbindelse med behandlingen af lovforslag L 268, at Al Menar Skole også  

 benævnes Samid Skole på Nørrebro.
Endvidere har Uddannelsesudvalget selv i  

 spørgsmål 130 og 143 ad lovforslag L 268 skrevet: »Al Menar Skolen  

 (Samid Skole, Nørrebro)».
Samid Skole på Gersonsvej 43 i Hellerup blev oprettet i 1981. I 1984 fik  

 skolen i forbindelse med alvorlige økonomiske problemer en ren  

 »Tvind-bestyrelse«, og forældrene har ikke siden været  

 repræsenteret i bestyrelsen.
Indtil 1995 havde skolen til huse på  

 Rådmandsgade 58 i lokaler, som ejes af Fælleseje, men flyttede derefter til  

 Gersonsvej 43 i Hellerup, der også ejes af Fælleseje.
 Lokalerne i Rådmandsgade 58 blev overtaget af Al Menar/Samid Skole på  

 Nørrebro.
 Baggrunden for, at jeg vil anvende dispensationsmuligheden i lovforslag L  

 111 til at hjælpe eleverne på Samid Skole på Gersonsvej, er først og  

 fremmest, at jeg ved 3. behandling af lovforslag L 268 gav tilsagn om at  

 hjælpe eleverne på denne skole, hvis »historie« adskiller sig fra  

 resten af Tvindskolernes, jf. herom mit svar til Uddannelsesudvalget på  

 spørgsmål 129 ad L 268.
 Endvidere tog forældrene fra skolen på Gersonsvej umiddelbart efter  

 vedtagelsen af lov 506 et selvstændigt initiativ, dels til at udskifte den  

 daværende »Tvind-bestyrelse«, således at kun forældre til børn på  

 skolen blev medlemmer af bestyrelsen, og dels at få oprettet en ny skole i  

 lokaler, der ikke ejes af Fælleseje.
 Det er således hensigten, at den nye skole, der hedder »Al Quds  

 Skole«, skal starte i lokaler på Theklavej nr. 44-46, 2400 København NV.
 Da tilsvarende forhold ikke gør sig gældende for Samid Skole på Nørrebro,  

 agter jeg ikke at anvende dispensationsmuligheden over for denne skole.
 Jeg vil i øvrigt gøre opmærksom på, at jeg pålagde alle skoler, der er  

 omfattet af Lov 506, - før skolestart i august måned 1996 - at orientere  

 elever og forældre om, at skolerne ikke ville kunne få tilskud efter den 1.  

 januar 1997. Jeg har efterfølgende sikret mig, at skolerne foretog denne  

 orientering, så alle involverede har altså været orienteret om, at tilskuddet  

 ville blive stoppet.
»Samid Skole på Nørrebro af 1997« anfører i sit brev til  

 Uddannelsesudvalget af 13. december 1996, jf. bilag 8, at såvel forældre som  

 elevgrupperne i de to omhandlede skoler er de samme, og at  

 undervisningsplanerne er de samme.
Efter hvad jeg er orienteret om, ligner de  

 to skoler på disse punkter hinanden.
En nærliggende mulighed er derfor, at  

 eleverne søger optagelse på den nye »Al Quds Skole« med virkning  

 fra den 1. januar 1997.
Jeg har forhørt mig om spørgsmålet, og svaret er, at »Al Quds«  

 er indstillet på at overtage alle børn fra Samid Skole på Nørrebro.
Eleverne  

 har således mulighed for at fortsætte deres skolegang i en privat skole, der  

 er kendetegnet ved de samme forhold, der oprindeligt førte forældrene til at  

 vælge Samid Skole på Nørrebro.
 Spørgsmål 3:
»Ministeren bedes kommentere henvendelsen af 13. december 1996 fra  

 Samid Skole på Nørrebro, jf. bilag 8, om muligt inden 2. behandling af L  

 111.« Svar:
 Der henvises til mit svar på spørgsmål 2.
 I forbindelse med behandlingen af L 111 Forslag til lov om ændring af  

 lov om friskoler og private grundskoler m.v., lov om gymnasiet m.v. og lov om  

 kursus til højere forberedelseseksamen og om studieforberedende  

 enkeltfagsundervisning for voksne m.v. har Folketingets Uddannelsesudvalg  

 i samråd den 17. december 1996 stillet mig spørgsmål vedrørende forholdene på  

 Samid Skole, Gersonsvej og Samid Skole på Nørrebro.
 Svar:
 Ansøgningstidspunkter:
 Forældrene til eleverne fra Samid Skole, Gersonsvej 43, tog kontakt til  

 Undervisningsministeriet umiddelbart efter vedtagelsen af lov nr. 506 af 12.  

 juni 1996 med henblik på at oprette en ny fri grundskole med start den 1.  

 januar 1997.
 Forældrene tog endvidere initiativ til afholdelse af generalforsamling,  

 hvor der blev valgt en helt ny skolebestyrelse, som alene bestod af forældre  

 til børn på skolen.
 Forældrene stiftede efter sommerferien en ny skole, Al Quds, og indsendte  

 den 24. september 1996 ansøgning om oprettelse af skolen med start den 1.  

 januar 1997. Samtidig søgte skolen om dispensation for ansøgningsfristen for  

 oprettelse af skolen og for reglen om, at en nyoprettet skole kun kan få  

 tilskud fra skoleårets start.
 I brev af 24. oktober 1996 meddelte ministeriet dispensation for  

 anmeldelsesfristerne og oplyste, at undervisningsministeren ville fremsætte  

 lovforslag, hvorefter ministeren kunne dispensere, således at det ville være  

 muligt for Al Quds at få tilskud fra den 1. januar 1997.
 Samid Skole på Nørrebro 1997 (som den nye skole kalder sig) har den 12.  

 december 1996 indsendt anmeldelse om oprettelse af ny fri grundskole og  

 ansøgning om dispensation for ansøgningsfristen for oprettelse af ny skole og  

 for reglen om, at en nyoprettet skole kun kan få tilskud fra skoleårets  

 start.
 Lokaleforhold:
 Samid Skole, Gersonsvej 43, har opsagt lejemålet til bygningen på  

 Gersonsvej, der ejes af Fælleseje, og skolen vil lukke med udgangen af året.
 Al Quds undervisningsvirksomhed skal foregå i bygninger, skolen selv ejer  

 (Theklavej 44-46).
 Samid Skole på Nørrebro har oplyst Undervisningsministeriet om, at skolen  

 vil lukke med udgangen af året, men har endnu ikke givet endelig besked.
 Samid Skole på Nørrebro 1997 vil leje de bygninger, som den gamle Samid  

 Skole på Nørrebro i øjeblikket lejer af Fælleseje.
 Bestyrelsesforhold:
Efter Al Quds vedtægter består bestyrelsen af 5 medlemmer, hvoraf mindst 4  

 skal vælges af og blandt forældrene. 4 af medlemmerne af den første  

 bestyrelse er forældre til børn på skolen.
Det femte bestyrelsesmedlem har  

 tidligere haft børn på skolen og vil snart få det igen.
Efter udkastet til vedtægter for Samid Skole på Nørrebro 1997 består  

 bestyrelsen af 10 medlemmer.
Heraf vælges 5 af og blandt forældrene og 5  

 blandt de skoleinteresserede medlemmer af skolekredsen, der ikke er forældre  

 til elever på skolen.
Undervisningsministeriet har den 16. december 1996 modtaget en liste over  

 skolens bestyrelsesmedlemmer.
Det fremgår heraf, at Lisbeth Aarup er  

 bestyrelsesformand, hvilket hun også er for den eksisterende Samid Skole på  

 Nørrebro.
Endvidere fremgår, at i hvert fald de 3 af bestyrelsesmedlemmerne  

 har været bestyrelsesmedlemmer eller på anden måde tilknyttet en af de  

 skoler, der er nævnt i lov nr. 506. Endelig fremgår, at det endnu kun er 2 af  

 bestyrelsesmedlemmerne, der er forældre til børn på skolen.
 I øvrigt bemærkes, at formanden tillige har været oplysningssekretær på en  

 Tvind-skole.
Samid Skole på Nørrebro 1997 Den 13. december 1996 Rådmandsgade 58 2200 København N.
Til Undervisningsudvalget Folketinget Christiansborg 1240 København K Samid Skole på Nørrebro 1997 takker for adgangen til for  

 Uddannelsesudvalget at kunne fortælle om skolens særlige situation.
 Skolen opstod i 1995 - under navnet Al Menar - som en videreførelse af  

 Samid Skole på Nørrebro på det tidspunkt, hvor skolens forgænger, nu Samid  

 Skole i Hellerup, var flyttet fra skolebygningerne i Rådmandsgade til  

 Hellerup.
Samid Skole i Hellerup er omfattet af det lovforslag, L 111, Folketinget  

 nu har til behandling.
Det er Samid Skole på Nørrebro ikke.
I lovforslaget  

 kan man kun finde navnet Samid Skole i Hellerup, men ikke navnet Samid Skole  

 på Nørrebro.
 Bortset fra dette er skolernes forhold temmelig ens.
 Forældregruppen er den samme.
 Eleverne er de samme.
 Undervisningsplanen er den samme.
 Men Samid Skole på Nørrebro er ikke nævnt i loven direkte.
 Det er imidlertid opfattelsen hos både elever, forældre, lærere og  

 skolebestyrelse, at Samid Skole på Nørrebro er omfattet af loven - selv om  

 skolens navn ikke nævnes - fordi skolernes forhold er de samme.
 Al Menar Skole, som er det navn, der anvendtes i de første vedtægter, er  

 omfattet af særloven om Tvind-skoler, Folketinget vedtog den 31. maj 1996.
 Derfor stiftede forældrene og andre interesserede allerede i juni 1996 den  

 ny Samid Skole på Nørrebro 1997.
 Nu, hvor Samid Skole i Hellerup og dens forældrekreds efter lovændringen  

 kan opnå en særlig tilladelse til at få tilskud allerede fra den 1. januar  

 1997, har Samid Skole på Nørrebro 1997 ansøgt Undervisningsministeriet om en  

 tilsvarende tilladelse, fordi skolens forhold er de samme.
 Det, at skolens forhold er de samme, er netop, hvad vi i dag ønsker at  

 fortælle for Undervisningsudvalget, så udvalget kan tage det med i udvalgets  

 overvejelser, at skolen har ansøgt Undervisningsministeriet om at opnå den  

 samme stilling som Samid Skole i Hellerup, fordi skolens forhold er de samme.
 For eleverne og forældrene til eleverne er det mest afgørende naturligvis,  

 at eleverne fortsat kan få den skolegang, forældrene ønsker for deres børn.
Samid Skole på Nørrebro 1997 skal - ligesom den nuværende Samid Skole på  

 Nørrebro - være en friskole, som særligt henvender sig til børn af herboende  

 palæstinensiske arabere.
Friskoleloven giver i overensstemmelse  

 bestemmelserne i grundlovens § 76 forældrene en mulighed for at lade børnene  

 få det særlige indhold i deres børns skole, som de som forældre ønsker for  

 deres børn.
Det vil sige en skolegang, hvor børnene undervises både på  

 arabisk og i arabisk og på dansk og i dansk - og både i de fag, som hører  

 hjemme i den danske folkeskole, og i de fag, som eksempelvis findes på  

 tilsvarende klassetrin i skolen i Jordan.
Kort fortalt: En skole med 2 sprog  

 og 2 kulturer, der i skolen skal være hinandens jævnbyrdige og ofte i praksis  

 vil være hinanden forudsætninger.
 Forældrene har altså valgt denne friskole, fordi de ikke ønsker, at  

 deres børn skal gå i folkeskolen.
 Hvis den nuværende Samid Skole på Nørrebro må indstille sin drift den  

 31.12.96 vil forældrene til skolens elever stå i den situation, at deres børn  

 ikke længere kan få den skolegang, forældrene ønsker.
 Derfor er det vigtigt for forældrene til eleverne på den nuværende Samid  

 Skole på Nørrebro og forældrene til eleverne i den kommende Samid Skole på  

 Nørrebro 1997, at den ny skole kan komme i gang med offentlige tilskud  

 allerede fra den 1. januar 1997 - som Samid Skole i Hellerup kan, hvis L 111  

 vedtages.
