Bekendtgørelse om pulje til styrket indsats for digital dannelse af børn og unge I medfør af tekstanmærkning nr. 304, stk. 1, og nr. 305, stk. 1 og 2, ad 20.89.12. til § 20 på finansloven for finansåret 2022 fastsættes efter bemyndigelse i henhold til § 1, nr. 37, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Anvendelsesområde og formål § 1. Bekendtgørelsen finder anvendelse på Styrelsen for Undervisning og Kvalitets forvaltning af tilskud fra ansøgningspulje til styrket indsats for digital dannelse af børn og unge jf. § 20.89.12.10., på finansloven for finansåret 2022.
 § 2. Pulje til styrket indsats for digital dannelse af børn og unge er en ansøgningspulje og har til formål at bidrage til et væsentligt løft af børn og unges digitale dannelse, herunder deres forudsætninger for at begå sig ansvarligt, sikkert og respektfuldt på internettet, gennem en national indsats sammensat af fire sammenhængende initiativer, jf. stk. 2-5.
Stk. 2. Den Digitale Trafikklub for Børn og Unge skal understøtte børn og unge på folkeskoler, friskoler og private grundskoler m.v., interne skoler i dagbehandlingstilbud og på anbringelsessteder, efterskoler og frie fagskoler, ungdomsskoler samt SFO-, fritids- og klubtilbud, jf. folkeskoleloven, lov om friskoler og private grundskoler m.v. samt dagtilbudsloven, i at begå sig trygt og sikkert på internettet.
Det skal som minimum ske via formidling af information og vejledning, herunder brug af informations- og undervisningsmaterialer.
Stk. 3. Udarbejdelse af undervisningsmaterialer og -forløb som lærere, undervisere og øvrigt pædagogisk personale kan bruge som inspiration til undervisning i emner relateret til digital dannelse i grundskolen, 10. klasse og ungdomsskolen samt på Forberedende grunduddannelse (FGU) og ungdomsuddannelserne (inkl.
Ungdomsuddannelse for unge med særlige behov (STU)).
Stk. 4. Skolepatruljer for digital færdselssikkerhed som skal understøtte en sund digital kultur på folkeskoler, friskoler og private grundskoler m.v., interne skoler i dagbehandlingstilbud og på anbringelsessteder, efterskoler og frie fagskoler, ungdomsskoler samt SFO-, fritids- og klubtilbud, jf. folkeskoleloven, lov om friskoler og private grundskoler m.v. samt dagtilbudsloven, samt Forberedende grunduddannelses- og ungdomsuddannelsesinstitutioner (inkl.
Ungdomsuddannelse for unge med særlige behov (STU)). Initiativet skal understøtte skoler og institutioner i at kunne etablere og drive skolepatruljer for digital færdselssikkerhed.
Det skal som minimum ske gennem udvikling af koncepter for skolepatruljer for digital færdselssikkerhed, som skoler og institutioner kan arbejde ud fra, samt tilbud om kompetenceudvikling af skolepatruljemedlemmer.
Stk. 5. Kommunikationsindsats om krænkende adfærd på internettet som skal understøtte, at børn og unge kan håndtere krænkende adfærd på internettet.
Børnene og de unges forældre skal være en sekundær målgruppe.
Stk. 6. Puljen udmøntes som én samlet ansøgningspulje for midlerne afsat i årene 2022-2025. Puljen udmøntes som tilskud til ét projekt.
Udmøntningen af midlerne afsat i finansårene 2023-2025 sker under forudsætning af, at midlerne til ansøgningspuljen videreføres på finansloven for de pågældende år.
Kompetence § 3. Styrelsen for Undervisning og Kvalitet kan yde tilskud fra ansøgningspuljen i overensstemmelse med reglerne i denne bekendtgørelse.
Ansøgerkreds og målgruppe § 4. Puljen kan søges af offentlige og private aktører, såsom NGOer, professionshøjskoler, universiteter m.v., med indgående kendskab til digital dannelse hos børn og unge.
§ 5. Målgruppen for ansøgningspuljen er børn, unge og forældre, lærere, undervisere og øvrigt pædagogisk personale omkring folkeskoler, friskoler og private grundskoler m.v., interne skoler i dagbehandlingstilbud og på anbringelsessteder, efterskoler og frie fagskoler, ungdomsskolen, SFO-, fritids- og klubtilbud, jf. folkeskoleloven, lov om friskoler og private grundskoler m.v. samt dagtilbudsloven, Forberedende grunduddannelse (FGU) og ungdomsuddannelserne (inkl.
Ungdomsuddannelse for unge med særlige behov (STU)).
 Stk. 2. Indsatsen skal være målrettet børn og unge bredt, men der skal i indsatsen være en særlig opmærksomhed på udsatte børn og unges digitale dannelse.
Ansøgning § 6. Ansøger skal udarbejde en beskrivelse af et projektforslag, som adresserer kravene, som er angivet i § 8, et budget, som udgør en fyldestgørende og retvisende beskrivelse af de forventede udgifter i projektet, og en proces- og tidsplan for projektet.
Styrelsen for Undervisning og Kvalitet opstiller specifikke krav til disse.
 Stk. 2. Der kan maksimalt ansøges om 48,6 mio. kr.
 § 7. Ansøgningen om tilskud efter § 1 indsendes til Styrelsen for Undervisning og Kvalitet inden for den frist og i den form, herunder ved brug af elektronisk kommunikation, der er anvist i ansøgningsvejledningen på Børne- og Undervisningsministeriets hjemmeside.
Tildelingskriterier § 8. Der gælder følgende krav for at opnå tilskud fra ansøgningspuljen:
 1) Projektet skal fremme puljens formål.
 2) Indsatsen for digital dannelse af børn og unge, som gennemføres i projektet, skal være national, og dens aktiviteter skal udbredes bredt i hele landet.
3) Indsatsen skal gennemføres som et samarbejde mellem flere aktører, eksempelvis et konsortium.
Styrelsen for Undervisning og Kvalitet opstiller specifikke krav til tilskudsmodtager og dennes samarbejdspartneres kompetencer.
 4) Indsatsen skal omfatte alle fire initiativer, jf. § 2, stk. 2-5. Der skal være synergi mellem de enkelte initiativer i indsatsen.
 5) Indsatsen skal gennemføres med fokus på forankring efter projektperiodens afslutning af lokale løsninger og aktiviteter, som igangsættes i forbindelse med indsatsen, herunder understøttelse af at skolepatruljer for digital færdselssikkerhed kan blive et fast element, hvor de er etableret.
 6) De fire initiativer, jf. § 2, stk. 2-5, skal udføres i overensstemmelse med gældende lovgivning, herunder de relevante uddannelseslovgivninger, GDPR og gældende læreplaner, fagbilag og vejledninger for grundskolen, 10. klasse, Forberedende grunduddannelse (FGU) og ungdomsuddannelserne.
 7) Det skal i arbejdet med projektet sikres, at der ikke udvikles materialer m.v. eller igangsættes aktiviteter, der overlapper med eksisterende og kvalificerede initiativer og tiltag, som er relateret til digital dannelse og allerede er frit tilgængelige og gratis at bruge for målgruppen.
8) Der skal oprettes et rådgivende organ i projektet, hvor relevante aktører med kendskab til og viden om digital dannelse, skal være repræsenteret.
Det rådgivende organ skal fungere som et forum for erfaringsudveksling og skal give aktører, som ikke indgår i konsortiet eller lignende, jf. litra 3, mulighed for at komme med input til den nationale indsats bl.a. om erfaringer med virkningsfulde indsatser eller målgruppens behov.
Styrelsen for Undervisning og Kvalitet skal deltage i det rådgivende organs møder.
 9) Projektets aktiviteter skal være efterspørgselsdrevne og imødekomme behov hos målgruppen for de enkelte initiativer i § 2, stk. 1. Repræsentanter for målgruppen skal inddrages i udviklingen og gennemførslen af aktiviteterne.
10) Det skal være gratis for målgruppen for ansøgningspuljen at deltage i aktiviteter, som afholdes som led i projektet.
Der kan opkræves gebyr fra skoler/institutioner ved udeblivelse/afbud.
 11) Projektet skal tilrettelægges med øje for høj kvalitet, inddrage relevant forskningsviden og omfatte systematisk og løbende kvalitetssikring af aktiviteter.
 12) Styrelsen for Undervisning og Kvalitet skal orienteres om projektstatus og have mulighed for at kommentere på og godkende den konkrete udmøntning af initiativerne i § 2, stk. 2-5.
13) Projektet skal tilrettelægges, så der sker en løbende indsamling og formidling af den viden og de erfaringer og produkter, som opnås og udvikles i projektet.
Ved projektets afslutning skal løsninger, produkter og erfaringer, som kan indgå i og understøtte en fortsat styrkelse af børn og unges digitale dannelse, beskrives i en afsluttende opsamling.
 14) Viden, erfaringer og produkter, som opnås og udvikles i forbindelse med projektet, skal stilles frit og gratis til rådighed for Børne- og Undervisningsministeriet, uddannelsesinstitutioner m.fl. og skal udformes i et format, der opfylder de gældende krav om webtilgængelighed.
 15) Det indholdsmæssige arbejde i projektet skal afsluttes inden for den frist, som fastsættes af Styrelsen for Undervisning og Kvalitet.
 § 9. Ansøgningen vurderes på baggrund af, om:
 1) Ansøgningens formål falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 4) Ansøgningen indeholder en beskrivelse af et projektforslag, der kan forventes at bidrage til opfyldelse af puljens formål, jf. § 2, stk. 1.
 5) Ansøgningen beskriver projektets sammenhæng mellem formål, målgruppe, aktiviteter, målsætninger, tidsplan, organisering, økonomi m.v. og lever op til kravene, som er angivet i § 8.
 Stk. 2. Prioritering mellem ansøgninger om tilskud fra ansøgningspuljen vil ske ved en samlet vurdering af ansøgningernes kvalitet, herunder imødekommelse af krav angivet i §§ 4, 5 og 8 samt ansøgningernes argumentation, sammenhæng og de beskrevne projekters relevans for ansøgningspuljens formål.
 Ydelse, udbetaling og tilbagebetaling m.v.
§ 10. Tilskud ydes på baggrund af ansøgning til dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet, og som er bogført og godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
Stk. 2. Tilskuddet kan anvendes til løn, frikøb af fagpersonale, køb af ydelser fra andre medvirkende i projektet, rejse- og transportudgifter m.v., der er nødvendige for projektets gennemførelse, samt revision.
Op til 1,0 pct. af tilskudsrammen kan anvendes til anskaffelse af nødvendigt udstyr relateret til projektet, herunder tablets, pcer, i forbindelse med ansættelser etc.
Tilskuddet kan ikke anvendes til dækning af udgifter, som kommuner, skoler eller uddannelsesinstitutioner afholder i forbindelse med deres deltagelse i aktiviteter i regi af indsatsen.
 § 11. Styrelsen for Undervisning og Kvalitet fastsætter i bevillingsbrevet de nærmere betingelser for udbetaling, herunder betingelser med hensyn til følgende:
 1) Løbende og afsluttende rapportering af projektets resultater, jf. § 15.
 2) Offentliggørelse af projektets resultater.
 3) Regnskab og revision vedrørende projektet, jf. § 16.
 § 12. Styrelsen for Undervisning og Kvalitet foretager i overensstemmelse med bevillingsbrevet udbetaling af tilskud til tilskudsmodtager.
 § 13. Styrelsen for Undervisning og Kvalitet kan beslutte, at tilskuddet bortfalder helt eller delvist og udbetalte tilskud kan kræves tilbagebetalt helt eller delvist i tilfælde, hvor tilskudsmodtager ikke opfylder betingelserne for tilskuddet, der er fastsat i bevillingsbrevet, herunder hvis de i forbindelse med projektet afholdte udgifter ikke kan dokumenteres af tilskudsmodtageren.
Ændring i projektet § 14. Forud for en væsentlig ændring i projektet eller budgettet skal tilskudsmodtager indsende en skriftlig og begrundet anmodning herom.
Der skal også vedlægges et nyt budget.
Styrelsen for Undervisning og Kvalitet beslutter derefter, hvorvidt ændringen kan godkendes.
Rapportering § 15. Tilskudsmodtager skal aflægge rapport om projektets resultater for de projektperioder og til de frister, som er fastsat i bevillingsbrevet.
 Stk. 2. Ved projektets endelige afslutning skal tilskudsmodtager indsende en afsluttende rapport inden for den i bevillingsbrevet angivne frist.
Regnskab og revision § 16. De regler, som er fastsat om regnskabsaflæggelse, rapportering og revision vedrørende Børne- og Undervisningsministeriets puljemidler m.v., jf. bekendtgørelse nr. 32 af 13. januar 2022 om regnskabsaflæggelse, rapportering og revision vedrørende Børne- og Undervisningsministeriets puljemidler m.v., finder tilsvarende anvendelse for ansøgningspulje til styrket indsats for digital dannelse af børn og unge.
Ikrafttræden § 17. Bekendtgørelsen træder i kraft den 1. juli 2022.
