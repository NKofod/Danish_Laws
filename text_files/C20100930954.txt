Vedr. fortolkning af reglerne om helbredstillæg ift. fodbehandling Pensionsstyrelsen har i løbet af den seneste tid modtaget en række henvendelser fra kommuner m.fl. vedr. fortolkningen af reglerne om helbredstillæg i forhold til fodbehandling udført af fodterapeuter, der har opsagt deres ydernummer.
 Efter Pensionsstyrelsens opfattelse er der derfor behov for en generel udmelding om problemstillingen af hensyn til at sikre en ensartet administration af reglerne om helbredstillæg.
Reglerne om helbredstillæg Der kan ydes almindeligt helbredstillæg efter lov om social pension og lov om højeste, mellemste, forhøjet almindelig og almindelig førtidspension m.v.
Helbredstillægget kan ydes til de typer behandling, som regionsrådet yder tilskud til efter sundhedsloven.
I forhold til fodbehandling kan der ydes tilskud til behandling som følge af sukkersyge, nedgroede tånegle og arvæv efter strålebehandling (fast honorar) og som følge af svær leddegigt (uden fast honorar).
 Tilskud til behandling til gruppe 1-sikrede personer er betinget af, at behandlingen udføres af en fodterapeut, som:
1) pr. 31. maj 2005 havde ydernummer til at praktisere for den offentlige sygesikring efter den før 1. juni 2005 gældende overenskomst mellem Sygesikringens Forhandlingsudvalg og Landsforeningen af Statsautoriserede Fodterapeuter, eller 2) overtager en fodterapeutpraksis fra en fodterapeut, der praktiserede for den offentlige sygesikring pr. 31. maj 2005, (jf. punkt 1), eller som 3) den tidligere amtskommune eller som den nuværende regionskommune har truffet aftale med.
 Til gruppe 2-sikrede personer, der har fået behandling hos en fodterapeut, som ikke er omfattet af nr. 1-3, udbetaler bopælskommunen tilskuddet på vegne af regionsrådet.
Der kan også ydes udvidet helbredstillæg til fodbehandling.
Tillægget kan ydes til behandlinger, der ikke kan ydes tilskud til efter sundhedsloven (og dermed ikke almindeligt helbredstillæg), såfremt kommunen vurderer, at udgiften er nødvendig.
Fodterapeuter uden ydernummer Såfremt en fodterapeut ikke er omfattet af ovennævnte punkt 1-3, fx hvis pågældende opgiver sit ydernummer, kan der ikke ydes tilskud efter sundhedsloven.
Konsekvensen er, at der ikke kan ydes almindeligt helbredstillæg til den konkrete behandling, selvom typen af behandling er omfattet af sundhedsloven (bortset fra til gruppe 2-sikrede, der har mulighed for at vælge en fodterapeut uden ydernummer).
Fodbehandling, der er omfattet af tilskudsmulighederne efter sundhedsloven, kan ikke dækkes efter reglerne om udvidet helbredstillæg.
Det afgørende er, om behandlingstypen er omfattet af sundhedslovens tilskud  ikke om der betales tilskud til den konkrete behandling.
 Pensionister, der ønsker at modtage almindeligt helbredstillæg til dækning af udgiften til tilskudsberettiget fodbehandling efter sundhedsloven, må således benytte en fodterapeut, der udfører behandling som er tilskudsberettiget efter sundhedsloven.
 Pensionsstyrelsens udtalelse er vejledende.
