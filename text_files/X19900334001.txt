Et medlem beskæftiget gennem et helt år hos samme arbejdsgiver som  

 afløser med varierende ugentlig arbejdstid blev anset for at være i fortsat  

 beskæftigelse, hvorfor dagpenge skulle udbetales med nedsat sats Kommunalarbejdernes Arbejdsløshedskasse Med skrivelse af 23. juni 1988 meddelte direktoratet, at den af  

 arbejdsformidlingen i Y rejste tilsynssag vedrørende X, var optaget til  

 realitetsbehandling med henblik på undersøgelse af, om medlemmet havde fået  

 udbetalt supplerende dagpenge efter den korrekte sats.
 Det fremgår af sagen, at  dagpengeudbetalingen for 1986 er  

 undersøgt, at medlemmets beskæftigelse hele året har været tilknyttet  

 Z Plejehjem, samt at dagpenge for uger med mindre beskæftigelse end 15  

 timer er blevet udbetalt efter individuel sats under henvisning til  

 undtagelsesbestemmelsen i den dagældende bekendtgørelse nr. 646 af 21.  

 december 1983 (supplerende dagpenge) angående beskæftigede inden for dag- og  

 døgninstitutionsområdet.
 Kassen har til sagen oplyst, at medlemmets tilknytning til det nævnte  

 plejehjem i princippet var ansættelse dag for dag, hvorfor den benyttede sats  

 var korrekt.
 I denne anledning skal direktoratet udtale, at medlemmets beskæftigelse i  

 den omhandlede periode ikke kan anses for at have en sådan tilfældig og  

 begrænset karakter, at der er grundlag for at benytte undtagelsesbestemmelsen  

 i § 8, stk. 2, i den nævnte bekendtgørelse.
 Direktoratet har herved lagt vægt på, at der i realiteten har været tale  

 om fortsat beskæftigelse hos samme arbejdsgiver, og at bortset fra tre uger  

 med mindre end 15 timer pr. uge har medlemmets beskæftigelse hos den  

 pågældende arbejdsgiver ligget på gennemsnitligt over 30 timer om ugen  

 igennem hele året undtagen ferie.
 På denne baggrund finder direktoratet, at det var med urette, at  

 supplerende dagpenge blev udbetalt med individuel sats, samt at kassen bør  

 være eneansvarlig for tilbagebetalingen af de således uretmæssigt udbetalte  

 dagpenge, jf. arbejdsløshedsforsikringslovens § 86, stk. 4.
 Fejludbetalingen er for 1986 opgjort til kr. 833,-.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 Genpart til medlemmet vedlægges.
 P.D.V.
