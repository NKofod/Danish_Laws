Fremsat den 1. marts 2022 af Troels Lund Poulsen (V), Hans Andersen (V), Rasmus Jarlov (KF), Søren Pape Poulsen (KF), Lars Boje Mathiesen (NB), Pernille Vermund (NB) Henrik Dahl (LA) og Alex Vanopslagh (LA) Forslag til folketingsbeslutning om at afskaffe modregning som følge af en partners arbejdsindkomst i social pension og afskaffelse af modregning af egen arbejdsindkomst i folkepensionens grundbeløb og pensionstillæg Folketinget pålægger regeringen at fremsætte lovforslag senest den 1. maj 2022, der a) fjerner modregningen i førtids-, senior- og folkepension som følge af en partners arbejdsindkomst og b) fjerner modregningen i folkepensionen som følge af egen arbejdsindkomst.
 Forslaget vil bidrage til at løfte beskæftigelsen markant i en tid, hvor ledigheden er lav og efterspørgslen på arbejdskraft er høj.
Bemærkninger til forslaget Ledigheden er faldende, og der er akut mangel på arbejdskraft i flere brancher (»Rekrutteringssurvey Rapport«, Styrelsen for Arbejdsmarked og Rekruttering, december 2021). Det er efter forslagsstillernes opfattelse det absolut største problem, som dansk økonomi står over for.
Der er behov for konkrete tiltag, der skaffer flere hænder til virksomhederne, som står i en situation, hvor de må sige nej til ordrer og henvendelser, fordi de mangler hænder.
Samtidig er forslagsstillerne enige om, at mennesker skal have mest mulig frihed til selv at vælge, herunder om man gerne vil bidrage på arbejdsmarkedet, efter man er gået på folkepension.
 Forslagsstillerne har noteret sig, at regeringen sammen med Dansk Folkeparti, Socialistisk Folkeparti, Radikale Venstre og Kristendemokraterne den 21. januar 2022 indgik »En ny reformpakke for dansk økonomi«.
Forslagsstillerne er enige med aftalepartierne i, at modregningen af en partners arbejdsindkomst i førtids-, senior- og folkepension skal fjernes, ligesom det også er positivt, at modregning af egen arbejdsindtægt i folkepensionens grundbeløb og pensionstillæg fjernes.
Begge initiativer skal give flere danskere nye muligheder og samtidig sikre, at virksomhederne får de hænder, de har brug for.
 Aftalepartierne bag »En ny reformpakke for dansk økonomi« lægger op til, at tiltagene skal gælde fra den 1. januar 2023. Imidlertid har regeringen ikke et flertal for aftalens finansiering, hvorfor aftalen tidligst kan gennemføres efter et folketingsvalg.
 Forslagsstillerne forventer, at der kan opnås flertal om dette forslag, da tiltagene allerede indgår i »En ny reformpakke for dansk økonomi« fra den 21. januar 2022 og i lyset af den akutte mangel på arbejdskraft, som Danmark står i i øjeblikket, og de usikkerheder, der er forbundet med regeringens aftale.
 Forslagsstillerne foreslår konkret, at følgende træder i kraft senest den 1. januar 2023:
 a) Tiltagene fra reformaftalen fra den 21. januar vedrørende afskaffelse af modregning af partners arbejdsindkomst i førtids-, senior- og folkepension gennemføres.
 b) Tiltagene fra reformaftalen fra den 21. januar vedrørende afskaffelse af modregning af egen arbejdsindtægt i folkepensionens grundbeløb og pensionstillæg gennemføres.
Økonomi Udgifterne håndteres inden for den løbende udgiftspolitiske planlægning.
Skriftlig fremsættelse Troels Lund Poulsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at afskaffe modregning som følge af en partners arbejdsindkomst i social pension og afskaffelse af modregning af egen arbejdsindkomst i folkepensionens grundbeløb og pensionstillæg.
(Beslutningsforslag nr.
B 137) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
