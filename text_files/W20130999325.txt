Offererstatningslovens § 15, stk. 2  udgifter afholdt af ansøgeren i anledning af sagen, nævnets j.nr. 13-520-01847 Ansøger var i n.j.nr. 13-520-01847 ved retten tilkendt godtgørelse for tort.
Der blev aftalt en afdragsordning med skadevolder, som efter nogle få afdrag holdt op med at betale.
Ansøgers advokat forsøgte herefter at inddrive resten af godtgørelsen via fogedretten, hvilket ikke lykkedes.
Ansøgers advokat indgav derfor ansøgning til nævnet for den resterende godtgørelse for tort.
Nævnet imødekom ansøgningen.
 Ansøgers advokat søgte herefter nævnet om erstatning for udgifterne til forsøget på at inddrive godtgørelsen fra skadevolder via fogedretten.
Nævnet afslog ansøgningen, da inddrivelse af erstatningskravet ved fogedretten ikke havde relevans for nævnets behandling af sagen, og da der var tale om en unødvendig udgift.
Nævnet bemærkede dertil, at såfremt betingelserne i offererstatningsloven er opfyldt, er det ikke nødvendigt at anlægge sag mod skadevolder eller forsøge at inddrive beløbet hos vedkommende, førend der søges om erstatning fra Erstatningsnævnet.
