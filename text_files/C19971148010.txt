(Til samtlige ministerier) Regeringens koordinationsudvalg har den 28. august 1997 tiltrådt  

 Justitsministeriets notat af 29. juni 1997 til regeringen om Retsinformation.  

 Notatet vedlægges til orientering.
 Regeringsbeslutningen indebærer, at Retsinformation fortsat er baseret på  

 ønsket om at opretholde en samlet statslig edb-baseret retskildeformidling,  

 men at grundlaget for driften af Retsinformation ændres på de to punkter, som  

 er nærmere beskrevet nedenfor.
 1. Adgangen til Retsinformation via Internettet bliver  

 gratis.
 Med virkning fra den 1. januar 1998 stilles Retsinformation gratis til  

 rådighed via Internettet, således at alle borgere har fri og uhindret adgang  

 til den elektroniske version af de gældende regler enten fra egen pc eller  

 via Internetadgang fra biblioteker, skoler institutioner m.v.
 Data i Retsinformation tilhører alle ministerierne, som også er ansvarlige  

 for ajourføringen, og overgangen til gratis Retsinformation vil på en række  

 punkter få betydning for ministerierne.
For det første kan ministerierne nu give alle medarbejdere adgang til  

 Retsinformation.
Sekretariatet for Retsinformation vurderer i øjeblikket  

 mulighederne for at give statslige myndigheder, som ikke ønsker at give  

 medarbejderne adgang til Internettet, adgang til Retsinformation enten i en  

 særlig offentlig intranetløsning eller ved at opretholde adgangsmuligheden  

 vis Retsinfo Client og/eller 3270-kommunikation.
Ministerier, som generelt  

 eller for enkelte institutioners vedkommende har behov for sådanne løsninger,  

 bedes kontakte Sekretariatet for Retsinformation.
Ministeriet, som på deres hjemmeside ønsker at informere om  

 ministerområdets regler, kan fra den 1. januar 1998 etablere links direkte  

 til den enkelte forskrift i Retsinformation.
Det betyder, at den  

 redaktionelle omtale eller præsentation af nye regler eller af regler, som  

 der særligt behov for at informere om, ikke behøver at omfatte selve  

 forskriften.
Et link direkte til teksten i Retsinformation sparer indlæggelse  

 og vedligeholdelse af data, som allerede er indlagt i Retsinformation.
Andre myndigheder, organisationer og virksomheder kan også etablere links  

 til forskrifter i Retsinformation.
Sekretariatet for Retsinformation har  

 bl.a. modtaget henvendelser fra brancheorganisationer m.v., som i forbindelse  

 med egne informationssystemer ønsker at etablere links til Retsinformation.  

 Justitsministeriet finder det sandsynligt, at overgangen til gratis  

 Retsinformation udover en stigning i den direkte brug af Retsinformation vil  

 skabe et helt nyt forbrugsmønster med et betydeligt brug, som ikke passerer  

 Retsinformations "hoveddør".
 2. Elektronisk Ministerialtidende og den medfølgende  

 udvidelse af indlæggelsespligten.
 I overensstemmelse med regeringens IT-politiske handlingsplan overgår  

 Ministerialtidende med virkning fra den 1. januar 1998 til elektronisk form.  

 Ministerialtidende vil indtil videre også blive udgivet i en trykt version.
Det elektroniske Ministerialtidende består af forskrifterne i  

 Retsinformation kombineret med et elektronisk, kronologisk register og et  

 elektronisk emneregister, der svarer til de eksisterende registre i det  

 trykte Ministerialtidende med links fra registrene til forskrifterne i  

 Retsinformation.
Modellen, som er afprøvet i et forsøgsprojekt med  

 Ministerialtidendes årgange 1995 og 1996, kan ses på Retsinformations  

 hjemmeside på http://www.retsinfo.dk.
 Det elektroniske Ministerialtidende forudsætter således, at forskrifterne  

 er indlagt i Retsinformation.
Som nævnt i regeringsbeslutningen omfatter den nuværende indlæggelsespligt  

 vedrørende Retsinformation imidlertid ikke forskrifter for Grønland og  

 Færøerne, som alene vedrører Grønland og Færøerne, jf. § 3, stk. 3, i  

 cirkulære nr. 27 af 28. februar 1996 om ministeriernes pligtaflevering til  

 Retsinformation.
Cirkulæret vil derfor blive ændret, så undtagelse af  

 forskrifter, som alene vedrører Grønland og Færøerne, begrænses til  

 forskrifter på lov- og bekendtgørelsesniveau.
Overgangen til elektronisk Ministerialtidende indebærer også, at en  

 forskrift kun kan optages i Ministerialtidende, når forskriften enten er  

 indlagt i Retsinformation eller afleveres i elektronisk form, så den kan  

 indlægges i Retsinformation.
Cirkulære nr. 28 af 28. februar 1996 vil derfor  

 i overensstemmelse med regeringsbeslutningen blive ændret, så der fastsættes  

 retningslinier om indlæggelse af cirkulæreforskrifter som led i de pågældende  

 forskrifters optagelse i Ministerialtidende.
 3. Retsinformation får snart et nyt datafangstsystem.
Efter visse problemer i forbindelse med udvikling af Retsinformations  

 datafangstsystem afholdes der for tiden afleveringsprøve, som forventes  

 afsluttet inden længe.
Sekretariatet for Retsinformation vil umiddelbart  

 efter overtagelsen af systemet invitere ministerierne til et møde, hvor  

 datafangstsystemet vil blive demonstreret, og hvor overgangen til de nye  

 datafangstprocedurer nærmere kan drøftes.
Frank Jensen / Ole Hansen BILAG Som en del af udkastet til IT-politisk handlingsplan 1997 indgår, at  

 adgangen til Retsinformation skal gøres gratis.
Endvidere har Rigsrevisor  

 udtalt, at han finder det vigtigt, at der hurtigt træffes endelig strategiske  

 beslutninger om, hvad Retsinformation skal indeholde, om det fortsat skal  

 være en statslig opgave, om databasen fortsat skal udbydes mod betaling og om  

 på hvilke medier, herunder Internet, databasen skal være tilgængelig.
Justitsministeriet foreslår derfor, at adgangen til Retsinformation gøres  

 gratis samt at Retsinformation i øvrigt videreføres i overensstemmelse med de  

 beslutninger, regeringen tidligere har taget, dog således at der sker en  

 mindre udvidelse af indlæggelsespligten.
Endvidere foreslås det, at  

 forskrifter til Ministerialtidende fremover skal afleveres i elektronisk  

 form.
 Grundlaget for den videre drift af Retsinformation vil således være  

 følgende:
 - Retsinformation videreføres i statsligt regi som supplement til Lov- og  

 Ministerialtidende og med henblik på statens beredskab til elektronisk  

 kundgørelse.
- Retsinformation videreføres som on-line-system og med pligtaflevering  

 for ministerierne.
Retsinformation er fortsat tilgængelig på Internettet.
 - Der sker ikke afgørende ændringer i de hidtidige indlæggelseskriterier  

 (totalitet fastholdes).
 - Arbejdet med etablering af en database med uredigerede domme i  

 Retsinformation videreføres og søges fremskyndet.
 - Adgangen til Retsinformation gøres fra 1998 gratis.
 - Også forskrifter på cirkulæreniveau, der udstedes med virkning for  

 Grønland og Færøerne skal fremover indlægges.
 - Udgifterne til den centrale drift af Retsinformation afholdes fortsat af  

 Justitsministeriet.
 Retsinformation baseres herefter på ønsket om opretholdelse af en samlet  

 statslig edb-baseret juridisk retskildeformidling.
 1. Retsinformation er statens edb-baserede juridiske on-line  

 informationssystem, der består af databaser med lovforslag, Folketingets  

 forhandlinger, regler fra samtlige ministerområder, administrative afgørelser  

 samt registerforskrifter m.v.
 Regeringen tiltrådte den 17. april 1997 at der nedsættes en arbejdsgruppe,  

 der skal analysere og udarbejde en model for, hvorledes også uredigerede  

 domme skal indlægges i Retsinformation.
 2. Rigsrevisor har i et notat af 28. maj 1997 udtalt, at han  

 finder det vigtigt, at der hurtigt træffes endelige strategiske beslutninger  

 om, hvad Retsinformation skal indeholde, om det fortsat skal være en statslig  

 opgave, om databasen fortsat skal udbydes mod betaling og om på hvilke  

 medier, herunder Internet, databasen skal være tilgængelig.
Med henblik herpå og med henblik på at fremtidssikre Retsinformation til  

 bl.a. elektronisk kundgørelse af Lov- og Ministerialtidende, foreslår  

 Justitsministeriet nedennævnte principper for videreførsel af  

 Retsinformation.
Det bemærkes, at der i vidt omfang er tale om fastholdelse  

 af beslutninger truffet af regeringen i 1994. De nye tiltag er forslagene om,  

 at Retsinformation gøres gratis, at ministeriernes pligtaflevering udstrækkes  

 til at også at gælde cirkulære-forskrifter for Grønland og Færøerne, og at  

 forskrifter til Ministerialtidende skal afleveres i elektronisk form.
 - Retsinformation videreføres i statsligt regi som supplement til Lov-  

 og Ministerialtidende og med henblik på statens beredskab til elektronisk  

 kundgørelse.
 Det må anses for at være en typisk statslig opgave at sikre, at borgerne  

 har adgang til de regler, der udstedes af det offentlige.
 I en offentlig regeldatabase kan det endvidere sikres, at regelsamlingen  

 er total, og navnlig også indeholder regler der ud fra en markedsøkonomisk  

 betragtning næppe ville blive medtaget i private databaser.
 Borgere, virksomheder og offentlige myndigheder kan således via eet samlet  

 statsligt system få umiddelbar adgang til alle normerende forskrifter.
Af den IT-politiske handlingsplan for 1995 og 1996 fremgår det, at  

 Justitsministeriet skal søge at udbygge Retsinformation til også at omfatte  

 en elektronisk Ministerialtidende og senere Lovtidende.
Det er bl.a.  

 hensigten hermed at skabe de nødvendige erfaringer til senere i forbindelse  

 med Retsinformation at etablere en elektronisk Lovtidende med henblik på  

 retligt bindende kundgørelse af love m.v. i elektronisk form.
 En sådan elektronisk kundgørelse forudsætter en regelsamling i statslig7  

 regi.
Det tilføjes, at det trykte Ministerialtidende fortsat vil blive udgivet,  

 i hvert fald i 1998. I Lov- og Ministerialtidendeloven hedder det bl.a., at  

 der ved regeringens foranstaltning udgives en Ministerialtidende.
Loven blev  

 i sin oprindelige form vedtaget i 1870. Det må på den baggrund antages, at  

 det er en forudsætning, at udgivelse af Ministerialtidende sker på tryk.
En  

 afskaffelse af det trykte Ministerialtidende vil derfor kræve en lovændring.  

 Justitsministeriet vil i løbet af 1998 i lyset af de erfaringer, der  

 indhentes om brugen af det elektroniske Ministerialtidende overveje behovet  

 for en fortsat trykt udgave af publikationen.
 - Retsinformation videreføres som udgangspunkt indholdsmæssigt med  

 pligtaflevering for ministerierne.
De nærmere retningslinier for omfanget af ministeriernes pligtaflevering  

 er præciseret ved Justitsministeriets cirkulære nr. 27 og 28 af 28. februar  

 1996. Pligtafleveringen omfatter herefter som hidtil bl.a. materiale, der  

 efter de gældende forskrifter ikke offentliggøres i Lov- og  

 Ministerialtidende, samt cirkulærer og vejledninger med normerende indhold.  

 Afgørelsesbaserne videreføres som hidtil.
Der sker ikke ud over det nedenfor  

 anførte ændringer i de hidtidige indlæggelseskriterier.
Arbejdet med etablering af en database i Retsinformation med uredigerede  

 domme videreføres og søges fremskyndet.
Heri ligger, at dommene ikke vil  

 blive forsynet med f.ex. et forklarende "hoved", resume og med  

 noter, ligesom dommene vil blive indlagt i deres helhed.
Databasen skal  

 imidlertid forsynes med et godt søgesystem, ligesom dommene bl.a. skal  

 anonymiseres.
 Der vil fortsat være mulighed for, at private forlag m.v. kan distribuere  

 information via Retsinformation.
 - Retsinformation skal fra 1998 være gratis tilgængelig for  

 borgerne.
 Siden Retsinformations etablering har det været et princip, at der skulle  

 betales for brugen af Retsinformation.
Indtil begyndelsen af 1994 var det hensigten, at Retsinformation på  

 længere sigt skulle være økonomisk rentabel.
Denne målsætning blev imidlertid  

 ændret ved regeringsbeslutning i marts 1994, hvor det understreges, at en  

 videreførelse af Retsinformation baseres på ønsket om opretholdelse af en  

 samlet statslig edb-baseret juridisk retskildeformidling.
De hidtidige  

 forudsætning om rentabilitet ville således næppe kunne opretholdes.
Prisstrukturen for Retsinformation er i dag tilrettelagt således, at der  

 er etableret en abonnementsordning med ubegrænset søgetid, hvor man tidligere  

 skulle betale for søgetid.
Den endelige abonnementspris fastsættes af  

 forhandlerne.
Det kan til orientering oplyses, at GadJura har fastsat en  

 listepris på enkeltbrugerversionen til 7.000 kr. årligt.
Indtægterne udgjorde i 1996 ca. 1,9 mio. kr., og målet er, at  

 licens-indtægten i 1997 skal ende på ca. 3,7 mio. kr.
Det mål kan dog næppe  

 nås, formentlig bl.a. fordi overvejelserne om at gøre Retsinformation gratis  

 har gjort både forhandlerne og forbrugerne tilbageholdne.
At gøre Retsinformation frit tilgængelig vil således indebære, at staten  

 mister indtægter på ca. 3,7 mio. kr. årligt.
Omkring halvdelen af dette beløb  

 var budgetteret at komme fra statslig myndigheder.
Retsinformation har i  

 øvrigt peget på, at den nuværende betalingsordning indebærer, at udgifterne  

 ved brugersystemet dækkes af brugerne, medens udgifterne ved  

 datafangstsystemet afholdes af det offentlige (Justitsministeriet).
 For en betalingsordning taler herudover bl.a. følgende:
 - Salg af Retsinformation kan ligestilles med virksomhedsudøvelse .
Det almindelige offentlige princip for, hvornår man skal kræve betaling,  

 knytter sig til begrebet myndighedsudøvelse.
Tanken er, at er der tale om  

 myndighedsudøvelse, kræver det offentlige ikke betaling.
 Formidling af regler via et edb-medie som Retsinformation kan næppe  

 ligestilles med myndighedsudøvelse, men kan som nævnt mest sammenlignes med  

 en almindelig virksomhedsudøvelse.
- Retsinformation er i et vist (begrænset) omfang en konkurrent til  

 private forlag.
En række forlag udgiver således regler på edb-medie, dog  

 typisk kædet sammen med anden form for redigering, information eller  

 lignende.
Hvis Retsinformation gøres gratis kan det offentlige derfor  

 beskyldes for unfair konkurrence .
- Der er tale om forbrug af en service.
Et hensigtsmæssigt forbrugsmønster  

 opnås bedst gennem realistisk prisfastsættelse.
 For et gratisprincip taler bl.a. følgende:
- Det offentlige må antages at have en naturlig forpligtelse til  

 vederlagsfrit at informere borgerne om de gældende regler.
Hidtil er denne  

 information i hvert fald på cirkulæreniveau foregået spredt og vel også  

 usystematisk.
Informationsteknologiens udvikling har gjort, at systemer som  

 Retsinformation gør det betydeligt lettere at give borgerne en samlet  

 oversigt over alle regler.
 At gøre denne information optimal forudsætter, at adgangen til  

 Retsinformation er gratis.
- Samtlige ministerier har meddelt, at udtræk af data fra Retsinformation  

 skal være gratis, bortset fra håndteringsudgiften.
Når et privat forlag  

 ønsker at anvende Retsinformation kommercielt, kan man altså gøre det  

 (næsten) gratis, mens det koster penge for en borger at søge de samme data i  

 Retsinformation.
 - Der er siden marts 1997 givet adgang til Retsinformation på Internettet  

 . Det er naturligt og bedst overensstemmende med Internettets karakter at  

 information på nettet er gratis.
- Samtlige ministeriet har på Internettet oprettet hjemmesider , eller har  

 overvejelser herom.
En naturlig del af en hjemmeside er orientering om regler  

 på minister-området.
Ministerierne kan her etablere såkaldte hyperlinks til  

 forskrifterne i Retsinformation, således at man friholdes for udgiften til  

 selv at etablere og vedligeholde en regelservice på hjemmesiden.
En sådan  

 løsning vil både økonomisk og administrativt være den mest hensigtsmæssige,  

 men forudsætter at adgangen til Retsinformation er gratis.
- Et gratis Retsinformation vil være en væsentlig forudsætning for  

 overgangen til elektronisk kundgørelse , d.v.s. udgivelse af  

 Ministerialtidende og senere Lovtidende i elektronisk form.
Borgerne får  

 herved en reel mulighed for adgang til de centrale offentlige  

 kundgørelsesforskrifter.
Når Retsinformation bliver gratis, vil det fra  

 folkebibliotekerne på sigt blive muligt via Internettet at få adgang til  

 Ministerialtidende.
Det tilføjes, at det i det foreliggende udkast til IT-politisk  

 Handlingsplan 1997 som en del af "åben offentlig sektor" er optaget  

 som et nyt initiativ, at Retsinformation skal gøres frit tilgængelig på  

 Internettet.
Om baggrunden herfor er anført følgende:
"Borgerne skal sikres lettest mulig adgang til landets love og  

 regler.
Statens elektroniske regeldatabase, Retsinformation, gøres derfor fra  

 1998 frit tilgængelig på Internettet.
Borgerne vil her gratis kunne finde,  

 læse og hente love og regler samtidig med, at private forlag, organisationer,  

 offentlige myndigheder m.m. vil kunne hente oplysninger direkte ud af  

 databasen til brug for videreforædling til kommercielle formål eller til  

 servicering af deres medlemmer og brugere".
 Justitsministeriet finder på denne baggrund, at adgangen til  

 Retsinformation bør gøres gratis.
 - De gældende regler om ministeriernes pligtaflevering til  

 Retsinformation udvides, således at også forskrifter på cirkulæreniveau, der  

 udstedes med virkning for Grønland og Færøerne, fremover skal indlægges.
En forudsætning for et elektronisk Ministerialtidende er, at der ikke kan  

 forekomme forskrifter, der optages i Ministerialtidende, men som ikke optages  

 i Retsinformation.
Forskrifter på cirkulæreniveau, der udstedes med virkning  

 for Grønland og Færøerne indlægges i dag ikke i fuldt omfang i  

 Retsinformation.
 Der er tale om et ganske lille antal forskrifter årligt, hvorfor pligten  

 til indlæggelse næppe vil påføre ministerierne nævneværdige meromkostninger.
 - De gældende regler om ministeriernes aflevering til  

 Ministerialtidende ændres, således at ministerierne fremover bliver  

 forpligtet til at aflevere forskrifterne i elektronisk form.
Langt hovedparten af alle forskrifter afleveres i dag i elektronisk form  

 til Ministerialtidende.
Det datafangstsystem, der forventes taget i brug i  

 efteråret 1997, vil yderligere lette denne afleveringsform.
 Det er dog muligt at lade et fotografisk aftryk af forskrifterne optage i  

 Ministerialtidende.
Det er imidlertid en forudsætning for en forskrifts optagelse i  

 Retsinformations databaser, at den leveres i elektronisk form.
Ministerierne  

 skal således i dag betale for at forskrifterne bliver indlagt elektronisk i  

 Retsinformation.
Sådan konvertering af fotografiske aftryk sker i dag i  

 ganske få tilfælde.
 Det foreslås, at reglerne om ministeriernes aflevering til  

 Ministerialtidende ændres, således at ministerierne fremover allerede ved  

 indrykningen i Ministerialtidende skal aflevere forskrifterne i elektronisk  

 form.
 Ændringen er tillige en forudsætning for gennemførelsen af planerne om et  

 elektronisk Ministerialtidende.
