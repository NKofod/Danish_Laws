Kendelse fra Pressenævnet i sag nr.  

 6/1993 [A] har på vegne af sin datter [B] klaget til  

 Pressenævnet over en artikel i Hendes Verden, nr. 1, 1993, idet  

 klageren mener, at bladet har overtrådt god presseskik.
Det fremgår af sagen, at Hendes Verden fast  

 indeholder en annonce bl.a. med følgende indhold: "Jeg venter på  

 din historie. .... Ønsker du at fortælle om noget, som har gjort  

 dybt indtryk på dig, måske endda ændret din  

 tilværelse? En glædelig og positiv oplevelse - eller en sorgfyldt  

 periode? - Uanset hvad du har på hjertet, giver vi dig en mulighed for  

 at dele dine tanker med andre. - Fortæl din historie med egne ord til  

 Hendes Verden ...." [B] fulgte denne opfordring og indsendte en beretning om  

 sin øjensygdom.
Beretningen indeholdt en nøgtern beskrivelse af  

 konstateringen af sygdommen og af det efterfølgende  

 behandlingsforløb.
Beretningen sluttede med, at [B] udtalte sin  

 taknemmelighed over den støtte og forståelse hun havde  

 fået fra familie, hospitalspersonale, venner og klassekammerater.
Hendes Verden svarede den 8. september 1992, at historien  

 kunne bruges.
Det fremgik endvidere af brevet, der var underskrevet af  

 fiktionsredaktøren: "Som det altid er tilfældet med beretninger  

 fra læsere, skriver jeg den om - tilføjer lidt hist og sletter  

 lidt pist.
Det er ofte også nødvendigt at udbygge historierne,  

 fordi de sjældent er lange nok til den plads, jeg har til  

 rådighed i bladet.
Men stort set er det din historie ....." I Hendes Verdens version blev beretningen - ved bladets  

 tilføjelse - indledt med, at hovedpersonen, der i bladet hed  Margit,  

 brændende havde ønsket sig at blive laborant eller måske  

 endda en berømt forsker, der gjorde nye opdagelser, fordi hun derved  

 havde mulighed for at arbejde med mikroskoper.
Det var derfor et ekstra  

 hårdt slag for hende, at få konstateret øjensygdommen, som  

 umuliggjorde hendes fremtidsplaner.
 Beskrivelsen af sygdomsforløbet og behandlingen var  

 helt omformuleret, og svarede indholdsmæssigt kun i begrænset  

 omfang til klagerens indsendte beretning.
 Slutningen af versionen i Hendes Verden var ligesom  

 indledningen tilføjet på bladets initiativ:
"Det blev min far, som endelig fik brudt den skal af  

 selvynk og bitterhed, som jeg var i fuld gang med at bygge op om mig.
Som  

 sædvanlig lå jeg en eftermiddag på min seng og stirrede  

 tomt op i loftet, da han forsigtigt åbnede døren.
-  Margit, se hvad jeg har til dig.
Hans stemme lød  

 munter, ja næsten helt overstadig, og inden jeg kunne nå at rejse  

 mig op, placerede han jordens rundeste og gladeste hundehvalp midt på  

 min mave.
Han kom til at hedde Tippo. ......." og "Jo, Tippo bragte håbet og lysten til at leve  

 tilbage i mig.
Og troen på fremtiden.
Hvad den vil bringe, ved jeg  

 ikke, men jeg ved, at jeg sammen med min dejlige hund tør se den  

 tillidsfuldt i møde.
Og det er det vigtigste." I umiddelbar tilknytning til artiklen var det  

 anført, at "Af menneskelige hensyn er alle person- og stednavne  

 ændret af redaktionen." I en skrivelse til Hendes Verden gjorde klageren  

 gældende, at den indsendte beretning var omskrevet til ugenkendelighed,  

 og at påfundet med fremtidsdrømmene og slutningen med  

 hundehvalpen var plat og latterlig.
 Klageren påpegede endvidere, at bladet ved som sket  

 at "indsætte" et uddrag af et håndskrevet brev, der i  

 øvrigt slet ikke hidrørte fra klageren, hvis beretning var  

 maskinskrevet, og ikke indeholdt de i det "indsatte" brev anførte ord,  

 ønskede at fjerne eventuel tvivl hos læserne om  

 manipulering.
 Klageren anførte endelig, at hun uanset  

 anonymiseringen ville være genkendelig for sin omgangskreds.
Bladet svarede ved skrivelse af 13. januar 1993, at  

 klagerens historie var blevet bearbejdet i overensstemmelse med normal  

 procedure.
Bladet beklagede, at klageren var blevet såret, hvilket  

 på intet tidspunkt havde været hensigten.
Den ansvarshavende  

 redaktør overbragte endelig sin undskyldning til klageren.
 Klageren har over for Pressenævnet gjort  

 gældende, at bladet har overtrådt god presseskik og har i  

 øvrigt henvist til skrivelsen til Hendes Verden.
 I en udtalelse om klagen har bladet i det væsentlige  

 anført de synspunkter, som fremgik af bladets skrivelse af 13.  

 november 1993. Bladet har endvidere gjort gældende, at klageren  

 på ingen måde er blevet hængt ud, idet der er anvendt  

 modelfoto, ligesom hendes navn er blevet ændret.
 Følgende nævnsmedlemmer har deltaget i  

 sagsbehandlingen: Per Sørensen, Hans Dam, Kate Bluhme og Preben  

 Sørensen.
 Pressenævnet udtaler:
Både annoncen og brevet af 8. september 1992  

 efterlod det indtryk, at det - trods visse omskrivninger - i realiteten var  

 pigens egen historie, der ville blive bragt.
Hendes Verdens ændrede  

 version burde derfor have været forelagt for pigen, inden den blev  

 offentliggjort.
Nævnet finder det endvidere kritisabelt, at Hendes  

 Verden ved opsætningen af artiklen har tilstræbt - og efterladt -  

 indtrykket af, at der er tale om en autentisk beretning, uagtet der er  

 foretaget en stærk fordrejning af den indsendte historie.
 På denne baggrund finder nævnet, at Hendes  

 Verden har overtrådt god presseskik, og nævnet udtaler derfor sin  

 kritik.
 I medfør af medieansvarslovens § 49  

 pålægger Pressenævnet herefter den ansvarshavende  

 redaktør af Hendes Verden af offentliggøre følgende:
 "Kendelse fra Pressenævnet.
"Min egen historie" i Hendes Verden nr. 1/1993 var en  

 beretning om en pige, der allerede i en tidlig alder havde besluttet sig til  

 blive en berømt forsker, der ved brug af mikroskoper gjorde nye  

 opdagelser.
Pludselig fik pigen imidlertid en øjensygdom, som  

 umuliggjorde hendes fremtidsplaner.
I en længere periode gennemgik  

 pigen forskellige behandlinger og hendes humør var meget  

 dårligt.
Behandlingerne hjalp i et vist omfang, men det, der til sidst  

 gjorde pigen rigtig glad igen, var at hun fik en hundehvalp af sin far.
 Efter beretningen var det anført, at "Af  

 menneskelige hensyn er alle person- og stednavne ændret af  

 redaktionen." I beretningen var "indsat" et uddrag af et håndskrevet  

 brev.
 Pigen, der indsendte den historie, som Hendes Verden tog  

 udgangspunkt i, har senere klaget til Pressenævnet.
Det fremgår af sagen, at pigen indsendte sin  

 historie på grund af annoncen i Hendes Verden: "Jeg venter på din  

 historie .... Ønsker du at fortælle om noget, som har gjort dybt  

 indtryk på dig måske endda ændret din tilværelse? En  

 glædelig og positiv oplevelse - eller en sorgfyldt periode? - Uanset  

 hvad du har på hjertet, giver vi dig en mulighed for at dele dine  

 tanker med andre. - Fortæl din historie med egne ord til Hendes Verden  

 ...." Den historie, som pigen indsendte, var en nøgtern  

 og saglig beskrivelse af forløbet, fra hendes øjensygdom blev  

 konstateret, til hun havde gennemgået en større operation.
Den  

 indsendte historie indeholdt ikke noget om, at pigen havde haft planer om at  

 blive en berømt forsker, der arbejdede med mikroskoper, eller om at  

 hun havde fået en hundehvalp af sin far.
Desuden var den indsendte  

 historie skrevet på maskine.
I et brev fra bladet af 8. september 1992 underskrevet af  

 fiktionsredaktøren hed det bl.a.: "Som det altid er tilfældet  

 med beretninger fra læsere, skriver jeg den om - tilføjer lidt  

 hist og sletter lidt pist.
Det er ofte også nødvendigt at  

 udbygge historierne, fordi de sjældent er lange nok til den plads, jeg  

 har til rådighed i bladet.
Men stort set er det din historie ....." I anledning af klagen udtaler Pressenævnet:
Både annoncen og brevet fra Hendes Verden efterlod  

 det indtryk, at det - trods visse omskrivninger - i realiteten var pigens  

 egen historie, der ville blive bragt.
Hendes Verdens ændrede version  

 burde derfor have været forelagt for pigen, inden den blev  

 offentliggjort.
Nævnet finder det endvidere kritisabelt, at Hendes  

 Verden ved opsætningen af artiklen har tilstræbt - og efterladt -  

 indtrykket af, at der er tale om en autentisk beretning, uagtet der er  

 foretaget en stærk fordrejning af den indsendte historie.
 På denne baggrund finder nævnet, at Hendes  

 Verden har overtrådt god presseskik, og nævnet udtaler derfor sin  

 kritik.
 København, den 1. april 1993.
Per Sørensen, Hans Dam, Kate Bluhme og Preben  

 Sørensen." Afsagt den 1. april 1993.
