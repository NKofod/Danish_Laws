Nr BSF 18 Forslag til folketingsbeslutning om foranstaltninger vedrørende AIDS Fremsat af Inger Stilling Pedersen (KRF) Lysholm Christensen (KRF)  

 Glønborg (KRF) Kofod-Svendsen (KRF) den 8. november 1990 Folketinget opfordrer regeringen til:
 1. At nedsætte en AIDS-kommission, der har til formål:
a) at vurdere den hidtidige danske indsats vedrørende AIDS og det aktuelle  

 lovgrundlag herfor, herunder den generelle oplysnings~ og rådgivningsindsats,  

 omfanget af HIV-smittens udbredelse samt specifikke befolknings- og  

 erhvervsgruppers særlige risiko for at blive HIV-smittet, b) at vurdere forskellige muligheder og det nødvendige lovgrundlag herfor  

 i den fremtidige AIDS-indsats, c) at komme med forslag til en selvstændig AIDS-lov, der bl.a. skal  

 indeholde bestemmelser vedrørende oplysning og rådgivning, oprettelsen af et  

 centralt AIDS-register og vedrørende de i beslutningsforslagets punkt 2  

 nævnte områder.
 Kommissionsarbejdet skal være afsluttet senest 1. januar 1992, og  

 regeringen pålægges på baggrund af dette at fremsætte forslag til en lov om  

 AIDS i folketingsåret 1992-93.
 2. At fremsætte forslag til lov vedrørende:
a) HIV-testning af personer dømt efter straffelovens §§ 216 -225, b) ophævelse af anonymiteten ved test for HIV-antistoffer, c) pligt for den læge, der konstaterer AIDS eller HIV hos en person til at  

 informere en eventuel ægtefælle eller registreret partner herom, d) forhøjelse af strafferammen for AIDS-syge og HIV-antistofpositive, der  

 med forsæt påfører andre HIV.
 Regeringen pålægges at fremsætte lovforslagene i indeværende folketingsår.
Bemærkninger til forslaget Det er forslagsstillernes generelle holdning, at der er behov for en  

 fornyet vurdering af hele indsatsen vedrørende oplysning om og forebyggelse  

 af AIDS-sygdommens udbredelse.
Efter forslagsstillernes opfattelse er der  

 derfor baggrund for, at Folketinget nedsætter en kommission til at kulegrave  

 hele området og komme med forslag til en egentlig AIDS-lov.
Desuden er der  

 akut behov for nogle konkrete initiativer.
Bemærkninger til beslutningsforslagets enkelte punkter Ad pkt. 1 Den i beslutningsforslaget nævnte AIDS-kommission tænkes sammensat af  

 såvel fagligt kvalificerede personer som personer med forskellig baggrund.  

 Specielt hvad angår personerne med forskellig baggrund skal gælde, at de  

 afspejler forskellige holdninger og indfaldsvinkler til hele  

 AIDS-problematikken.
 Da AIDS-kommissionens arbejde skal føre til et forslag til en egentlig  

 AIDS-lov, der kan danne baggrund for et regeringsforslag i folketingsåret  

 1992-93, er det forslagsstillernes opfattelse, at kommissionsarbejdet skal  

 være afsluttet senest 1. januar 1992.
 Regeringen udarbejder kommissoriet for AIDS-kommissionen, idet punkt 1 a,  

 1 b og 1 c dog skal være centrale punkter i dette.
Ad pkt. 2 a Der begås stadig flere forbrydelser mod kønssædeligheden, og ofrene står  

 ofte tilbage med nogle meget svære psykiske problemer, problemer, som oven i  

 købet kan forstærkes af uvisheden om eventuelt at være blevet HIV-smittet i  

 forbindelse med forbrydelsen.
Derfor finder forslagsstillerne det yderst  

 rimeligt, at personer, der forbryder sig mod kønssædeligheden, og som er  

 straffet efter straffelovens §§ 216-225 testes for HIV-smitte.
Om nødvendigt  

 må der tvangstestes.
Resultatet af den strafidømtes HIV-test meddeles  

 offeret, som kan få be- eller afkræftet en eventuel frygt for at være blevet  

 HIV-smittet i forbindelse med forbrydelsen.
Forslagsstillerne er i den sammenhæng fuldt ud klar over, at der er  

 forskellige usikkerhedsmomenter i forbindelse med antistoftesten.
Dels går  

 der som regel mindst et par måneder fra smittetidspunktet, til en eventuel  

 antistoftest giver positivt udslag - af og til længere tid.
Hos nogle  

 HIV-antistofpositive er der endog konstateret falske negative reaktioner på  

 antistoftesten.
Det må dog forventes, at resultatsikkerheden ved de foretagne  

 test øges i takt med forbedringen af testen.
Dog må offeret anbefales selv at  

 få foretaget en test.
 På trods af disse usikkerhedsmomenter ved testen er det væsentligt, at  

 offeret for en forbrydelse mod kønssædeligheden i hvert fald ikke skal leve i  

 ubegrundet frygt for at være blevet HIV-smittet i forbindelse med  

 forbrydelsen, selv om der ikke kan gives nogen 100 pct. garanti.
Ad pkt. 2 b I bekendtgørelserne nr. 498 af 8. november 1985 om lægers anmeldelse af  

 erhvervet immundefektsyndrom (AIDS), nr. 484 af 25. juni 1990 om  

 laboratoriers indberetning af HIV-undersøgelser m.v. og nr. 485 af 25. juni  

 1990 om lægers indberetning af HIV-antistofpositive personer har  

 indberetningspligten hjemmel i § 26 i lov nr. 114 af 21. marts 1979 om  

 foranstaltninger mod smitsomme sygdomme.
Anmeldelsen af henholdsvis AIDS og HIV sker principielt forskelligt.
AIDS  

 anmeldes efter bekendtgørelse nr. 498 af 8. november 1985 fuldstændig i  

 overensstemmelse med bekendtgørelse nr. 105 af 21. marts 1983 om lægers  

 anmeldelse af smitsomme sygdomme m.v.
Oplysninger om HIV-antistofpositive  

 personer anmeldes derimod i anonymiseret form, jf. bekendtgørelse nr. 485 af  

 25. juni 1990. Efter forslagsstillernes opfattelse skal oplysninger om de  

 HIV-antistofpositive personer anmeldes i overensstemmelse med bekendtgørelsen  

 om lægers anmeldelse af AIDS, hvori der står, at sygdomme skal anmeldes, selv  

 om tilfældet har en mild form eller ikke er fuldt udviklet (abortiv).
En anmeldelse og deraf følgende registrering af HIV-antistofpositive  

 personer vil for personale i sundhedssektoren, der i forbindelse med  

 udøvelsen af deres erhverv er udsat for risiko for at blive HIV-smittet, give  

 mulighed for at øge forholdsreglerne i de situationer, hvor der er tale om en  

 reel mulighed for at blive smittet.
Det må dog ikke føre til en svækkelse af  

 de generelle forholdsregler, der må tage udgangspunkt i, at alle patienter er  

 potentielle smittebærere.
Ad pkt. 2 c De HIV-antistofpositive og AIDS-syge er i dag ligestillet med alle andre  

 syge, når det drejer sig om det konkrete lægelige skøn over, hvornår det er  

 berettiget at fravige tavshedspligten med hensyn til at oplyse ægtefællen om  

 muligheden for at blive dødeligt HIV-smittet.
Forslagsstillerne finder det  

 nødvendigt i forbindelse med AIDS/HIV at pålægge den læge, der konstaterer  

 sygdommen eller smitten, at underrette en eventuel ægtefælle eller en  

 registreret partner herom.
Ellers kan denne stå ganske uvidende om risikoen  

 for at blive HIV-smittet og senere udvikle en sygdom med dødelig udgang.
Rent praktisk bør lægens oplysninger til den HIV-antistofpositives og  

 AIDS-syges seksualpartner ske i et møde, hvor også den HIV-antistofpositive  

 eller AIDS-syge deltager.
Et sådant møde vil i langt de fleste tilfælde føre  

 til, at parterne har talt sagen igennem med hinanden, inden de mødes med  

 lægen.
Og det er så absolut den ønskeligste baggrund for mødet, der så i  

 langt højere grad kan fokusere på, hvordan de implicerede kan leve ikke kun  

 seksuallivet, men hverdagslivet videre med den viden, de nu har.
Mødet får  

 dermed karakter af egentlig rådgivning.
Ad pkt. 2 d Med nærværende beslutningsforslag ønsker forslagsstillerne, at regeringen  

 fremsætter forslag til lov om ændring af lov om borgerlig straffelov, så det  

 direkte fremgår, at AIDS-syge og HIV-antistofpositive, der med forsæt påfører  

 andre HIV, kan idømmes en straf i lighed med de bestemmelser, der findes i  

 den borgerlige straffelovs § 237. Som begrundelse herfor skal anføres, at  

 risikoen for at udvikle AIDS er nær 100 pct., når man er HIV-smittet.
Da der  

 i hvert fald i dag desværre kun er een udgang på det at være AIDS-syg, nemlig  

 at dø, finder forslagsstillerne det helt naturligt at straffe den, der med  

 forsæt har påført en anden HIV, efter bestemmelser svarende til § 237 i den  

 borgerlige straffelov.
