Landsskatteretskendelse Moms - negativt momstilsvar/tilbagebetalingspligt - selskab med ikke momspligtige aktiviteter A A/S's klage til Landsskatteretten skyldtes, at Told- og  

 Skattestyrelsen havde fundet, at selskabet ikke kunne anses at have haft  

 nogen momspligtig aktivitet og ikke på noget tidspunkt havde haft til  

 hensigt at drive momspligtig aktivitet, jf. momsloven § 3.
 Det fremgik af sagen, at selskabet blev momsregistreret  

 pr. 12. oktober 1992. I registreringsanmeldelsen anførtes "Bygge- og  

 anlægsvirksomhed - entreprenør" som momspligtig aktivitet.
 Af selskabets vedtægter fremgik følgende  

 formålsbestemmelse:
" § 2 Selskabets formål er at drive  

 entreprenørvirksomhed, ingeniørvirksomhed,  

 fabrikationsvirksomhed samt handel, herunder handel med fast ejendom.  

 Selskabets formål kan udøves dels direkte og dels gennem  

 kapitalindskud i andre virksomheder." Den 12. oktober 1992 blev selskabets vedtægter  

 vedtaget, og umiddelbart herefter lod selskabet sig momsregistrere.
 Siden registreringen var der stedse afgivet negative  

 momsangivelser, og i forbindelse med udbetalingskontrol for den negative  

 angivelse for oktober kvartal 1993 blev det af told- og skatteregionen  

 konstateret, at der ikke hidtil havde fundet momspligtige aktiviteter sted.  

 Der var hidtil fra selskabets side udelukkende angivet indgående moms.
 Siden registreringen havde selskabet angivet  

 følgende:
Periode Salgsmoms Købsmoms Tilsvar 92-12-31 0 99.278 -99.278 93-03-31 0 25.000 -25.000 93-06-30 0 12.500 -12.500 93-09-30 0 82.625 -82.625 93-12-31 0 49.344 -49.344 Af årsregnskab for perioden 1. juli 1991 til 31.  

 december 1992 (1. regnskabsår) fremgik af årsberetningen  

 følgende:
 "A A/S erhvervede i slutningen af december 1992 ca. 98% af  

 aktiverne i det børsnoterede selskab B A/S.
Inden aktiekøbet havde selskabet været uden  

 aktivitet siden stiftelsen den 1. juli 1991.
 Anskaffelsessummen for aktiebeholdningen i B A/S havde  

 udgjort DKK 463.611.341, mens andelen af den indre værdi i B A/S (efter  

 værdireguleringer til markedsværdi) udgjorde 478.207.939.  

 Forskelsbeløbet, DKK 14.596.598, er medtaget under hensættelser,  

 idet ledelsen for koncerner under eet forventer et negativt resultat for  

 året 1993.
 Da koncernforholdet er etableret ved udgangen af 1992, er  

 der ikke medtaget noget resultat fra B A/S i resultatopgørelsen for  

 1992.
 Resultatet for 1992 udviser et underskud på DKK  

 19.791.378.
 Underskuddet hidrører fra urealiserede  

 valutakurstab på udlandslån til finansiering af købet af  

 aktierne i B A/S.
Selskabets fremtidige udvikling afhænger af  

 udviklingen i de forskellige datterselskaber." Videre fremgik af regnskabet:
"Fremtiden Det er koncernens strategi at lægge vægt  

 på en forsigtig udvidelse af sine aktiviteter på traditionelle B  

 A/S entreprenøropgaver i de geografiske områder, hvor koncernen  

 er etableret.
 Med ændringen af koncernens ejerforhold åbner  

 der sig nu betydelige muligheder for at indlede samarbejde med C PCL om  

 større projekter".
 I slutningen af december 1992 ved A A/S's erhvervelse af  

 ca. 98% af aktierne i B A/S blev etableret et koncernforhold.
Told- og Skatteregionen havde på baggrund af  

 indsendt dokumentationsmateriale vurderet, at der intet forelå, som kunne sandsynliggøre virksomhedens intentioner  

 om momspligtig aktivitet, idet der ikke forelå afgivne tilbud eller  

 lignende fra selskabet.
Selskabets revisor havde ved brev af 8. august 1994  

 erklæret "Vi skal på vegne vor klient, påpege, at det  

 er usædvanligt, at et selskab bliver afmeldt med krav om  

 tilbagebetaling helt tilbage fra selskabets stiftelse.
A A/S har imidlertid, stik mod dets forventninger,  

 udviklet sig til at blive et rent holdingselskab og er af denne grund  

 indforstået med at blive afmeldt fra registrering med virkning fra 1.  

 januar 1994 eller tidligst 1. oktober 1993. Selskabet har således  

 allerede udarbejdet en nulangivelse for perioden 1. januar 1994 til 30. marts  

 1994." Ved afgørelse af 11. august 1998 havde Told- og  

 Skattestyrelsen fastholdt sin tidligere afgørelse af 17. februar 1995  

 om afmelding og tilbagebetaling af udbetalt negativ moms for perioden 12.  

 oktober 1992 til 1. januar 1994. Styrelsen havde fundet, at det ikke på  

 noget tidspunkt havde været selskabets hensigt at drive momspligtig  

 virksomhed, jf. momslovens § 3, stk. 1. Styrelsen havde hertil  

 bemærket, at det måtte have stået selskabet klart allerede  

 på registreringstidspunktet, at selskabet ikke ville få en  

 afgiftspligtig omsætning.
Selskabet kunne ikke registreres under  

 henvisning til formålsbestemmelsen i vedtægterne samt i  

 virksomhedens udvikling.
Af regnskab for perioden 1. juli 1992 til 31.  

 december 1992 fremgik det, at selskabet, udover erhvervelse af aktier i B A/S  

 havde været uden aktiviteter siden stiftelsen.
Selskabets aktiver  

 bestod for det meste af finansielle anlægsaktiver, kapitalandele i  

 dattervirksomheder og tilgodehavende udbytte.
Styrelsen havde endelig  

 vurderet, at hverken EF-domstolens dom "INZO-dommen" i sag C-110/94, eller  

 skatteministeriets meddelelse i Tidsskrift for Skatteret 1997, nr. 639, kunne  

 medføre nogen ændret vurdering.
I relation til den  

 påberåbte Østre Landsrets dom af 28. marts 1989,  

 offentliggjort i Ugeskrift for Retsvæsen 1989, side 657, fandt  

 Styrelsen, at selskabet ikke kunne påberåbe sig en retsbeskyttet  

 forventning om fritagelse for tilbagebetaling.
 Selskabets repræsentant havde over for  

 Landsskatteretten nedlagt påstand om, at A A/S var berettiget til at  

 få tilbagebetalt 219.403 kr., samt det negative momsbeløb  

 på 49.344 kr., der var tilbageholdt ved sagens begyndelse i told- og  

 skatteregionen.
Til støtte herfor var det bl.a. gjort  

 gældende, at det af selskabets vedtægter fremgik, at selskabets  

 formål var at drive entreprenørvirksomhed,  

 ingeniørvirksomhed, fabrikationsvirksomhed samt handel, herunder  

 handel med fast ejendom.
Selskabets formål kunne udøves dels  

 direkte, dels gennem kapitalindskud i andre virksomheder.
Efter den  

 dagældende momslov § 5, stk. 1, jf. § 4, stk. 1, var et selskab pligtig  

 til at lade sig momsregistrere, hvis det påregnede at drive  

 erhvervsmæssig virksomhed med gevinst for øje ved en  

 omsætning, der ville overstige 10.000 kr.
Ved undladelse heraf kunne  

 selskabet teoretisk set idømmes bødestraf efter  

 dagældende momslovs § 35, stk. 1, nr. 2. Samme dag som A A/S's  

 vedtægter blev vedtaget - den 12. oktober 1992 - lod selskabet sig  

 momsregistrere på baggrund af selskabets formål efter  

 vedtægterne.
Stik imod selskabets forventninger udviklede A A/S sig  

 frem til told- og skatteregionens kontrol til at blive et rent  

 holdingselskab.
Intentionerne var imidlertid, at der fra  

 stiftelsestidspunktet skulle drives momspligtig entreprenørvirksomhed,  

 jf. også vedtægternes § 2. Det viste sig imidlertid ikke at  

 være muligt for virksomheden at opnå ordrer eller andet arbejde.  

 Med baggrund i selskabets formål efter vedtægterne kunne det  

 være vanskeligt at se, at ledelsen for A A/S på  

 registreringstidspunktet den 12. oktober 1992 skulle kunne forudse, at  

 selskabet ikke ville få momspligtig omsætning.
Told- og  

 Skattestyrelsen havde lagt vægt på, at A A/S i perioden 12.  

 oktober 1992 til 31. december 1992 (2½ måned) ikke havde haft nogen  

 momspligtig omsætning, dette var imidlertid ikke ensbetydende med, at  

 selskabet havde handlet svigagtigt på momsregistreringstidspunktet.
Det  

 var ikke usædvanligt, at momspligtige virksomheder i opstartsfasen ikke  

 havde momspligtig omsætning.
I øvrigt var periodens manglende  

 omsætning efter vor opfattelse set i forhold til  

 momsregistreringstidspunktet "begivenheder, der er indtruffet efter  

 momsregistreringstidspunktet", jf. også præmis 21 i Inzo-sagen  

 C-110/94. EF-domstolens præmisudtalelse i sagen var således:
"at retssikkerhedsprincippet er til hinder for, at de  

 afgiftspligtiges rettigheder og forpligtelser - som fastslået af  

 myndighederne - kan ændres på grund af senere indtrådte  

 faktiske forhold, omstændigheder eller begivenheder.
Heraf  

 følger, at fra det tidspunkt, hvor myndighederne på baggrund af  

 de af virksomheden givne oplysninger har accepteret, at virksomheden er  

 afgiftspligtig, kan dette principielt ikke senere ændres med  

 tilbagevirkende kraft, afhængig af, om bestemte begivenheder  

 indtræffer".
Det følger tillige af meddelelse fra  

 skatteministeriet, offentliggjort i Tidsskrift for Skatteret 1997, nr. 639,  

 at myndighedernes adgang til efterfølgende at revidere selve  

 afgørelsen om afgiftspligt var begrænset til tilfælde af  

 svig eller misbrug.
Der knyttede således til selve momsregistreringen  

 en retsvirkning, som indebar begrænsninger i adgangen til at  

 ophæve registreringen med tilbagevirkende kraft.
På denne  

 baggrund måtte det anses uberettiget, at den afløftede  

 købsmoms blev krævet tilbagebetalt.
Endelig var det  

 anført, at det måtte anses helt usædvanligt, at et selskab  

 blev afmeldt med krav om tilbagebetaling helt tilbage fra selskabets  

 stiftelse.
Landsskatteretten udtalte I henhold til momslovens § 3 var afgiftspligtige personer  

 såvel juridiske som fysiske personer, der drev selvstændig  

 økonomisk virksomhed.
Det fulgte af bemærkningerne til  

 lovbestemmelsen, at formuleringen var overensstemmende med 6. momsdirektiv  

 77/388/EØF, jf. således direktivets artikel 4.
 Økonomisk virksomhed omfattede herefter alle former  

 for virksomhed som producent, handlende eller tjenesteyder, og begrebet  

 økonomisk virksomhed omfattede ikke alene varig  

 virksomhedsudøvelse, men også mere lejlighedsvise  

 økonomiske transaktioner.
I modsætning til de faktiske forhold i den  

 påberåbte dom fra EF-domstolen (INZO-sagen) - sag C-110/94 -  

 skulle bemærkes, at A A/S siden registreringen ikke havde haft nogen  

 momspligtig økonomisk virksomhed og end ikke på noget tidspunkt  

 havde foretaget forberedende handlinger med henblik på udøvelse  

 af økonomisk virksomhed.
Landsskatteretten henviste endvidere til  

 EF-domstolens dom (Rompelman-sagen) - sag 268/83.
Retten fandt det ikke godtgjort, at der forelå  

 objektive momenter, der støttede den erklærede hensigt i § 2 i  

 selskabets vedtægter, hvorfor det måtte lægges til grund,  

 at selskabets eneste formål havde været at overtage aktierne i B  

 A/S.
Sådanne blotte holdingaktiviteter var momsfri, idet der ikke fandt  

 erhvervsmæssig afsætning sted, jf. momslovens § 3.
 Det var hermed med rette, at A A/S var afmeldt fra  

 momsregistrering, og at selskabet var tilbagebetalingspligtig af den negative  

 moms, som selskabet havde opnået for perioden 12. oktober 1992 til 1.  

 januar 1994.
 Den påklagede afgørelse blev  

 stadfæstet.
