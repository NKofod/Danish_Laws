(Til rektorerne for samtlige  

 gymnasieskoler) I gymnasiebekendtgørelsens § 1 m.fl. omtales fagene tysk og fransk som  

 fortsættersprog samt tysk, fransk, spansk og russisk som begyndersprog.
 Begreberne fortsætter- og begyndersprog skal forstås i forhold til den  

 undervisning, eleven har modtaget i folkeskolens 7.-9. skoleår (eller anden  

 tilsvarende undervisning).
 Elever på sproglig linje skal således følge undervisningen i 1. og 2.g i  

 det sprog, som de har fulgt i folkeskolens 7.-9. klasse, samt et  

 begyndersprog, som han eller hun ikke har fulgt i 7.-9. klasse, medens elever  

 på den matematiske linje kan vælge mellem fortsættersproget og et  

 begyndersprog.
 Elever, som har fulgt undervisning i 7.-9. klasse i et sprog kan ikke  

 optages på et begyndersprogshold i vedkommende sprog.
 Elever, som (kun) har fulgt franskundervisning i 10. klasse kan kun  

 optages på et begyndersprogshold i fransk.
 Elever på sproglig linje, som undtagelsesvis har fulgt undervisning i  

 7.-9. klasse i både tysk og fransk, kan følge undervisning i begge sprog som  

 fortsættersprog, idet det ene erstatter begyndersproget.
 P.d.v.
