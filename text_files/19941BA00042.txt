Nr BSF 42 Forslag til folketingsbeslutning om godkendelse af statslige  

 overenskomster Fremsat af Kim Behnke (FP) Tom Behnke (FP) Niels Højland (FP) Annette Just  

 (FP) Pia Kjærsgaard (FP) Poul Nødgaard (FP) den 18. januar 1995 Folketinget opfordrer finansministeren til ved kommende  

 overenskomstforhandlinger mellem staten og lønmodtagerorganisationerne gennem  

 et aktstykke til Folketingets Finansudvalg at indhente Folketingets samtykke  

 til de opnåede forhandlingsresultater, forinden bindende aftaler indgås  

 mellem finansministeren og organisationerne.
Bemærkninger til forslaget Almindelige bemærkninger Forslaget er en uændret genfremsættelse af beslutningsforslag nr.
B 10 fra  

 folketingsåret 1990-91 (2. samling). Se Folketingstidende 1990-91,  

 Folketingets forhandlinger sp. 693 og 1103 og Tillæg A sp. 1239.
 Ved overenskomstforhandlinger er det således, at på arbejdstagerside såvel  

 i det offentlige som i det private godkendes forhandlingsresultaterne  

 vedrørende overenskomster ved urafstemning eller i kompetente forsamlinger.
 På arbejdsgiverside har det private arbejdsmarked også  

 godkendelsesprocedurer, som sikrer, at en kompetent forsamling eller  

 urafstemninger godkender forhandlingsresultatet.
I kommunerne er det organiseret således, at forhandlingsudvalg skal  

 forelægge forhandlingsresultater til godkendelse i Kommunernes Landsforening,  

 hvis tværpolitiske sammensætning sikrer en parlamentarisk godkendelse.
I  

 nogle sager vælges endda at indkalde et kontaktudvalg bestående af 1/3 af  

 landets borgmestre, hvorved en endnu bredere kreds får mulighed for at  

 diskutere en overenskomst, inden den indgås.
 For statens vedkommende forestås forhandlingerne normalt af  

 finansministeren, og hans vurdering af rimeligheden i det opnåede  

 forhandlingsresultat er eneafgørende, idet resultatet ikke forelægges et  

 parlamentarisk organ til endelig godkendelse.
 Forslagsstillerne finder ikke den nuværende fremgangsmåde direkte  

 lovstridig, men finder på den anden side, at det er klart urimeligt, at en  

 væsentlig sag ikke forelægges et folketingsorgan til opfyldelse af hensigten  

 bag grundlovens § 46, der siger:
 »Stk. 1. Forinden finansloven eller en midlertidig  

 bevillingslov er vedtaget af Folketinget, må skatterne ikke opkræves.
Stk. 2. Ingen udgift må afholdes uden hjemmel i den af Folketinget  

 vedtagne finanslov eller i en af Folketinget vedtaget tillægsbevillingslov  

 eller midlertidig bevillingslov.« Bestemmelsen er ændret ved sædvane, idet ministrene - og det gælder  

 samtlige ministre - kan gå til Folketingets Finansudvalg med en  

 bevillingsansøgning.
Giver Finansudvalget sin tilslutning, kan ministeren afholde udgiften, som  

 om den var bevilget på finansloven.
Det er baggrunden for, at der i  

 nærværende forslag anvendes en procedure, hvorefter det netop er Folketingets  

 Finansudvalg, som skal have resultatet af overenskomstforhandlingerne  

 forelagt.
 Det fremgår af finanslovens § 7, at Finansministeriet bl.a. har til  

 opgave: ». . . at udforme den generelle administrations- og  

 personalepolitik, varetage opgaver vedrørende løn og ansættelsesvilkår for  

 ansatte i staten . . .«.
På tjenestemandsområdet er finansministerens lovhjemmel lov om  

 tjenestemænd i staten, folkeskolen og folkekirken, jf. lovbekendtgørelse nr.  

 671 af 2. oktober 1986, 2. del om løn- og andre ansættelsesvilkår, kapital  

 10, § 45 m.fl.
Denne lov danner grundlaget for den hovedaftale,  

 finansministeren indgår med Tjenestemændenes Centralorganisation.
 Finansministeren kan orientere Folketingets Finansudvalg ved et aktstykke.  

 F.eks. er det sket for overenskomsten forelagt gennem aktstykke nr. 180 af  

 31. marts 1987.
Dette beslutningsforslag vil have Folketinget i form af Finansudvalget ind  

 i billedet, inden overenskomstaftalen indgås.
Det vil være fornuftigt, at  

 forhandlingsresultatets rimelighed vurderes af andre end dem, der har opnået  

 det.
 Forslagsstillerne har den opfattelse, at tidligere finansministre har  

 optrådt alt for rundhåndet, når f.eks. statsansatte, modsat privatansatte,  

 kan indregne spisepauser i arbejdstiden.
Der findes herudover en lang række eksempler på forhold vedrørende de  

 statsansatte, som Folketinget kan have behov for at ændre som følge af  

 væsentlige ændringer i de økonomiske konsekvenser, moderniseringer,  

 privatiseringer osv.
Men i dag er Folketinget sat ud af spillet, eftersom det  

 er finansministeren, der suverænt afgør, hvilke krav den statslige  

 arbejdsgiver skal stille, og hvilke modkrav der skal accepteres.
 Forslagsstillerne mener derfor, at der kun er gode argumenter for, at  

 statens egentlige arbejdsgiver, Folketinget, bliver inddraget direkte i  

 indgåelsen af kommende overenskomster.
