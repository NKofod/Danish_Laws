 I henhold til § 4, stk. 1, i lov nr. 179 af 23. juni 1956 om vurdering af  

 landets faste ejendomme kan enhver selvstændigt vurderet ejendom samt ethvert  

 ikke selvstændigt vurderet areal, der opfylder betingelserne i nævnte lovs §  

 8, stk. 1, 2 eller 4, for at kunne vurderes selvstændigt, på begæring af  

 ejeren - når de i lovens § 8, stk. 2, 3. punktum, omhandlede betingelser  

 foreligger, på begæring af hver af parterne i salget - forlanges optaget til  

 vurdering (omvurdering) til enhver tid udenfor de almindelige vurderinger  

 eller årsomvurderingerne.
 Under henvisning til den finansministeren ved § 51 i loven af 23. juni  

 1956 givne bemyndigelse fastsættes herved nedenstående nærmere regler for  

 anvendelse af lovens § 4:
Hvis vurderingen begæres som følge af frivillig overdragelse mod vederlag  

 af et areal fra en ejendom, jfr. lovens § 8, stk. 2, 3. punktum, skal der,  

 når skemaet skal udfyldes af ejeren, gives den anden part lejlighed til med  

 en frist af 8 dage at udtale sig overfor vurderingsrådet om  

 grundværdiansættelsen af arealet.
Når skemaet skal afgives af en anden end  

 ejeren, skal der gives ejeren lejlighed til med en frist af 8 dage at udtale  

 sig om de i skemaet meddelte oplysninger.
I sidstnævnte tilfælde må skemaet  

 indsendes i udfyldt stand i 2 eksemplarer, hvoraf det ene af vurderingsrådet  

 tilstilles ejeren til udtalelse.
Udfyldelse i 2 eksemplarer er dog  

 unødvendig, såfremt skemaet er medunderskrevet af ejeren, eller denne på  

 anden måde skriftligt har givet udtryk for, at han er enig i skemaets  

 oplysninger.
 Hvis der efter udgangen af juli måned indgives begæring om vurdering i  

 henhold til lovens § 4, kan vurderingsformanden bestemme, at vurderingen  

 foretages som et led i den kommende almindelige vurdering eller  

 årsomvurdering.
Såsnart vurderingen er foretaget, skal vurderingsformanden give ejeren  

 skriftlig meddelelse om resultatet af vurderingen.
Er vurdering sket af et  

 bortsolgt areal, der opfylder betingelserne for at kunne vurderes  

 selvstændigt, jfr. lovens § 8, stk. 1, 2 eller 4, gives der dog meddelelse om  

 vurderingen af arealet til begge parter i salget.
Vurderinger, der foretages i henhold til § 4, kan påklages efter de  

 almindelige regler af ejeren eller, forsåvidt angår ansættelsen af et solgt  

 areal fra en ejendom, af parterne i salget.
Klagefristen regnes fra datoen  

 for meddelelsen om resultatet af vurderingen.
Kendelse om ændring af  

 ansættelsen af et solgt areal fra en ejendom må ikke afsiges, forinden den  

 ikke klagende part har haft lejlighed til at udtale sig om ændringen af  

 ansættelsen; om afgørelsen i klagesagen gives der begge parter underretning.
Udgifterne ved omvurderinger i henhold til § 4 afholdes af den, der har  

 begæret omvurderingen.
I tilfælde, hvor omvurderingen foretages efter sket  

 udstykning, samt iøvrigt i tilfælde, hvor ejendomsværdien ved omvurderingen  

 er mindst 10 pct. lavere end ejendomsværdien ved nærmest forudgående  

 vurdering, afholdes udgifterne dog af det offentlige.
 Da de i nærværende afsnit omhandlede vurderinger finder sted i henhold til  

 § 4 i loven af 23. juni 1956, vil ansættelserne være at foretage uden hensyn  

 til grundstigningsskylden, jfr. lovens § 10.
 Finansministeriet, den 22. september  

 1956.
 Kampmann.
