Kapitel 1   Anvendelsesområde og definitioner Kapitel 2   Udstedelse, overførelse og annullering af oprindelsesgaranti Kapitel 3   Kontrol og tilsyn med oprindelsesgarantier Kapitel 4   Udenlandske oprindelsesgarantier Kapitel 5   Klageadgang og straf Kapitel 6   Ikrafttræden Bekendtgørelse om oprindelsesgaranti for VE-elektricitet1) I medfør af § 63 a, stk. 1, 4 og 7, § 68 a, § 84, stk. 2, og §§ 88 og 90 i lov om elforsyning, jf. lovbekendtgørelse nr. 516 af 20. maj 2010, som ændret ved lov nr. 622 af 11. juni 2010, og § 2, stk. 3, i lov nr. 1392 af 27. december 2008 om fremme af vedvarende energi, som ændret ved lov nr. 622 af 11. juni 2010, fastsættes efter bemyndigelse i henhold til § 92 i lov om elforsyning og § 70 i lov om fremme af vedvarende energi:
Kapitel 1 Anvendelsesområde og definitioner § 1.  Ved oprindelsesgaranti for VE-elektricitet forstås i denne bekendtgørelse et elektronisk dokument, hvis eneste funktion er over for en endelig kunde at dokumentere, at en given andel eller mængde af energi er produceret fra vedvarende energikilder i form af: Vindkraft, solenergi, aerotermisk energi, geotermisk energi, hydrotermisk energi og havenergi, vandkraft, biomasse, lossepladsgas, gas fra spildevandsanlæg eller biogas.
 Stk. 2. Ved biomasse forstås i denne bekendtgørelse den bionedbrydelige del af produkter, affald og restprodukter af biologiskoprindelse fra landbrug, herunder vegetabilske og animalske stoffer, skovbrug og tilknyttede industrier, herunder fiskeri og akvakultur, samt den bionedbrydelige del af industriaffald og kommunalt affald.
 Stk. 3. Ved elektricitet produceret på anlæg, der både anvender vedvarende energikilder og andre energikilder, omfatter oprindelsesgarantien den andel af elektriciteten, som kan anses for VE-elektricitet, jf. stk. 1 og 2, ifølge oplysninger, som er anmeldt til det register, som er nævnt i § 85 a, stk. 2, nr. 2, i lov om elforsyning (Stamdataregistret), jf. dog stk. 4.
 Stk. 4. 60 pct. af elektricitet produceret på et affaldsforbrændingsanlæg anses i denne bekendtgørelse for VE-elektricitet, medmindre elproducenten kan dokumentere over for Energinet.dk, hvor stor en andel af det tilførte affald, der er bionedbrydeligt som nævnt i stk. 2. Energinet.dk bestemmer, hvorledes elproducenten skal dokumentere andelen af bionedbrydeligt affald.
Kapitel 2 Udstedelse, overførelse og annullering af oprindelsesgaranti § 2.  Efter anmodning fra en elproducent udsteder Energinet.dk oprindelsesgaranti, jf. § 3, for produktion af VE-elektricitet, som 1) leveres fra et elproduktionsanlæg til det kollektive elforsyningsnet eller 2) anvendes til elproducentens egetforbrug af elektricitet.
Stk. 2. En oprindelsesgaranti skal være af standardstørrelsen 1 MWh.
Oprindelsesgarantier udstedes for elproduktion i en kalendermåned.
Hvis elproduktionen i en måned ikke svarer til 1 MWh, udstedes en oprindelsesgaranti i den måned, hvor elproduktionen svarer til 1 MWh.
 Stk. 3. Der kan kun udstedes én oprindelsesgaranti for hver MWh elproduktion, som er leveret eller anvendt som nævnt i stk. 1.
 § 3.  Energinet.dk udsteder det elektroniske dokument, som udgør oprindelsesgarantien, og indsætter det snarest muligt på en konto tilhørende elproducenten, jf. dog § 6, stk. 3.
 Stk. 2. Det elektroniske dokument skal indeholde følgende oplysninger:
 1) Den energikilde, fra hvilken elektriciteten er produceret, og begyndelses- og afslutningsdatoerne for produktionen.
 2) At oprindelsesgarantien vedrører elektricitet produceret ved vedvarende energikilder med henvisning til Europa-Parlamentets og Rådets direktiv om fremme af anvendelsen af energi fra vedvarende energikilder.
 3) Navn, beliggenhed, type og kapacitet for det anlæg, hvor elektriciteten er produceret.
4) Om og i hvilket omfang anlægget har fået investeringsstøtte, og om og i hvilket omfang den elproduktion, som omfattes af oprindelsesgarantien, på anden måde har nydt godt af en national støtteordning, samt støtteordningens art.
Energinet.dk fastsætter retningslinjer for, hvorledes oplysningerne herom offentliggøres.
 5) Datoen for, hvornår anlægget blev sat i drift.
 6) Udsteder, udstedelsesdato og -land og et entydigt identifikationsnummer.
 Stk. 3. Oplysningerne i stk. 2 skal være i overensstemmelse med oplysninger, som er anmeldt til Stamdataregistret.
 § 4.  Elproducenten kan skriftligt give tredjemand fuldmagt til at anmode om udstedelse af oprindelsesgarantier og modtage disse.
 § 5.  Energistyrelsen kan ifølge § 63 a, stk. 6, i lov om elforsyning pålægge Energinet.dk at berigtige oplysninger i en oprindelsesgaranti.
 § 6. Enhver brug af en oprindelsesgaranti skal finde sted senest 12 måneder efter den kalendermåned, hvori produktionen af den omhandlede elektricitet har fundet sted, jf. § 2, stk. 2.
 Stk. 2. En oprindelsesgaranti skal annulleres af den, der anvender oprindelsesgarantien med henblik på dokumentation som nævnt i § 1, stk. 1. Annulleringen sker efter retningslinjer fastsat af Energinet.dk.
 Stk. 3. Oprindelsesgarantier udstedt i medfør af § 2, stk. 1, nr. 2, anses for anvendt og annulleres af Energinet.dk umiddelbart efter udstedelsen.
 Stk. 4. Energinet.dk annullerer udstedte oprindelsesgarantier, som ikke er anvendt inden for den periode, som er nævnt i stk. 1.
Kapitel 3 Kontrol og tilsyn med oprindelsesgarantier § 7. Energinet.dk registrerer og overvåger udstedte oprindelsesgarantier samt overførsler og annullering af garantier.
Energinet.dk skal sikre, at registreringerne er korrekte, pålidelige og sikret mod svindel.
 Stk. 2. En elproducent, som anmoder om eller har modtaget en oprindelsesgaranti, skal efter anmodning meddele Energinet.dk alle oplysninger, som Energinet.dk finder nødvendige vedrørende oprindelsesgarantien.
 Stk. 3. Bestemmelserne i bekendtgørelse om kontrol og tilsyn med udbetalinger til visse elproduktioner og elproduktionsanlæg m.v. om udarbejdelse af et kvalitetsstyringssystem for Stamdataregistret finder tilsvarende anvendelse for registreringer, overførsler og annulleringer som nævnt i stk. 1.
 § 8. Energinet.dks nødvendige omkostninger ved udstedelse, overførelse og annullering af oprindelsesgarantier og ved kontrol og tilsyn, jf. §§ 2, 3, 6 og 7, påhviler elproducenten efter principperne i § 73 i lov om elforsyning.
 § 9. Energinet.dk udarbejder efter Energistyrelsens nærmere bestemmelse en årlig redegørelse for sin udstedelse af oprindelsesgarantier.
 Stk. 2. Energinet.dks retningslinjer som nævnt i § 3, stk. 2, og § 6, stk. 2, offentliggøres på hjemmesiden www.energinet.dk.
Kapitel 4 Udenlandske oprindelsesgarantier § 10. Energinet.dk skal udelukkende anerkende oprindelsesgarantier, som er udstedt i medlemslande i EU i medfør af regler, der gennemfører Europa-Parlamentets og Rådets direktiv om fremme af anvendelsen af energi fra vedvarende energikilder, som dokumentation for, at pågældende mængde elektricitet opfylder betingelserne i §§ 1 og 3, jf. dog stk. 2.
 Stk. 2. Energinet.dk kan kun afslå at anerkende en oprindelsesgaranti som dokumentation som nævnt i stk. 1, hvis der er begrundet tvivl om dens nøjagtighed, pålidelighed eller korrekthed.
Stk. 3. Energinet.dk underretter Energistyrelsen, såfremt Energinet.dk ikke kan anerkende en oprindelsesgaranti udstedt i andre lande i EU.
Energistyrelsen underretter herefter Europa-Kommissionen om afslaget og begrundelsen herfor.
Kapitel 5 Klageadgang og straf § 11.  Energinet.dks afgørelser om udstedelse, overførelse og annullering efter ovenstående bestemmelser kan påklages til Energiklagenævnet.
Klagen skal indgives skriftligt senest 4 uger efter, at afgørelsen er meddelt.
 § 12. Medmindre højere straf er forskyldt efter anden lovgivning, straffes med bøde den, som giver urigtige oplysninger til brug for udstedelse, overførelse og annullering af oprindelsesgarantier, eller som undlader at give oplysninger herom, som vedkommende er forpligtet til at give ifølge § 7, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden § 13. Bekendtgørelsen træder i kraft den 5. december 2010. §§ 2 og 3 om udstedelse af oprindelsesgaranti finder anvendelse for elektricitet produceret fra den 1. januar 2011.
 Stk. 2. Bekendtgørelse nr. 1 af 6. januar 2004 om oprindelsesgaranti for VE-elektricitet ophæves den 5. december 2010. §§ 2-4 om udstedelse af oprindelsesgaranti finder dog anvendelse for elektricitet produceret senest den 31. december 2010.
 Stk. 3. Oprindelsesgarantier udstedt efter bekendtgørelse nr. 1 af 6. januar 2004 kan anvendes i den periode, for hvilken de er udstedt, dog kun indtil 12 måneder efter den kalendermåned, hvori elproduktionen har fundet sted. §§ 6-9, 11 og 12 finder tilsvarende anvendelse på de i 1. pkt. nævnte garantier.
 Stk. 4. Oprindelsesgarantier udstedt i medlemslande i EU i medfør af regler, der gennemfører Europa-Parlamentets og Rådets direktiv 2001/77/EF af 27. september 2001 om fremme af elektricitet produceret fra vedvarende energikilder inden for det indre marked for elektricitet kan anvendes som dokumentation som nævnt i § 10 i den periode, for hvilken de er udstedt, dog kun indtil 12 måneder efter den kalendermåned, hvori elproduktionen har fundet sted, eller senest den 31. december 2011.
Energistyrelsen, den 30. november 2010 Ib Larsen / Hanne Windemuller 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/28/EF af 23. april 2009 om fremme af anvendelsen af energi fra vedvarende energikilder og om ændring og senere ophævelse af direktiv 2001/77/EF og 2003/30/EF, EU-Tidende 2009, nr.
L 140 side 16.
