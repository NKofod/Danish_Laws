Skriftlig fremsættelse (29. marts  

 2001) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om gennemførelse af  

 deltidsdirektivet.
(Lovforslag nr.
L 214).
 Lovforslaget fremsættes for at gennemføre  

 Rådets direktiv 97/81/EF af 15. december 1997 om rammeaftalen  

 vedrørende deltidsarbejde, der er indgået mellem Unice, CEEP og  

 EFS.
Lovforslaget opsamler den gruppe lønmodtagere, der  

 ikke allerede er eller senere bliver omfattet af en kollektiv overenskomst,  

 der som minimum sikrer de rettigheder, der følger af  

 deltidsdirektivet.
Det foreslås for det private arbejdsmarked, at  

 bestemmelserne i Aftalen af 9. januar 2001 mellem LO og DA gælder for  

 de lønmodtagere, der ikke måtte være omfattet af en  

 kollektiv overenskomst med samme rettigheder.
Samtidig er der dog nu mulighed  

 for, at lønmodtagere, hvis arbejdsfunktioner ikke naturligt er  

 omfattet af LO/DA-aftalen, kan anvende en anden  

 gennemførelsesoverenskomst efter aftale med arbejdsgiveren.
 På det offentlige område vil de offentlige  

 aftaler være opsamlingsaftaler for de lønmodtagere, der ikke  

 direkte er omfattet af de offentlige implementeringsaftaler.
 Lovforslaget indeholder også en ændring af  

 funktionærlovens og værnepligtsorlovslovens timegrænser,  

 der efter regeringens opfattelse bør nedsættes bl.a. på  

 grund af den udvikling, der er sket siden timegrænsen blev fastsat  

 bl.a. i den ugentlige arbejdstid, men også på grund af  

 diskussionen om dens forenelighed med ligebehandlingsprincipperne i EU-retten  

 både mellem kvinder og mænd og nu mellem deltidsansatte og  

 fuldtidsansatte.
 Lovforslaget træder i kraft dagen efter  

 bekendtgørelsen i Lovtidende.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
