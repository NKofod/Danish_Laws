Ankestyrelsens principafgørelse 8-18 om midlertidigt botilbud - ungdomsbolig - servicearealer - personkreds Principafgørelsen fastslår En borger, der har behov for den hjælp og støtte, der findes i et midlertidigt botilbud efter serviceloven, kan ikke i stedet visiteres til en ungdomsbolig efter almenboligloven, idet der ikke efter lovgivningen kan tilknyttes servicearealer og personale til ungdomsboligen.
Midlertidige botilbud efter serviceloven bevilges til personer med betydelig nedsat fysisk og psykisk funktionsevne, der har et behov for omfattende hjælp til almindelige daglige funktioner eller for pleje.
Midlertidigt botilbud kan også bevilges til borgere med særlige behov, fx hjemløse.
 Midlertidige botilbud er boliger, hvor der er tilknyttet personale og servicearealer.
Servicearealer efter almenboligloven er arealer, der anvendes til omsorgs- og servicefunktioner, der normalt ikke vil foregå i en selvstændig bolig.
Servicearealer kan eksempelvis være personalelokaler, lokaler til genoptræning, rengøringsrum, kontorer til administration af service m.v.
Servicearealer er ikke det samme som fællesarealer, som eksempelvis er fælles opholdsarealer, fælles spisekøkken, hobbyrum m.v.
 Ifølge almenboligloven kan der kun tilknyttes servicearealer og personale til almene plejeboliger og ikke til almene ungdomsboliger, hvor der alene er fællesarealer, fx fælles spiserum.
Almene ungdomsboliger skal anvises til unge uddannelsessøgende, og andre unge med et særligt behov.
En almen ungdomsbolig efter almenboligloven er en midlertidig bolig for unge, der er under ordinær uddannelse.
De personer, der bor i almene ungdomsboliger, er omfattet af reglerne i den almene lejelov.
En almen ungdomsbolig kan udlejes til en ung, som ikke er under uddannelse, hvis den unge har et akut behov for hjælp.
Det er en forudsætning, at den unge ikke er omfattet af personkredsen for et midlertidigt botilbud.
 Unge, der er visiteret til STU, kan ikke betragtes som uddannelsessøgende i almenboliglovens forstand.
Hvis der er ledige almene ungdomsboliger, kan disse lejes ud til unge, som ikke er i uddannelse, men som har et særligt behov for en bolig, og som ikke har behov for et botilbud efter serviceloven.
I sådanne tilfælde er det dog et krav, at den unge skal kunne overskue konsekvenserne ved at underskrive en tidsbegrænset lejekontrakt.
I den konkrete sag ændrede Ankestyrelsen kommunens afgørelse, om bevilling af et midlertidigt botilbud på et kollegie efter almenboliglovens § 4 og § 52, da borgeren havde behov for et midlertidigt botilbud efter serviceloven.
Ankestyrelsen sendte samtidig sagen tilbage til kommunen, så kommunen kunne finde et midlertidigt botilbud, der var egnet til at imødekomme borgerens behov.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at afklare, om en borger med behov for et midlertidigt botilbud efter servicelovens § 107, kan bevilges en ungdomsbolig efter almenboliglovens § 52, hvor der ikke er tilknyttet servicearealer.
Reglerne Love og bekendtgørelser Lov om almene boliger (almenboligloven), senest bekendtgjort i lovbekendtgørelse nr. 1116 af 2. oktober 2017.
 § 4, stk. 1, om almene ungdomsboliger  § 52, stk. 1, om ledige almene ungdomsboliger Praksis Ankestyrelsen har ikke andre principafgørelser på området.
Den konkrete afgørelse Du har klaget over A Kommunes afgørelse om botilbud.
A Kommune afgjorde sagen den 28. april 2016.
 Ankestyrelsen har nu afgjort din sag.
 Resultatet er:
  Du har ret til et midlertidigt botilbud.
 Det betyder, at vi ændrer kommunens afgørelse.
 Kommunen skal derfor finde et midlertidigt botilbud, som er egnet til at imødekomme dine behov.
 Kommunen kontakter dig.
Begrundelse for afgørelsen Sådan vurderer vi sagen Ankestyrelsen vurderer, at du er omfattet af personkredsen for et midlertidigt botilbud efter serviceloven.
 Kommunen kunne ikke henvise dig til en almen ungdomsbolig efter almenboligloven, idet du har behov for hjælp og støtte i en boform, hvor der er tilknyttet servicearealer og personale.
 Kommunen skal nu finde et egnet botilbud og fastsætte, hvilke indsatser, du skal have hjælp til under dit ophold på botilbuddet.
Hvad er afgørende for resultatet Midlertidigt botilbud Vi lægger vægt på, at du har infantil autisme, forstyrret udvikling af sprog og social tilknytning.
Vi lægger desuden vægt på sagens oplysninger om, at du har behov for støtte, vejledning og guidning i forhold til en voksentilværelse og til at blive parat til at leve selvstændigt med de praktiske opgaver, der hører hverdagen til.
Der er brug for, at der over en længere periode undersøges, om du på sigt vil kunne bo i egen bolig med let støtte eller i et permanent botilbud, fx bofællesskab.
Kommunen har henvist dig til en almen ungdomsbolig.
En almen ungdomsbolig er en midlertidig bolig for unge, der er under ordinær uddannelse, og du vil her være omfattet af reglerne i den almene lejelov.
Kommunen kan også anvende almene ungdomsboliger til unge med et særligt behov.
Dog ikke, hvis de unge med særlige behov, har brug for servicearealer og personale.
Vi er opmærksomme på, at du ønsker ophold på det botilbud, der er i forbindelse med QQ-uddannelsen.
Det ændrer ikke ved resultatet, fordi du ikke har frit valg af botilbud, når du er omfattet af personkredsen for et midlertidigt botilbud.
Kommunen skal dog sikre sig, at du får den nødvendige hjælp på et botilbud, der er egnet i forhold til dit hjælpebehov, herunder at du kan følge et STU-forløb.
Kommunen skal også iagttage reglerne i serviceloven om flytning uden samtykke.
Flytning uden samtykke Vi finder, at kommunen ikke kan optage dig i et botilbud mod din vilje, uden forinden at have vurderet, om du er omfattet af personkredsen i servicelovens § 124 a og herefter indstille flytningen til Statsforvaltningen efter servicelovens § 129, stk. 1, om flytning uden samtykke.
 Det følger af servicelovens § 129, at kommunen kan indstille til Statsforvaltningen at træffe afgørelse om, at en person, der er omfattet af servicelovens § 124 a, og som modsætter sig flytning/ikke kan give informeret samtykke til flytning, skal optages i et bestemt botilbud.
Om reglerne Botilbud til midlertidigt ophold adskiller sig fra længerevarende botilbud ved, at det ved visitationen af en borger til et midlertidigt botilbud vurderes, at borgerens behov for et botilbud ikke er varigt, men fx har til formål at sikre rammen om en behandlingsmæssig indsats.
Det er kommunen, der træffer afgørelse om visitation til ophold i et midlertidigt botilbud på baggrund af en vurdering af borgerens behov for opholdet.
Afgørende for kommunens afgørelse er en vurdering af borgerens behov for at få tilbudt et midlertidigt ophold.
Det følger af vores praksis, at en borger, der er berettiget til midlertidigt botilbud, ikke kan placeres i et botilbud, der er beregnet til længerevarende ophold.
Vi henviser til vores principafgørelse 71-14.
Ifølge praksis er det en forudsætning for flytning fra et midlertidigt botilbud til et andet midlertidigt botilbud, at det nye botilbud er mindst lige så egnet til at opfylde borgerens behov, og at det tidligere botilbud er væsentligt dyrere.
Modsætter borgeren sig flytning til det nye botilbud, skal kommunen anvende bestemmelserne om magtanvendelse.
Der henvises til principafgørelse 9-16.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
