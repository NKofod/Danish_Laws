Betænkning afgivet af Børne- og Undervisningsudvalget den 8. april 2014 Betænkning over Forslag til lov om ændring af lov om folkeskolen og forskellige andre love (Forenkling af regelsættet Fælles Mål, kvalitetsrapporter og elevplaner samt opfølgning på mål for folkeskolen m.v.) [af undervisningsministeren (Christine Antorini)]:
1. Ændringsforslag Undervisningsministeren har stillet 9 ændringsforslag til lovforslaget.
2. Udvalgsarbejdet Lovforslaget blev fremsat den 27. februar 2014 og var til 1. behandling den 13. marts 2014. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og undervisningsministeren sendte den 18. december 2014 dette udkast til udvalget, jf.
BUU alm. del  bilag 77. Den 27. februar 2014 sendte undervisningsministeren de indkomne høringssvar og et notat herom til udvalget.
3. Tilkendegivelse fra undervisnigsministeren Særlig for så vidt angår valgfagene tysk og fransk (3. fremmedsprog) bemærkes, at Fælles Mål for disse valgfag som hidtil udarbejdes under den forudsætning, at der gives undervisning i fagene i 240 timer over 3 år, svarende til f.eks. to ugentlige lektioner på 7. klassetrin og tre på 8. og 9. klassetrin i 40 uger om året.
Dette svarer til den forudsætning, der gælder i dag for de 2-årige valgfag.
Det hænger sammen med, at eleverne kan indstille sig til prøve i disse valgfag.
Denne prøve er den samme som prøven i de obligatoriske fag tysk og fransk som 2. fremmedsprog, hvorfor målene for valgfagene også er de samme som for de obligatoriske fag.
Der henvises til de specielle bemærkninger til § 13 i lovforslag nr.
L 270 af 22. april 1993, jf.
Folketingstidende, Tillæg A sp. 8905 ff., som vedtaget ved lov nr. 509 af 30. april 1993.
4. Indstillinger og politiske bemærkninger Et flertal i udvalget (udvalget med undtagelse af EL og LA) indstiller lovforslaget til vedtagelse med de stillede ændringsforslag.
For Venstre, Dansk Folkeparti og Det Konservative Folkeparti har det været vigtigt at skabe rammerne for, at eleverne kan forlade folkeskolen med tre fremmedsprog, og partierne konstaterer med tilfredshed, at lovforslaget fastholder den eksisterende forudsætning om, at det samlede timetal for de 2-årige valgfag i forbindelse med fremmedsprog kan fordeles over 3 år.
Dette vil betyde, at det anbefales, at eleverne får 240 timer fordelt over 3 år.
Modellen fastholder status quo i forhold til det eksisterende timetal for 3. fremmedsprog, hvorfor eleverne vil kunne gå til prøve.
 Venstre, Dansk Folkeparti og Det Konservative Folkeparti er desuden tilfredse med, at Venstres forslag om at udskyde ikrafttrædelsestidspunktet for en række fag er afspejlet i det endelige lovforslag, således at der sikres tid til en god implementering af de nye, forenklede Fælles Mål.
 Et mindretal i udvalget (EL og LA) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af undervisningsministeren, tiltrådt af et flertal (udvalget med undtagelse af EL og LA):
 1) Før nr. 1 indsættes som nyt nummer:
»01. Overalt i loven ændres »lov om vejledning om uddannelse og erhverv« til: »lov om vejledning om uddannelse og erhverv samt pligt til uddannelse, beskæftigelse m.v.«« [Lovteknisk korrektion] 2) I den under nr. 4 foreslåede affattelse af § 9, stk. 1, nr. 11, indsættes efter »Almindelige indvandrersprog«: »for elever med fornødent forhåndskendskab til det pågældende sprog«.
[Lovteknisk korrektion] 3) I den under nr. 13 foreslåede affattelse af § 13 b ændres i stk. 3, nr. 14, »faget« til: »fagene«.
[Lovteknisk korrektion] 4) Nr. 16 udgår.
[Lovteknisk korrektion] Til § 6 5) I stk. 2 ændres »nr. 1-16,« til: »nr. 1-12, 14, 15,«, og »§§ 2-5« ændres til: »§§ 2-4«.
[Lovteknisk korrektion] 6) I stk. 4 indsættes efter »for andre«: »obligatoriske emner,«, og efter »klassetrin end« indsættes: »uddannelse og job, jf. folkeskolelovens § 7, stk. 1, nr. 3, som affattet ved denne lovs § 1, nr. 2,«.
[Anvendelsen af de forenklede Fælles Mål for det obligatoriske emne uddannelse og job fremrykkes til den 1. august 2014] 7) I stk. 4 indsættes efter »folkeskolelovens § 5, stk. 2, nr. 1, litra b,«: »som ændret ved § 1, nr. 7, i lov nr. 1640 af 26. december 2013,«, efter »folkeskolelovens § 5, stk. 2, nr. 1, litra e,« indsættes: »som affattet ved § 1, nr. 8, i lov nr. 1640 af 26. december 2013,«, og efter »folkeskolelovens § 5, stk. 2, nr. 2, litra d,« indsættes: »som ændret ved § 1, nr. 9, i lov nr. 1640 af 26. december 2013,«.
[Lovteknisk korrektion] 8) I stk. 5 indsættes før 1. pkt. som nye punktummer:
»Folkeskolelovens § 13 b som affattet ved denne lovs § 1, nr. 13, har virkning fra skoleåret 2014-15, jf. dog 3. pkt.
De hidtil gældende regler om elevplaner finder anvendelse indtil skoleåret 2014-15.« [Lovteknisk korrektion] 9) I stk. 5, 2. pkt., som bliver stk. 5, 4. pkt., ændres »de seks obligatoriske temaer og målene herfor, jf. bekendtgørelse nr. 260 af 31. marts 2009 om undervisning i børnehaveklassen.« til: »de gældende mål for undervisningen i børnehaveklassen.« [Lovteknisk korrektion] Bemærkninger Til nr. 1 Der er tale om en lovteknisk ændring, da lov om vejledning om uddannelse og erhverv har ændret titel til lov om vejledning om uddannelse og erhverv samt pligt til uddannelse, beskæftigelse m.v.
Til nr. 2 Der er tale om en lovteknisk præcisering af målgruppen for valgfaget almindelige indvandrersprog.
Valgfaget almindelige indvandrersprog har eksisteret siden 2003. De eksisterende Fælles Mål for faget er fra 2009. Formålet med undervisningen i valgfaget, der i vid udstrækning forventes videreført i de nye Fælles Mål for faget, er ifølge de eksisterende Fælles Mål fra 2009,  at eleverne videreudvikler en aktiv tosproget kompetence på grundlag af allerede erhvervede færdigheder i såvel dansk som indvandrersproget,  at eleverne opnår indsigt i kultur og samfundsforhold i de lande, hvor sproget tales,  at styrke elevernes internationale forståelse og forståelse af sprog og kulturel mangfoldighed i Danmark og  at give eleverne viden om mulighederne for sprogets anvendelse i erhverv i Danmark, i andre lande og i internationale sammenhænge.
Med ændringsforslaget præciseres det udtrykkeligt i valgsfagsrækken i folkeskolelovens § 9, stk. 1, at deltagelse i valgfaget forudsætter en aktiv sprogkompetence i det pågældende indvandrersprog blandt eleverne.
Det er i henhold til folkeskolelovens almindelige bestemmelser fortsat skolelederen, der vurderer, om en elev har det fornødne forhåndskendskab til indvandrersproget, for at målene for undervisningen ifølge Fælles Mål skønnes at kunne nås.
Til nr. 3 Der er tale om en sproglig rettelse af ordet »faget« til ordet »fagene«.
Til nr. 4 De foreslåede ændringer af titlen på lov om vejledning om uddannelse og erhverv i § 1, nr. 16, indgår med ændringsforslaget i et nyt nummer, jf. ændringsforslag nr. 1. § 1, nr. 16, skal derfor udgå.
Til nr. 5 Efter lovforslagets § 6, stk. 2, træder det foreslåede § 1, nr. 13, i kraft den 1. august 2014. I § 1, nr. 13, nyaffattes folkeskolelovens § 13 b om elevplaner.
Med ændringsforslaget foreslås det, at ikrafttrædelsestidspunktet for den nyaffattede § 13 b rykkes frem til den 1. maj 2014. Bestemmelsen vil dog fortsat først have virkning fra skoleåret 2014-15. Baggrunden herfor er lovteknisk og har sammenhæng med, at der den 24. februar 2014 blev indgået en aftale mellem regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Det Konservative Folkeparti og Liberal Alliance om bedre og mere attraktive erhvervsuddannelser.
Det følger bl.a. af aftalen, at uddannelsesparathedsvurderingen skal fremrykkes til 8. klasse.
Det er derfor hensigten, at der i maj 2014 vil blive fremsat et lovforslag om en erhvervsuddannelsesreform, i hvilket der vil indgå forslag til en justering af den i nærværende lovforslags § 1, nr. 13, foreslåede § 13 b, stk. 4, om elevplaner på 8. og 9. klassetrin med ikrafttræden 1. august 2014. Af hensyn til den lovtekniske mulighed for at justere den i nærværende lovforslag foreslåede § 13 b som led i det lovforslag, som fremsættes om erhvervsuddannelsesreformen, foreslås det derfor, at § 1, nr. 13, skal træde i kraft den 1. maj 2014 med virkning fra skoleåret 2014-15.
 Efter lovforslagets § 6, stk. 2, træder lovforslagets § 1, nr. 16, om den ændrede titel på lov om vejledning om uddannelse og erhverv i kraft den 1. august 2014. Konsekvensændringerne af den ændrede titel samles med ændringsforslag nr. 1 i et nyt nummer, og det foreslås, at dette skal træde i kraft den 1. maj 2014.
 Efter lovforslagets § 6, stk. 2, træder lovforslagets § 5 i kraft den 1. august 2014. Efter lovforslagets § 5 ophæves § 1, nr. 16 og 21, i lov nr. 1640 af 26. december 2013. Det betyder, at de pågældende numre ophæves, samtidig med at de træder i kraft den 1. august 2014. Med ændringsforslaget ændres ikrafttrædelsestidspunktet for § 5 til den 1. maj 2014. Ændringsforslaget er en lovteknisk korrektion, hvorefter ophævelsen af de pågældende numre i lov nr. 1640 af 26. december 2013 sker, inden de nyaffattede bestemmelser træder i kraft den 1. august 2014.
Til nr. 6 Efter lovforslagets § 6, stk. 4, har de forenklede Fælles Mål for bl.a. det obligatoriske emne uddannelse og job først virkning fra skoleåret 2015-16. Med ændringsforslaget får de forenklede Fælles Mål for det obligatoriske emne »uddannelse og job« virkning allerede fra den 1. august 2014.
Ændringsforslaget stilles på baggrund af den aftale, der den 24. februar 2014 er indgået mellem regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Det Konservative Folkeparti og Liberal Alliance om bedre og mere attraktive erhvervsuddannelser.
Et af elementerne i aftalen er, at vejledningsindsatsen skal fokuseres.
Som led heri skal der ske et mere systematisk arbejde med elevernes uddannelsesparathed, hvori undervisningen i uddannelse og job er et vigtigt element.
Herved vil eleverne få større kendskab til arbejdslivet og de forskellige jobmuligheder og de uddannelser, der fører frem mod forskellige job.
Det er hensigten, at de nye Fælles Mål for uddannelse og job skal understøtte, at elevernes valg af ungdomsuddannelse i højere grad udfordres.
 Da erhvervsuddannelsesreformens initiativer om at styrke vejledningsindsatsen forventes at træde i kraft den 1. august 2014, foreslås det, at de forenklede Fælles Mål for uddannelse og job ligeledes træder i kraft den 1. august 2014, så målene kan understøtte den styrkede vejledningsindsats.
Til nr. 7 Der er tale om en teknisk rettelse, hvorefter det angives, at de bestemmelser, der henvises til, er ændret ved lov nr. 1640 af 26. december 2013.
Til nr. 8 Der er tale om en lovteknisk konsekvensændring som følge af ændringsforslag nr. 4, hvorefter ikrafttrædelsestidspunktet for § 1, nr. 13, om en nyaffattelse af § 13 b foreslås fremrykket til den 1. maj 2014. Med ændringsforslaget foreslås det fastsat, at § 1, nr. 13, først har virkning fra skoleåret 2014-15, og at de hidtil gældende regler om elevplaner finder anvendelse indtil da.
Det betyder, at elevplansarbejdet i resten af skoleåret 2013-14 skal ske efter de hidtil gældende regler i folkeskolelovens § 13 b og bekendtgørelse nr. 750 af 13. juli 2009 om elevplaner.
Til nr. 9 Efter lovforslagets § 6, stk. 5, foreslås det fastsat, at den foreslåede bestemmelse i § 13 b, stk. 2, om elevplaner i børnehaveklassen først har virkning fra skoleåret 2015-16. Baggrunden herfor er, at det fremgår af den foreslåede § 13 b, stk. 2, at elevplanen for børnehaveklassen skal indeholde oplysninger i forhold til kompetencemålet for børnehaveklassen.
De nye kompetencemål for børnehaveklassen har dog først virkning fra skoleåret 2015-16, jf. den ved lovforslaget foreslåede § 6, stk. 4. Der kan derfor ikke stilles krav om, at kompetencemålet for børnehaveklassen skal indgå i elevplansarbejdet allerede i skoleåret 2014-15.
 Der vil formentlig være skoler, der i elevplanerne for børnehaveklassen allerede i skoleåret 2014-15 ønsker at arbejde med de nye mål for børnehaveklassen.
Ændringsforslaget skal tydeliggøre, at udgangspunktet for arbejdet med elevplaner i børnehaveklassen i skoleåret 2014-15 vil være de gældende mål for undervisningen i børnehaveklassen.
De gældende mål er formuleret inden for seks obligatoriske temaer, jf. bekendtgørelse nr. 260 af 31 marts 2009. Ændringsforslaget skal dog også signalere, at det i skoleåret 2014-15 vil være muligt at arbejde med de nye Fælles Mål i elevplansarbejdet for børnehaveklassen ligesom på de øvrige klassetrin, så længe undervisningen lever op til de gældende mål.
Ane Halsboe-Jørgensen (S) Morten Bødskov (S) Karin Gaardsted (S) Annette Lind (S) Orla Hav (S) fmd.
Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene Borst Hansen (RV) Annette Vilhelmsen (SF) Trine Mach (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Finn Thranum (V) Louise Schack Elholm (V) Anni Matthiesen (V) Tina Nedergaard (V) Ulla Tørnæs (V) Alex Ahrendtsen (DF) Bent Bøgsted (DF) Marie Krarup (DF) Martin Henriksen (DF) Merete Riisager (LA) Thyra Frank (LA) Lene Espersen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 150 Bilagsnr.
