Nr LSF 90 Forslag til Lov om ændring af lov om en værdipapircentral Fremsat af industriministeren (Nils Wilhjelm) den 17. december 1987 Vedtaget ved tredjebehandling den 17. december 1987 Lov nr. 859 af 23/12/1987 § 1 I lov om en værdipapircentral, jf. lovbekendtgørelse nr. 165 af 27.
april 1983, som senest ændret ved lov nr. 318 af 4. juni 1986, foretages følgende ændringer:
1. I § 8, stk. 3, indsættes efter »det kontoførende  

 institut«: », jf. dog § 11«.
 2. I § 10 indsættes som stk. 2 og 3:
»Stk. 2. Det kontoførende institut kan efter aftale med Værdipapircentralen udsende meddelelser på Værdipapircentralens vegne.
Stk. 3. Finanstilsynet kan fastsætte regler om, at der i visse tilfælde ikke skal gives meddelelse.« 3. § 11 affattes således:
» § 11. Når registrering af en aftale om rettigheder over fondsaktiver er endeligt gennemført i Værdipapircentralen, kan en godtroende erhverver ifølge registreret aftale ikke mødes med nogen indsigelse mod gyldigheden af den førstnævnte aftale.
Dog bevares den indsigelse, at aftalen er ugyldig som følge af falsk eller voldelig tvang.« § 2 Loven træder i kraft den 1. januar 1988.
Oprindeligt fremsat forslag § 1 I lov om en værdipapircentral, jf. lovbekendtgørelse nr. 165 af 27.
april 1983, som senest ændret ved lov nr. 318 af 4. juni 1986, foretages følgende ændringer:
1. I § 8, stk. 3, indsættes efter »det kontoførende  

 institut«: », jf. dog § 11.«.
 2. I § 10 indsættes som stk. 2 og 3:
»Stk. 2. Det kontoførende institut kan efter aftale med Værdipapircentralen udsende meddelelser på Værdipapircentralens vegne.
Stk. 3. Finanstilsynet kan fastsætte regler om, at der i visse tilfælde ikke skal gives meddelelse.«.
 3. § 11 affattes således:
» § 11. Når en aftale om rettigheder over registrerede  

 fondsaktiver er registreret i Værdipapircentralen, kan en godtroende erhverver ikke mødes med nogen indsigelse mod gyldigheden af den registrerede aftale.
Dog bevares den indsigelse, at aftalen er ugyldig som følge af falsk eller voldelig tvang«.
§ 2 Loven træder i kraft den 1. januar 1988.
Bemærkninger til lovforslaget Almindelige bemærkninger 1. Formålet med lovforslaget er at ændre værdipapircentralloven således, at der åbnes mulighed for en decentral udsendelse af ændringsmeddelelser gennem de kontoførende institutter.
Udsendelse af ændringsmeddelelser er hidtil foretaget af Værdipapircentralen, men da de kontoførende institutter i forbindelse med køb og salg af værdipapirer, udtrækning af obligationer og rentetilskrivninger udsender meddelelser, der i stor udstrækning indeholder de samme oplysninger som optages i de ændringsmeddelelser, som Værdipapircentralen udsender, er der fremkommet så store »papirstrømme«, at der fra mange sider er udtrykt ønske om en begrænsning.
Udsendelse af disse identiske oplysninger flere gange til samme modtager belaster desuden værdipapirsystemet med betydelige omkostninger.
Værdipapircentralen udsendte i 1985 ca. 3-3,5 mio.
ændringsmeddelelser.
Når aktier og investeringsforeningsandele i april 1988 inddrages i Værdipapircentralen, vil antallet af ændringsmeddelelser forøges med 50 pct.
2. Allerede inden gennemførelsen af lov om en værdipapircentral i 1980 var der bestræbelser i gang for at få industriministeren til at fremsætte ændringsforslag, således at der kunne åbnes mulighed for decentral udsendelse af ændringsmeddelelser.
Det fremgår af bemærkningerne til loven i 1980, at man fandt det nødvendigt for at hindre misbrug, at der direkte fra Værdipapircentralen blev givet meddelelse om stedfundne registreringer, således at der var en klar fysisk adskillelse mellem de personer, der foretager registreringsforanstaltninger, og de personer, der afsender meddelelser om den foretagne registrering.
Under de efterfølgende udvalgsarbejder og ved drøftelse med Tilsynet med Banker og Sparekasser og Justitsministeriet har der været enighed om, at sikkerheden og datadisciplinen i de kontoførende institutter ikke på daværende tidspunkt kunne anses for tilstrækkelig til, at en omlægning af en udsendelse af ændringsmeddelelserne har kunnet anbefales.
Industriministeriet har derfor ikke hidtil kunnet imødekomme ønsker herom.
3. På Tilsynet for Banker og Sparekassers foranledning blev der i 1984 iværksat en større risikoanalyse af værdipapirsystemet som helhed.
Rapporten, der er resultatet af denne analyse, er udarbejdet af statsautoriseret revisor Arne Lenstrup og civilingeniør, lic.tech.
Mogens D.
Rømer.
Rapporten forelå i december 1986 og dens konklusion er, at værdipapirsystemet er overordentligt godt og stabilt.
 Allerede i januar 1986 blev der afgivet en delrapport om bl.a.
udsendelse af ændringsmeddelelser.
Delrapporten anbefalede, at ændringsmeddelelser tillades udsendt af det kontoførende institut, hvis der er indgået en aftale mellem Værdipapircentralen og det kontoførende institut om, at instituttet i overensstemmelse med værdipapircentralloven foretager udsendelse af ændringsmeddelelser på Værdipapircentralens vegne.
Endvidere skal det kontoførende institut påtage sig at følge de af Værdipapircentralen til enhver tid udstedte sikkerhedsforskrifter om udsendelse af ændringsmeddelelser, herunder især, at der foreligger en klar personmæssig adskillelse mellem det personale, der forestår udsendelsen af ændringsmeddelelserne, og det personale der foretager prøvelse af anmeldelserne eller indrapporteringen heraf til Værdipapircentralen.
Med baggrund i risikoanalyserapporten har der været nye drøftelser med Tilsynet med Banker og Sparekasser og Justitsministeriet.
Såvel Tilsynet med Banker og Sparekasser som Justitsministeriet er nu positive overfor lovændringerne under forudsætning af, at de af Tilsynet med Banker og Sparekasser angivne retningslinier, som nævnt nedenfor i pkt. 2 i bemærkningerne til forslagets enkelte bestemmelser, opfyldes.
Det er herved en nødvendig forudsætning, at Værdipapircentralen på objektivt grundlag hæfter for fejl m.v., som begås af det kontoførende institut.
4. Det bemærkes, at Tilsynet med Banker og Sparekasser som led i en strukturomlægning i Industriministeriet pr. 1. januar 1988 forudsættes sammenlagt med Forsikringstilsynet til Finanstilsynet.
5. Forslaget har været forelagt Værdipapircentralen, Justitsministeriet, Budgetdepartementet, Administrationsdepartementet, Boligministeriet, Tilsynet med Banker og Sparekasser, Forsikringstilsynet, Danmarks Nationalbank, Den Danske Bankforening, Danmarks Sparekasseforening, Realkreditrådet, Danske Børsmæglerselskaber, Industrirådet, Assurandør-Societetet, Pensionskasserådet, Medarbejderrepræsentationen i Værdipapircentralens Bestyrelse, Danske Bankfunktionærers Landsforening, Forbrugerrådet, ATP, Lønmodtagernes Dyrtidsfond, Den Sociale Pensionsfond, Kongeriget Danmarks Hypotek- og Finansforvaltning, Postgirokontoret og Statsanstalten for Livsforsikring.
6. Forslaget har ikke finansielle konsekvenser for statskassen, amter og kommuner.
Bemærkninger til forslagets enkelte bestemmelser Til § 1 Til nr. 1 Bestemmelsen i § 8, stk. 1 indeholder en generel regel om, at rettigheden over registrerede fondsaktiver skal registreres for at opnå omsætningsbeskyttelse, dvs. beskyttelse mod fortabelse af en ret ved senere retsforfølgning (udlæg eller konkurs) eller ved aftaler med en senere godtroende erhverver.
Bestemmelsen svarer til tingslysningslovens § 1, stk. 1.
Ændringsforslaget har til formål at faststlå, at der, foruden hovedreglen i § 8, stk. 3, om at registreringens retsvirkninger regnes fra anmeldelsen til det kontoførende institut, findes en speciel regel i § 11. Ifølge § 11 er det den endelige registrering i Værdipapircentralen, der er det afgørende tidspunkt for, at en godtroende erhverver ikke kan mødes med nogen indsigelse mod gyldigheden af den registrerede aftale.
Til nr. 2 I forslaget til stk. 2 gives der det kontoførende institut mulighed for på Værdipapircentralens vegne at udsende meddelelser om den registrering, der er foretaget.
Det er en forudsætning, at nedenstående retningslinier er fulgt.
Det vil dog fortsat være Værdipapircentralen der er ansvarlig på objektivt grundlag for fejl m.v., som begås af det kontoførende institut, herunder også forsætlige handlinger, der foretages af ansatte i forbindelse med anmeldelser og udsendelse af ændringsmeddelelser.
Tilsynet med Banker og Sparekasser har foreslået følgende retningslinier for decentral udsendelse:
- Værdipapircentralen og det kontoførende institut skal indgå en aftale om, at det kontoførende institut i overensstemmelse med lov om en værdipapircentral foretager udsendelse af ændringsmeddelelser på Værdipapircentralens vegne.
- Det kontoførende institut skal påtage sig at følge de af Værdipapircentralen til enhver tid udstedte sikkerhedsforskrifter for udsendelse af ændringsmeddelelser.
- I det kontoførende institut skal der etableres interne forretningsgange, der sikrer adskillelse mellem på den ene side de medarbejdere, som er beskæftiget med eller har mulighed for at foretage indrapportering og på den anden side de medarbejdere, som har adgang til eller er beskæftiget med kontrol, håndtering og forsendelse af de af det kontoførende institut udskrevne ændringsmeddelelser, uanset hvor i instituttets organisation medarbejderne måtte befinde sig.
- Udskrivningen skal foretages på grundlag af data dannet i og modtaget fra Værdipapircentralen.
- Forsendelse fra det kontoførende institut skal ske uden unødig forsinkelse, dvs. at et to-døgns krav opretholdes.
- Det kontoførende institut skal tilrettelægge procedurer for behandlingen af returpost, således at denne bliver modtaget og behandlet af medarbejdere, der ikke er beskæftiget med eller har mulighed for at foretage indrapportering.
- Der skal etableres betryggende regler for indkomne reklamationer, således at det sikres, at reklamationer ikke fremføres overfor og behandles af den eller de personer, som enten kan have foranlediget fejl, eller som i svigagtig hensigt har indledt eller gennemført transaktionen.
Såfremt der ikke mellem Værdipapircentralen og det kontoførende institut indgås ovennævnte aftale, vil det være Værdipapircentralen, der har pligt til at udsende ændringsmeddelelser.
Forslaget til stk. 3 har til formål at give en bemyndigelse til Finanstilsynet, således at der kan fastsættes regler for undladelse af udsendelse af ændringsmeddelelser.
Der sigtes med bestemmelsen bl.a. til aktieretter og tegningsretter, hvor kunden typisk har fået meddelelse forud for aktieudvidelsen.
Til nr. 3 Ændringsforslaget præciserer, at det nu er den endelige registrering i Værdipapircentralen, der er det afgørende tidspunkt for, hvornår der indtræder beskyttelse mod indsigelse vedrørende gyldigheden af en aftale om rettigheder over registrerede fondsaktiver.
Registreringens retsvirkninger skal således ikke regnes fra anmeldelsen til det kontoførende institut, jf. pkt. 1.
Med det foreliggende forslag undgås, at afsendelsen af ændringsmeddelelse får betydning for ekstinktionen.
Til § 2 Det foreslås, at loven træder i kraft 1. januar 1988. Det er af stor betydning, at loven er trådt i kraft, inden aktier og investeringsforeningsandele skal konverteres til edb i april 1988.
Efter afstemningen i Folketinget ved 2. behandling den 15. december 1987 § 1 I lov om en værdipapircentral, jf. lovbekendtgørelse nr. 165 af 27.
april 1983, som senest ændret ved lov nr. 318 af 4. juni 1986, foretages følgende ændringer:
1. I § 8, stk. 3, indsættes efter »det kontoførende  

 institut«: », jf. dog § 11«.
 2. I § 10 indsættes som stk. 2 og 3:
»Stk. 2. Det kontoførende institut kan efter aftale med Værdipapircentralen udsende meddelelser på Værdipapircentralens vegne.
Stk. 3. Finanstilsynet kan fastsætte regler om, at der i visse tilfælde ikke skal gives meddelelse.« 3. § 11 affattes således:
» § 11. Når registrering af en aftale om rettigheder over fondsaktiver er endeligt gennemført i Værdipapircentralen, kan en godtroende erhverver ifølge registreret aftale ikke mødes med nogen indsigelse mod gyldigheden af den førstnævnte aftale.
Dog bevares den indsigelse, at aftalen er ugyldig som følge af falsk eller voldelig tvang.« § 2 Loven træder i kraft den 1. januar 1988.
