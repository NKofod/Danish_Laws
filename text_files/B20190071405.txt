Bekendtgørelse om ændring af bekendtgørelse om formidling m.v. ved salg af fast ejendom (Henvisning til Tjek Boliglån) § 1 I bekendtgørelse nr. 1230 af 21. november 2014 om formidling m.v. ved salg af fast ejendom, som ændret ved bekendtgørelse nr. 1417 af 30. november 2018, foretages følgende ændring:
 1. I § 17 indsættes som stk. 2:
»Stk. 2. Boligannoncer på ejendomsmæglernes hjemmeside skal endvidere indeholde en henvisning til prisportalen Tjek Boliglån via hyperlink, som Erhvervsstyrelsen har anvist på www.boligejer.dk.
Henvisningen skal placeres i umiddelbar tilknytning til oplysningen om ejendommens skønnede kontantpris.« § 2 Bekendtgørelsen træder i kraft den 1. september 2019.
