Skriftlig fremsættelse (7. oktober 2010) Miljøministeren (Karen Ellemann) Herved tillader jeg mig for Folketinget at fremsætte:
Forslag til Lov om ændring af lov om miljøbeskyttelse (Gennemførelse af EU-regler om fremme af renere og mere energieffektive køretøjer til vejtransport m.v.) (Lovforslag nr.
L 11) Direktiv 2009/33/EF om fremme af renere og mere energieffektive køretøjer til vejtransport har til formål at stimulere markedet for renere og mere energieffektive køretøjer.
Direktivet gør det obligatorisk for offentlige myndigheder, semi-offentlige myndigheder og private virksomheder at stille miljø- og energikrav i forbindelse med indkøb af køretøjer til vejtransport.
Kommissionens tanke er, at dette vil skabe en tilstrækkelig stor efterspørgsel efter rene og energieffektive køretøjer, som vil motivere fabrikanter og industri til at investere i og videreudvikle køretøjer med lavt energiforbrug og lave emissioner af forurenende stoffer.
Direktivet kan ses som et led i Kommissionens handlingsplan for bæredygtigt forbrug og produktion fra 2008. Denne handlingsplan indeholder en målsætning om, at 50 % af offentlige indkøb på udvalgte produktområder er grønne.
Transport er et af de udvalgte produktområder, og direktivet vil bidrage til at sikre, at målsætningen nås indenfor dette område.
Regeringen støtter målsætningen om 50 % grønne indkøb, og gennemførelse af direktivet i dansk ret er godt i tråd med regeringens øvrige initiativer til fremme af offentlige grønne indkøb.
Direktivet indeholder bestemmelser, der er rettet mod private virksomheder og operatører omfattet af EU's udbudsdirektiver.
Det drejer sig om virksomheder, der varetager offentlige transportopgaver, herunder havne og lufthavne, samt forsyningsvirksomheder indenfor gas el, varme, vand og post mv.
Miljøbeskyttelsesloven indeholder allerede hjemmel til at kunne udstede regler om anvendelsen af varer hos offentlige myndigheder og i offentligt ejede eller kontrollerede virksomheder.
Men da direktivet også omfatter indkøb af køretøjer i visse private virksomheder, er det nødvendigt at udvide hjemlen, så det også bliver muligt at udstede regler om anvendelsen af varer hos private virksomheder.
Hjemlen er dog afgrænset, så dette kun vil være muligt i det omfang, at det viser sig nødvendigt i forhold til EU-retlige forpligtelser.
Hjemlen er dermed også fremtidssikret således, at lovændringer i forbindelse med implementering af fremtidige EU-retlige forpligtelser på området for grønne indkøb kan undgås.
På nuværende tidspunkt benyttes hjemlen alene til at gennemføre direktiv 2009/33/EF i en bekendtgørelse, der ikke går videre end, hvad der er fastsat i direktivet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
