Cirkulære om begrænsning af dispositionsadgangen vedrørende bevillinger på finansloven for 2010 § 1. For at mindske forventede statslige merudgifter på driftsrammen i 2010 gennemføres en dispositionsbegrænsning i form af en reduktion af den statslige driftsramme, jf. §§ 2-3 nedenfor.
 Stk. 2. Dispositionsbegrænsningen omfatter den statslige driftsramme på finanslovens §§ 5-35 ekskl. § 11.41.01 Domstolsstyrelsen, § 11.41.02 Retterne, § 11.41.04 Procesbevillingsnævnet, § 11.41.05 Tinglysning og § 12.21.01 Forsvarskommandoen.
§ 2. Der gennemføres en dispositionsbegrænsning ved en reduktion af dispositionsadgangen til driftsrammerne på de enkelte ministerområder.
Begrænsningen er beregnet på grundlag af de på finansloven for 2010 opførte nettoudgiftsbevillinger på den statslige driftsramme korrigeret for ressortomlægningen i medfør af kongelig resolution af 23. februar 2010.
 Stk. 2. Dispositionsbegrænsningen udgør 1 pct. af de i stk. 1 omtalte nettoudgiftsbevillinger.
Stk. 3. Den fastsatte nedsættelse af driftsrammerne for de enkelte ministerområder fremgår af bilaget til cirkulæret.
Af bilaget fremgår endvidere de nye og for 2010 gældende driftsrammer for de enkelte ministerområder.
§ 3. Dispositionsbegrænsningen skal udvises som et mindreforbrug på forslag til lov om tillægsbevilling for 2010 og skal i TB-oversigterne kategoriseres under »Dispositionsbegrænsning« med følgende tekst: »Begrænsning af statslige driftsudgifter i 2010«.
Udmøntningen af det samlede mindreforbrug på ministerområderne på de enkelte konti fastlægges af ministerierne.
 § 4. Finansministeriet kan i særlige tilfælde dispensere fra bestemmelserne i § 2.
