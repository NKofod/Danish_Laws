 I medfør af § 1, stk. 4, i lov nr. 100 af 31. marts 1926 om  

 Forenings-Registeret fastsættes:
 § 1.  I registeret for foreninger kan optages her i  

 landet hjemmehørende foreninger eller sammenslutninger med lovligt øjemed,  

 for så vidt de ikke kan optages i andre af staten oprettede registre.
 Stk. 2.  Ved registreringen opnås eneret til benyttelse  

 af foreningens eller sammenslutningens navn og af dens i registeret optagne  

 særlige kendetegn, samt af de i registeret optagne betegnelser, hvorunder  

 foreningen eller sammenslutningen drives, eller dens afdelinger kendes.
 § 2.  I registeret for foreninger kan optages  

 oplysning om foreningens eller sammenslutningens bestyrelse, direktion  

 (forretningsførere) og prokurister samt oplysning om, hvorledes foreningen  

 eller sammenslutningen ifølge vedtægterne underskriftsmæssigt forpligtes,  

 herunder særskilt for så vidt angår afhændelse og pantsætning af fast  

 ejendom.
 § 3.  Registeret føres efter Erhvervs- og  

 Selskabsstyrelsens nærmere bestemmelser.
 § 4.  I forbindelse med registeret føres en  

 fortegnelse, hvori foreningernes navne og registreringsnumre indføres.
 § 5.  Anmeldelse om optagelse i registeret skal ske  

 skriftligt ved benyttelse af de af styrelsen foreskrevne blanketter.
 Stk. 2.  Anmeldelsen skal angive:
a. foreningens eller sammenslutningens navn og eventuelle betegnelser og  

 afdelinger samt hjemstedskommune og postadresse, b. stiftelsesår og vedtægternes dato (ifølge seneste vedtagelse), c. foreningens formål.
 Endvidere skal som bilag til anmeldelsen følge:
d. foreningens vedtægter underskrevet af bestyrelsen, e. udskrift af generalforsamlings-protokollen udvisende valget af  

 bestyrelsens medlemmer.
 Stk. 3.  Ved anmeldelse af foreningens eller  

 sammenslutningens bestyrelse, direktion (forretningsførere) og prokurister,  

 skal anmeldelsen indeholde følgende:
a. fulde navn, stilling og bopæl, b. oplysning om, hvorledes foreningen eller sammenslutningen ifølge  

 vedtægterne underskriftsmæssigt forpligtes, herunder særskilt for så vidt  

 angår afhændelse og pantsætning af fast ejendom, hvis foreningen eller  

 sammenslutningen ejer sådan.
 Stk. 4.  Hvis særligt kendetegn for foreningen eller  

 sammenslutningen anmeldes, skal anmeldelsen endvidere indeholde en tydelig  

 beskrivelse af kendetegnet, ledsaget af en afbildning på holdbart papir i 10  

 eksemplarer af højst 10 cm i højde og 15 cm i bredde og af en til  

 avistrykning tjenlig type (clichee) af samme størrelse.
 Stk. 5.  Ved anmeldelsens modtagelse forsynes den med  

 påtegning om dato.
 § 6.  Erhvervs- og Selskabsstyrelsen skal snarest  

 muligt efter en registrering indrykke bekendtgørelse i Statstidende samt give  

 foreningen eller sammenslutningen meddelelse herom, med angivelse af  

 registreringens nummer og dato.
§ 7.  Registrering skal nægtes, hvis a. anmeldelse ikke fyldestgør forskrifterne i denne bekendtgørelse, b. anmeldelsen ikke stemmer med foreningens eller sammenslutningens  

 vedtægter, eller c. den beslutning, i henhold til hvilken anmeldelse er sket, ikke er  

 truffet i overensstemmelse med vedtægterne.
 Stk. 2.  Anmelderen kan senest 4 uger efter, at  

 afvisningen er meddelt denne, indbringe afgørelsen for Industriministeriets  

 Erhvervsankenævn.
 § 8.  Navne, betegnelser og kendetegn skal tydeligt  

 adskille sig fra hverandre.
§ 9.  Sker der ændring i noget forhold, hvorom  

 anmeldelse er sket, skal anmeldelse herom inden en måned foretages under  

 iagttagelse af § 6, ledsaget af fornødne oplysninger om ændringens lovlige  

 vedtagelse.
Hvis Erhvervs- og Selskabsstyrelsen formoder, at sådan anmeldelse  

 er undladt, skal styrelsen ved anbefalet brev opfordre foreningen eller  

 sammenslutningen til inden en fastsat frist at indgive berigtigende  

 anmeldelse.
Undlader foreningen eller sammenslutningen dette, kan den  

 udslettes af registeret.
§ 10.  Den ved registreringen erhvervede beskyttelse  

 ophører, når anmeldelse om fornyelse ikke sker inden 10 år fra den  

 oprindelige registreringsdag og derefter inden 10 år fra den sidste  

 fornyelse.
Hvis foreningen eller sammenslutningen har anmeldt ændringer til  

 den oprindelige eller en senere anmeldelse, regnes 10 års fristen fra  

 registreringen af denne.
 § 11.  Bekendtgørelsen træder i kraft den 1. januar  

 1988.
 Stk. 2.  Bekendtgørelse nr. 115 af 14. april 1926 om  

 Forenings-Registeret, som ændret ved bekendtgørelse nr. 178 af 2. maj 1983,  

 ophæves.
