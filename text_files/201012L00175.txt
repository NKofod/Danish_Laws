Fremsat den 30. marts 2011 af socialministeren (Benedikte Kiær) Forslag til Lov om ændring af lov om social service (Konsekvensændringer på det sociale område som følge af Barnets Reform m.v.) § 1 I lov om social service, jf. lovbekendtgørelse nr. 81 af 4. februar 2011, som ændret ved § 10 i lov nr. 434 af 8. maj 2006, lov nr. 153 af 26. februar 2011 og § 1 i lov nr. 201 af 13. marts 2011, foretages følgende ændringer:
 1. I § 14, stk. 3, 1. pkt., ændres »§ 66, nr. 4« til: »§ 66, nr. 5«.
 2. § 50, stk. 8, 2. pkt., affattes således:
»Undersøgelsen gennemføres så vidt muligt i samarbejde med de vordende forældre.« 3. I § 50, stk. 8, 3. pkt., ændres »Stk. 3-9« til: »Stk. 3-7«.
 4. I § 52 a, stk. 1, nr. 2, indsættes efter »med foranstaltninger efter § 52, stk. 3,«: »eller«.
 5. I § 59, nr. 1, ændres »§ 50, stk. 6« til: »§ 50, stk. 5«.
 6. I § 70, stk. 4, 1. pkt., ændres »§ 54, stk. 1« til: »§ 54, stk. 2«.
 7. I § 71, stk. 3, 2. pkt., indsættes efter »mellem forældrene«: »eller netværket«, og efter »over for forældrene« indsættes: »eller netværket«.
 8. I § 71, stk. 4, ændres »Stk. 3« til: »Stk. 2 og 3«.
 9. I § 74, stk. 4, 1. pkt., ændres »jf. stk. 1, nr. 11« til: »jf. stk. 1, nr. 13«.
 10. § 123, stk. 5, affattes således:
»Stk. 5. For unge, der efter reglerne i retsplejeloven er anbragt i sikrede afdelinger i stedet for varetægtsfængsling, finder retsplejelovens § 771 og § 772, stk. 1, og stk. 2, 1. pkt., vedrørende besøg og brevveksling m.v. tilsvarende anvendelse.
Socialministeren fastsætter efter forhandling med justitsministeren regler om besøg, brevveksling, telefonsamtaler og anden kommunikation.« 11. I § 123 c, stk. 1, ændres »§ 66, nr. 4 og 5« til: »§ 66, nr. 5 og 6«.
 12. I § 140, stk. 4, ændres »§ 52, stk. 3, nr. 8« til: »§ 52, stk. 3, nr. 7«.
 13. I § 148 a, stk. 5, ændres »§ 66, nr. 4« til: »§ 66, nr. 5«.
 14. I § 167, stk. 1, nr. 4, indsættes efter »§ 68 b, stk. 1«: », samt ændret anbringelsessted efter § 69, stk. 1«.
 15. § 167, stk. 1, nr. 5, affattes således:
»5) Behandling, uddannelse og samvær med personer fra netværket m.v. efter § 69, stk. 1.« 16. § 167, stk. 1, nr. 6, 2. pkt., ophæves.
 17. I § 167 indsættes efter stk. 1 som nyt stykke:
»Stk. 2. I det omfang afgørelsen efter nr. 5 og 6 angår den af forældrene, der ikke har del i forældremyndigheden, kan afgørelsen af denne på samme måde indbringes for det sociale nævn.« Stk. 2 bliver herefter stk. 3.
 18. I § 181, stk. 2, ændres »og stk. 4 og 5« til: »§ 52 a«.
 19. I § 195 a ændres »folketingsåret 2009-10« til: »folketingsåret 2013-14«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 1, nr. 18, har virkning fra den 1. januar 2011.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget er en følge af Barnets Reform, der blev gennemført ved lov om social service, lov om retssikkerhed og administration på det sociale område og forældreansvarsloven (Barnets Reform), lov nr. 628 af 11. juni 2010. Loven trådte i kraft den 1. januar 2011. Efter ikrafttrædelsen af lov nr. 628 af 11. juni 2010 (Barnets Reform) er det efterfølgende blevet klart, at der på enkelte områder er behov for konsekvensændringer i lov om social service med henblik på at sikre, at lovgivningen er i overensstemmelse med aftalen om Barnets Reform og intentionerne bag reformen.
 Formålet med lovforslaget er på den baggrund at foretage en række tekniske rettelser og konsekvensændringer som opfølgning på Barnets Reform med henblik på at rette op på utilsigtede ændringer og fejl i lov nr. 628 af 11. juni 2010 (Barnets Reform) samt enkelte ændringer i lov nr. 629 af 11. juni 2010 (Afbureaukratisering på området for ældre, handicappede m.fl.).
 Der blev indgået politisk aftale om Barnets Reform i forbindelse med satspuljeaftalen for 2010. Aftalen indeholder en række delforslag inden for følgende hovedpunkter:
 Tryghed i opvæksten  Børn og unges klagerettigheder  Tidlig indsats  Kvalitet i indsatsen En række af forslagene vedrørende regelforenkling i Barnets Reform indgik desuden i »Mere tid til velfærd.
Regeringens plan for mindre bureaukrati på det kommunale og regionale område« - Regeringens udspil til en forenklingsplan.
Målsætningen med reformen er at understøtte udsatte børn og unges muligheder for at trives og få et godt liv, herunder at udvikle og opretholde deres personlige og faglige kompetencer samt deres sundhed og forberedelse til et godt selvstændigt voksenliv.
Endvidere understreges det med reformen, at indsatsen over for den enkelte altid skal tilrettelægges med et klart formål, der tager afsæt i barnets eller den unges behov.
2. Lovforslagets indhold Med vedtagelsen af lov nr. 628 af 11. juni 2010 (Barnets Reform) blev der indført en række ændringer i lov om social service.
For enkelte reglers vedkommende har der efterfølgende vist sig behov for at justere og konsekvensændre med henblik på at rette op på utilsigtede ændringer, således at serviceloven er i overensstemmelse med intentionerne og aftalen bag Barnets Reform.
2.1. Gældende ret 2.1.a.
Mulighed for kommunalbestyrelsen for at yde økonomisk støtte til forældremyndighedsindehaveren Med lov nr. 628 af 11. juni 2010 (Barnets Reform) blev der utilsigtet åbnet for en fortolkning af muligheden for kommunerne til at yde økonomisk støtte til forældremyndighedsindehavere til iværksættelse af foranstaltninger over for udsatte børn og unge efter § 52 a, stk. 1, i serviceloven, som begrænser kommunernes støttemuligheder. § 52 a blev således udformet på en måde, der kan fortolkes som om, at det i alle tilfælde er en forudsætning for støtten, at støtten erstatter en mere indgribende foranstaltning efter lovens 52, stk. 3, om de typer af foranstaltninger, kommunalbestyrelsen kan iværksætte overfor børn og unge med behov for særlig støtte.
Før lovændringen var det ikke i alle tilfælde en forudsætning for støtten, at støtten erstattede en mere indgribende foranstaltning efter 52, stk. 3. Denne fortolkning og dermed begrænsning var utilsigtet med reformen.
2.1.b.
Adgang for børn og unge-udvalget til at afbryde samvær m.v. overfor netværket Med lov nr. 628 af 11. juni 2010 (Barnets Reform) blev der indført en række ændringer i servicelovens § 71 om samvær og kontakt i forhold til muligheden for at sikre børn og unges samvær med deres netværk under en anbringelse uden for hjemmet - hvor der efter de tidligere gældende regler alene var fokus på samvær med forældre - og reguleringen af samværet.
Utilsigtet blev der ikke indført adgang i § 71, stk. 3, for børn og unge-udvalget til at anvende de samme redskaber til at afbryde forbindelsen eller ikke at oplyse barnets eller den unges anbringelsessted over for netværket, som der er adgang til over for forældrene.
Denne udeladelse begrænser kommunens mulighed for at regulere samvær mv. alene i forhold til netværket.
Netværket er dermed underlagt mere lempelige regler på dette område end forældrene, hvilket er utilsigtet og bryder med den parallelitet mellem forældre og netværk i forhold til børn og unges samvær, der er forudsat med Barnets Reform.
2.1.c.
Regulering af samvær under en undersøgelse gennemført uden for hjemmet I de tilfælde, hvor en børnefaglig undersøgelse gennemføres uden for hjemmet efter servicelovens § 51, blev der med lov nr. 628 af 11. juni 2010 (Barnets Reform) indført adgang efter § 71, stk. 3, i serviceloven for børn og unge-udvalget til at afbryde forbindelse mellem forældrene og barnet eller den unge, til at beslutte, at en repræsentant fra kommunen skal være tilstede under samvær, eller at anbringelsesstedet ikke må oplyses til forældrene.
Men der indførtes ikke adgang efter § 71, stk. 2, for kommunen til at regulere omfang og udøvelse af samvær, samt de nærmere vilkår for dette, i de tilfælde, hvor en børnefaglig undersøgelse gennemføres uden for hjemmet efter § 51. Denne adgang er et mindre vidtrækkende indgreb i samværet og supplerer bestemmelsen i § 71, stk. 3. Det var således utilsigtet, at kun den ene af de to muligheder for at regulere samværet blev indført i forhold til de tilfælde, hvor en børnefaglig undersøgelse gennemføres uden for hjemmet efter § 51.
2.2. De foreslåede konsekvensændringer 2.2.a.
Præcisering af reglerne om kommunalbestyrelsens mulighed for at yde økonomiske støtte til forældremyndighedsindehaveren For at tydeliggøre, at der ikke var tilsigtet ændring i retstilstanden for muligheden for kommunerne til at yde økonomisk støtte til forældremyndighedsindehavere efter lov om social service § 52 a, stk. 1, foreslås det at tydeliggøre lovteksten, således at det fremstår klart, at det ikke i alle tilfælde er en forudsætning, at støtten erstatter en mere indgribende foranstaltning efter 52, stk. 3, om anbringelse uden for hjemmet.
Dermed vil retstilstanden på dette område blive tydeliggjort i overensstemmelse med aftalen om Barnets Reform.
2.2.b.
Sikring af børn og unge-udvalgets adgang til at afbryde samvær m.v. over for netværket Det foreslås, at der indføres en hjemmel i lov om social service § 71, stk. 3, til at afbryde forbindelsen og undlade at oplyse om barnets eller den unges anbringelsessted til netværket.
Med dette forslag sikres det, at lovgivningen på området fremover sikrer den parallelitet mellem forældre og netværk i forhold til børn og unges samvær, der er forudsat med Barnets Reform, således at netværk ikke behandles mere lempeligt end forældre på dette område.
2.2.c.
Sikring af kommunalbestyrelsens mulighed for en mere lempelig regulering af samvær under en undersøgelse gennemført uden for hjemmet Det foreslås, at der foretages en ændring i lov om social service § 71, således at kommunalbestyrelsens mulighed for at regulere samværet i de tilfælde, hvor en børnefaglig undersøgelse gennemføres uden for hjemmet efter § 51 tilpasses til også at omfatte adgangen til at regulere omfang og udøvelse af samvær, samt de nærmere vilkår for dette.
Dette vil sikre, at lovgivningen om samvær under undersøgelser uden for hjemmet efter § 51, fremover er parallel med retstilstanden i anbringelsessager, hvor denne adgang for kommunen er gældende, og dermed stemmer overens med den politiske aftale om Barnets Reform og intentionerne i lov nr. 628 af 11. juni 2010.
2.2.d.
Andre mindre konsekvensændringer i serviceloven For at sikre, at lov nr. 628 af 11. juni 2010 (Barnets Reform), og intentionerne bag reformen kan gennemføres bedst muligt, foreslås det, at der foretages de nødvendige redaktionelle konsekvensændringer i lov om social service, således at der sikres korrekte paragrafhenvisninger i lovgivningen og overensstemmelse mellem sammenhængende paragraffer, samt sikres overensstemmelse med reformens intentioner.
3. Økonomiske og administrative konsekvenser for det offentlige Lovforslaget har ikke økonomiske og administrative konsekvenser.
4. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Forslaget indeholder ingen EU-retlige aspekter.
8. Hørte myndigheder og organisationer 3F - Fagligt Fælles Forbund, Advokatrådet, Ankestyrelsen, Børn og Familier, Børne- og kulturchefforeningen, Børnerådet, Børnesagens Fællesråd, Børns Vilkår, Dansk Arbejdsgiverforening, Dansk Børne- og Ungdomspsykiatrisk Selskab, Dansk Erhverv, Dansk Industri, Dansk Socialrådgiverforening, Dansk Psykiatrisk Selskab, Dansk Psykologforening, Danske Regioner, Dansk Sygeplejeråd, Danske Handicaporganisationer, Det Centrale handicapråd, Den Danske Dommerforening, Direktorat for kriminalforsorg, Familiestyrelsen, FOA - Fag og Arbejde, Familieplejen Danmark, BUPL - Forbundet af Pædagoger og Klubfolk, Foreningen af Danske Døgninstitutioner, Foreningen af ledere for af sundhedsordninger for børn og unge, fagligt selskab for sundhedsplejersker, Foreningen af Socialchefer i Danmark, Foreningen af Statsforvaltningsjurister, ForældreLANDSforeningen, HK/kommunal, Institut for Menneskerettigheder, Kennedy Centret, Kommunernes Landsforening, Kristelig Fagbevægelse Kristelig forening for bistand for Børn og Unge, Landsforeningen af Aktive Bedsteforældre, Landsforeningen BOPAM, Landsforeningen af Kvindekrisecentre, Landsforeningen af Opholdssteder, og Skole- og Behandlingstilbud, Lægeforeningen, Danmarks Lærerforening, Lærernes Centralorganisation, Plejefamiliernes Landsforening, Rigsadvokaten, Red Barnet, Socialpædagogernes Landsforbund, Statsforvaltningerne, Sundhedsstyrelsen, TABUKA, Landsforeningen af ungdomsskoleledere, Ungdommens vel, Ungdomsringen, Rådet for Socialt Udsatte.
Bemærkninger til lovforslagets enkelte bestemmelser Til § 1 Til nr. 1 Der er tale om en konsekvensrettelse som følge af, at den tidligere § 66, nr. 4, i lov nr. 628 af 11. juni 2010 (Barnets Reform) blev ændret til § 66, nr. 5. Ved en fejl blev der ved vedtagelsen af loven ikke konsekvensrettet i § 14, stk. 3, i lov om social service, som trådte i kraft den 1. januar 2011. Med forslaget sikres det, at private opholdssteder for børn og unge skal godkendes som generelt egnede som led i optagelsen på Tilbudsportalen.
Til nr. 2 Der er tale om en konsekvensrettelse.
Med vedtagelsen af lov nr. 628 af 11. juni 2010 (Barnets Reform) fjernedes samtykkekravet fra forældremyndighedsindehaveren og den unge over 15 år til den børnefaglige undersøgelse, som skal foretages efter servicelovens § 50. Ved en fejl blev den omtalte ændring ikke gennemført i lovens § 50, stk. 8, der omhandler undersøgelser af vordende forældre.
 Det foreslås at gennemføre den tilsigtede ændring, hvorefter en børnefaglig undersøgelse efter servicelovens § 50 så vidt muligt gennemføres i samarbejde med de vordende forældre, men der ikke er krav om samtykke fra vordende forældre til gennemførsel af undersøgelsen.
Til nr.3 Der er tale om en redaktionel konsekvensændring som følge af lov nr. 628 af 11. juni 2010 (Barnets Reform). Med loven blev § 50, stk. 5 og 9, ophævet i lov om social service.
Ved en fejl blev der ikke konsekvensrettet i § 50, stk. 8, 3. pkt., om eventuelt behov for særlig støtte til et barn umiddelbart efter fødslen.
Med forslaget sikres det, at henvisningen i § 50, stk. 8, 3. pkt., bliver korrekt ved at ændre stk. 3-9 til stk. 3-7.
Til nr. 4 Der er tale om en konsekvensrettelse som følge af lov nr. 628 af 11. juni 2010 (Barnets Reform). Ved lovens ændring blev § 52 a, i serviceloven om muligheden for økonomisk støtte udformet således, at det kunne fortolkes således, at det i alle tilfælde er en forudsætning for støtten, at støtten erstatter en mere indgribende foranstaltning efter 52, stk. 3, om de typer af foranstaltninger, kommunalbestyrelsen kan iværksætte overfor børn og unge med behov for særlig støtte.
Tidligere var det ikke i alle tilfælde en forudsætning, at støtten erstatter en mere indgribende foranstaltning efter 52, stk. 3. Der var ikke tilsigtet en ændring i forudsætningerne for at yde støtten, og forslaget har således til formål at fjerne alle muligheder for fejlfortolkning og genoprette den tidligere retstilstand.
Til nr. 5 Der er tale om en konsekvensrettelse som følge af lov nr. 628 af 11. juni 2010 (Barnets Reform). Med loven blev servicelovens tidligere § 50, stk. 6, om begrundet stillingtagen og forhold, der kan bidrage til at klare vanskelighederne, ændret til § 50, stk. 5.
 Ved en fejl blev der indsat en henvisning i § 59, nr. 1, i serviceloven til § 50, stk. 6, frem for stk. 5. Med forslaget sikres det, at henvisningen i § 59, nr. 1, om indholdet i indstillingen om anbringelse uden for hjemmet efter § 58, til reglen i § 50, stk. 5, er korrekt.
Til nr. 6 Der er tale om en konsekvensrettelse som følge af lov nr. 628 af 11. juni 2010 (Barnets Reform). Heri er fastsat, at der i § 70, stk. 4, i lov om social service henvises til lovens § 54, stk. 1, om kommunalbestyrelsens forpligtelse til at udarbejde en individuel plan for støtten til forældrene, udarbejdet under et barns eller en ungs anbringelse uden for hjemmet.
Denne forpligtelse fremgår imidlertid af § 54, stk. 2.
 Det foreslås derfor med dette forslag, at henvisningen i § 70, stk. 4, ændres i overensstemmelse hermed.
Til nr. 7 Der er tale om en konsekvensrettelse som følge af lov nr. 628 af 11. juni 2010 (Barnets Reform).
Med vedtagelsen af loven blev § 71 i serviceloven om barnets eller den unges ret til kontakt og samvær udvidet med netværk ud over forældremyndighedsindehaveren.
I den sammenhæng blev der ikke indført samme mulighed for kommunen til at afbryde forbindelsen og undlade at oplyse om barnets eller den unges anbringelsessted overfor netværket, som gælder i forhold til forældremyndighedsindehaveren.
Med forslaget foreslås det, at børn og unge-udvalget kan træffe afgørelse om at afbryde forbindelse mellem netværket og barnet eller den unge, ligesom der kan træffes afgørelse om, at anbringelsesstedet ikke må oplyses overfor netværket.
Forslaget herom stemmer overens med intentionen og aftalen om Barnets Reform.
Til nr. 8 Der er tale om en konsekvensrettelse som følge af lov nr. 628 af 11. juni 2010 (Barnets Reform). Servicelovens § 71 omhandler kommunens børn og unge-udvalgs adgang til at regulere anbragte børn og unges samvær med forældre og netværk.
Med loven udvidedes kommunens børn og unge-udvalgs mulighed for at regulere samværet til også at gælde i de tilfælde, hvor en børnefaglig undersøgelse gennemføres uden for hjemmet efter servicelovens § 51, hvis dette anses for påkrævet.
Ved en fejl blev der i ændringen af § 71, stk. 4, kun henvist til adgangen til at regulere samværet ved at træffe afgørelse om tilstedeværelse af en repræsentant for kommunen samt afgørelse om at afbryde forbindelsen efter § 71, stk. 3. Det foreslås på den baggrund også i § 71, stk. 4, at indsætte en henvisning til adgangen til at regulere omfang og udøvelse af samvær, samt de nærmere vilkår for dette efter § 71, stk. 2. Dette vil sikre, at lovgivningen på området er i overensstemmelse med intentionerne i lov nr. 628 af 11. juni 2010 (Barnets Reform) om at give mulighed for at regulere samværet med forældrene uden nødvendigvis at skulle begrænse dette ved hjælp af en afgørelse om tilstedeværelse af anden person m.v. efter § 71, stk. 3.
Til nr. 9 I forbindelse med lov nr. 627 af 11. juni 2010 om ændring af lov om social service og rettens pleje (Styrkelse af indsatsen over for kriminalitetstruede børn og unge) blev der indsat to nye numre i § 74, stk. 1, om de sager, som børn og unge-udvalget træffer afgørelse om, således at nr. 11 blev til nr. 13. Dette blev ikke konsekvensrettet i § 74, stk. 4.
 Forslaget har således til formål at konsekvensrette henvisningen i § 74, stk. 4, nr. 11, som følge af indsættelsen af de to nye numre i § 74, stk. 1.
Til nr. 10 Efter gældende ret, jf. servicelovens § 123, stk. 5, om unge, der efter reglerne i retsplejeloven er anbragt i sikrede afdelinger i stedet for varetægtsfængsling, kan politiet, hvor hensyn til efterforskningen gør det påkrævet, modsætte sig, at den unge modtager besøg, eller forlange, at besøg finder sted under kontrol.
Endvidere kan politiet af hensyn til efterforskningen forlange, at gennemse og, hvis det findes påkrævet, standse den unges breve inden modtagelsen eller afsendelsen samt forbyde den unge at foretage samtaler eller anden kommunikation uden for institutionen eller betinge at telefonsamtaler eller anden kommunikation overhøres.
 Da formuleringerne i servicelovens § 123, stk. 5, er en sammenskrivning af reglerne i retsplejelovens § 771 og § 772 og samtidig ikke helt svarer til reglerne i retsplejeloven, foreslås det, at der i serviceloven i stedet henvises til reglerne i retsplejelovens § 771 og 772. Hermed sikres, at retstilstanden vedr. brevveksling, telefonsamtaler og besøg mv. for unge i varetægtssurrogat og unge i varetægtsfængsel bliver ens samt at ændringer i retsplejelovens § 771 og § 772 fremover automatisk kommer til at omfatte unge i varetægtssurrogat.
 Muligheden for at socialministeren efter forhandling med justitsministeren fastsætter regler om besøg, brevveksling, telefonsamtaler og anden kommunikation, fastholdes.
Til nr. 11 Der er tale om en konsekvensrettelse.
Forslaget er en redaktionel ændring som følge af, at der i forbindelse med lov nr. 628 af 11. juni 2010 (Barnets Reform), blev indsat et nyt nummer i servicelovens § 66, om anbringelsessteder for børn og unge.
Ved en fejl blev der ikke konsekvensrettet i henvisningen i § 123 c, stk. 1.
 Det foreslås, at henvisningen i § 123 c, stk. 1, ændres i overensstemmelse hermed.
Til nr. 12 Der er tale om en konsekvensændring som følge af lov nr. 628 af 11. juni 2010 (Barnets Reform). Med loven blev § 52, stk. 3, nr. 8, i lov om social service om anbringelse af børn uden for hjemmet ændret til § 52, stk. 3, nr. 7. Med forslaget sikres det, at henvisningen i § 140, stk. 4, om kravene til handleplaner i forbindelse med anbringelser uden for hjemmet, til reglen i § 52, stk. 3, er korrekt.
Til nr. 13 Der er tale om en konsekvensrettelse som følge af, at § 66, nr. 4, i lov om social service med lov nr. 628 af 11. juni 2010 (Barnets Reform) blev til § 66, nr. 5. Ved en fejl blev der ved vedtagelsen af lov nr. 628 af 11. juni 2010 (Barnets Reform) ikke konsekvensrettet i § 148 a, stk. 5, som trådte i kraft den 1. januar 2011 efter vedtagelsen af lov nr. 629 af 11. juni 2010. Med forslaget sikres det, at socialministeren kan fastsætte nærmere regler om tilsyn med bl.a. private opholdssteder for børn og unge.
Til nr. 14 I lov nr. 628 af 11. juni 2010 (Barnets Reform), blev § 167 i serviceloven om klageadgang ændret.
Før vedtagelsen af loven havde forældre uden forældremyndighed alene adgang til at klage over afgørelser om behandling, uddannelse, samvær med personer fra netværket m.v. under anbringelsen efter servicelovens § 69, stk. 1, og § 71, stk. 2, om samvær og kontakt.
I forbindelse med nyaffattelsen af § 167, stk. 1, i lov nr. 628 af 11. juni 2010 (Barnets Reform), skete der en omformulering, således at forældre uden forældremyndighed blev tillagt klageadgang over alle afgørelser efter § 52, stk. 3, § 57 b, § 68, stk. 2, § 68 b, stk. 1, § 69, stk. 1 og § 71, stk. 2. Denne udvidelse i klageadgangen for forældre uden forældremyndighed var utilsigtet og ikke i overensstemmelse med intentionerne bag lov nr. 628 af 11. juni 2010 (Barnets Reform). Forslaget har således til formål at ændre denne utilsigtede udvidelse af klageadgangen.
Med forslaget sikres det dermed, at forældre uden del i forældremyndigheden alene kan klage over afgørelser om behandling, uddannelse, samvær med personer fra netværket m.v. under anbringelsen efter servicelovens § 69, stk. 1, og § 71, stk. 2, om samvær og kontakt.
 Det foreslås således at flytte afgørelser om anbringelsessted til § 167, stk. 1, nr. 4. Dermed vil de relevante afgørelser efter § 69, stk.1, være samlet i § 167, stk. 1, nr. 5 og 6.
Til nr. 15 Forslaget har til formål at ændre den utilsigtede udvidelse af klageadgangen for forældre uden forældremyndighed, som er beskrevet i bemærkningerne til § 1, nr. 14.
 Det foreslås at nyaffatte § 167, stk. 1, nr. 5, således at ændring af anbringelsessted ikke længere indgår i stk. 5, men derimod stk. 4, jf. bemærkningerne til § 1, nr. 14.
Til nr. 16 Forslaget har til formål at ændre den utilsigtede udvidelse af klageadgangen for forældre uden forældremyndighed, som er beskrevet i bemærkningerne til § 1, nr. 14.
 Det foreslås at ophæve § 167, stk. 1, nr. 6, 2. pkt., således at angivelsen af klageadgangen for forældre uden forældremyndighed ikke fremgår af nr. 6, men derimod af et nyt stk. 2, jf. bemærkningerne til § 1, nr. 17.
Til nr. 17 Forslaget har til formål at ændre den utilsigtede udvidelse af klageadgangen for forældre uden forældremyndighed, som er beskrevet i bemærkningerne til § 1, nr. 14.
 Det foreslås at indsætte et nyt stk. 2, således at angivelsen af klageadgangen for forældre uden forældremyndighed fremgår af dette, og at klageadgangen begrænses til de afgørelser, som nævnes i § 167, stk. 1, nr. 5 og 6.
Til nr. 18 Der er tale om en konsekvensrettelse som følge af lov nr. 628 af 11. juni 2010 (Barnets Reform). Med loven blev reglerne om afgørelser om økonomisk støtte i den dagældende § 52, stk. 4 og 5, flyttet til § 52 a, jf. lov nr. 628 af 11. juni 2010 (Barnets Reform), § 1, nr. 24 og 28. Forslaget skal sikre en korrekt henvisning til § 52 a i § 181, stk. 2, om, hvilke udgifter staten afholder vedrørende udlændinge i de første 3 år efter datoen for en opholdstilladelse.
Til nr. 19 Det fremgår af servicelovens § 195 a, stk. 2, at socialministeren senest i folketingsåret 2009-10 fremsætter forslag til revision af § 48 a, om bisidder til børn og unge.
Ifølge § 48 a har et barn eller en ung, hvis sag behandles efter servicelovens kapitel 11, således ret til at lade sig bistå af andre.
Ved forhandlingerne om Barnets Reform i 2009-10 indgik forligsparterne aftale om, at der skulle igangsættes en evaluering af den bisidderordning, som varetages af Børns Vilkår.
Der blev efterfølgende indgået aftale om, at servicelovens revisionsbestemmelse af bisidderordningen, jf. § 195 a, udskydes med henblik på at inddrage evalueringen af Børns Vilkårs bisidderordning, der foreligger i 2013, i revisionen.
På den baggrund foreslås, at revisionsbestemmelsen ændres, således at socialministeren senest i folketingsåret 2013-14 fremsætter forslag om revision af § 48 a.
Til § 2 Der foreslås i stk. 1, at lovforslaget træder i kraft dagen efter bekendtgørelsen i Lovtidende.
Dette skyldes, at lovforslaget skal ændre og rette fejl i forhold til lov nr. 628 af 11. juni 2010 (Barnets Reform), som trådte i kraft 1. januar 2011. Af hensyn til at sikre kommunerne klarhed i administrationen af lovgivningen, er det derfor vigtigt, at lovforslaget træder i kraft hurtigst muligt.
 Det foreslås i stk. 2, at ændringen i § 1, nr. 17, vedrørende rettelsen af henvisningen i § 181, stk. 2, får virkning fra 1. januar 2011. Dette foreslås for at sikre, at kommunerne har hjemmel til at modtage statsrefusion for udgifter efter denne bestemmelse i perioden fra 1. januar 2011 og frem til dette lovforslags ikrafttrædelsesdato.
