 Nævnet har truffet afgørelse om, at arkitekter og ingeniører kan holde  

 rejseudlæg (udgifter til transport, ophold og fortæring) uden for den  

 afgiftspligtige værdi på betingelse af, at der ingen avance beregnes af disse  

 udlæg, at der udstedes en særskilt udlægsopgørelse til klienten over disse  

 beløb, at de originale udgiftsbilag (i det omfang de af transportvirksomheden  

 udstedes på navn) er udstedt til klienten eller med klienten som ordregiver,  

 og at de originale bilag videregives til klienten.
 Udgifter i forbindelse med anvendelse af eget befordringsmiddel (bil, fly  

 mv.) kan ikke anses for rejseudlæg, men skal medregnes til den  

 afgiftspligtige værdi, selv om de faktureres særskilt, og selv om den af  

 staten anvendte takst for befordringsgodtgørelse benyttes.
De ovennævnte regler omfatter ikke sådanne udgifter, som  

 arkitekten/ingeniøren efter kollektive overenskomster skal godtgøre sine  

 medarbejdere i anledning af disses rejser i virksomhedens tjeneste.
Sådanne  

 udgifter (time- og dagpenge, udstationeringsgodtgørelse, udepenge,  

 godtgørelse til medarbejderen for benyttelse af eget befordringsmiddel i  

 arbejdsgiverens tjeneste mv.) skal medregnes i den afgiftspligtige værdi,  

 uanset om de særskilt debiteres klienten.
 Med hensyn til andre udlæg, f.eks. til reproduktioner, modeller,  

 fotografier mv., har nævnet bestemt, at disse kan holdes uden for den  

 afgiftspligtige værdi på de for rejseudlæg gældende betingelser, hvilket  

 bl.a. indebærer, at der for sådanne udlæg ikke må beregnes avance (f.eks.  

 procenttillæg).
 Beløb, der debiteres en klient for reproduktion, mangfoldiggørelse af  

 materiale o lign, foretaget på egen tegnestue, skal dog altid medregnes i den  

 afgiftspligtige værdi, selv om særskilt debitering finder sted.
 Nævnet har besluttet at lempe betingelserne for, at momsregistrerede  

 virksomheder kan holde udlæg uden for den momspligtige værdi.
 Kravet om, at originale udgiftsbilag er udstedt til kunden eller med  

 kunden som ordregiver, er bortfaldet.
 De 2 sidste afsnit er blevet indarbejdet som følge af Mn.1014. Se også  

 Mn.183.
