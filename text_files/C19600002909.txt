 Man skal herved meddele, at der den 27. oktober 1959 mellem Danmark og  

 Chile er ikrafttrådt en overenskomst angående militærtjeneste, jfr.  

 udenrigsministeriets bekendtgørelse af 11. januar 1960.
Overenskomsten bestemmer bl.a., at personer, som har statsborgerret i  

 begge lande, og som har aftjent værnepligt i et af dem, skal anses for derved  

 også at have aftjent værnepligten i det andet land.
Det er dog en betingelse  

 for at nyde denne begunstigelse, at de som bevis for således at have aftjent  

 deres værnepligt fremviser en behørig attest, der på begæring udstedes af de  

 kompetente myndigheder i det land, hvor værnepligten virkelig er aftjent.
 Personer, der har statsborgerret i begge lande, og som i Chile af lægelige  

 grunde er fundet uskikket til militærtjeneste, eller som i øvrigt i  

 overensstemmelse med de love, der gælder for tvungen militærtjeneste i Chile,  

 fritages for tjeneste i de væbnede styrker, skal anses for at have aftjent  

 deres værnepligt, hvis de som bevis for tjenstudygtigheden eller fritagelsen  

 fremlægger en af Chiles kompetente myndigheder udstedt, behørig attest herom.
 Personer med statsborgerret i begge lande, som frivilligt er indtrådt i  

 Chiles væbnede styrker og har gjort tjeneste i et tidsrum, som ikke er  

 kortere end den tjenestetid, der ved tidspunktet for indrulleringen er  

 fastsat i Chiles lovgivning, skal anses for at have aftjent deres værnepligt  

 her i landet.
Personer med statsborgerret i begge lande, som af de kompetente  

 myndigheder i Chile har fået bevilget udsættelse med indkaldelse, må ikke  

 indkaldes til aftjening af værnepligt, før udsættelsen er udløbet.
Som bevis  

 for sådan udsættelse anses en af de kompetente myndigheder i Chile udstedt  

 behørig attest.
 De ansøgninger, som de af overenskomsten omfattede personer måtte indgive,  

 bør indeholde følgende oplysninger: Fulde navn, fødselsdag og -sted,  

 forældrenes navne, personens ægteskabelige stilling, livsstilling eller  

 beskæftigelse og bopæl samt eventuelt identitetskorts nummer og dato med  

 angivelse af den udstedende myndighed.
 INDENRIGSMINISTERIET, DEN 19. FEBRUAR  

 1960.
 P.M.V.
 E.B.
 Knud Larsen.
