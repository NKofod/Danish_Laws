 Udtalt, at de principielle forvaltningsretlige synspunkter, der har  

 ligget til grund for Indenrigsministeriets cirkulære af 28. oktober 1974 om  

 offentlig udbydelse ved salg af kommunale ejendomme til medlemmer af  

 kommunalbestyrelsen og kommunalt ansatte, samt den almindelige  

 retsgrundsætning om ligelig behandling af bogerne måtte indebære, at en ansat  

 i en amtskommunes tjeneste i det mindste havde krav på at få tilbudt sin  

 tidligere tjenestebolig samtidig med og på samme vilkår som en anden  

 amtskommunalt ansat.
En fravigelse af dette udgangspunkt måtte efter Indenrigsministeriets  

 opfattelse forudsætte, at amtskommunen havde haft fornødent grundlag for at  

 antage, at den hidtidige beboer ikke ønskede at erhverve boligen.
I den  

 konkrete sag fandt Indenrigsministeriet ikke, at amtskommunen havde haft et  

 sådant grundlag.
Samtidig udtalt, at Indenrigsministeriet ikke havde mulighed for at  

 ophæve en beslutning, der var bragt til udførelse, jf. § 61 i lov om  

 kommunernes styrelse.
Indenrigsministeriet bemærkede herved, at beslutningen  

 om at sælge den tidligere tjenestebolig måtte anses for bragt til udførelse  

 på det tidspunkt, hvor køberen havde fået kendskab til den af  

 amtskommunaldirektøren underskrevne slutseddel.
 I den forbindelse anført, at reglen i § 32 i den kommmunale  

 styrelseslov om amtsborgmesterens medunderskrivelse af dokumenter om køb og  

 salg af fast ejendom efter ministeriets opfattelse alene kan anses for en  

 legitimationsregel, der ikke har betydning for spørgsmålet om gyldigheden af  

 ejendomsoverdragelsen.
 Som meddelt i skrivelse af 30. december 1988, hvori Indenrigsministeriet  

 udtalte sig om en række klagepunkter i Deres skrivelse af 12. september 1988  

 om Storstrøms Amtskommunes salg af Deres tjenestebolig på Bogø, har  

 ministeriet anmodet Storstrøms Amtsråd om nogle nærmere oplysninger om,  

 hvornår og under hvilke omstændigheder De havde tilkendegivet, at De ikke  

 ønskede at erhverve Deres tjenestebolig.
I skrivelse af 19. januar 1989 har Storstrøms Amtskommune oplyst, at  

 forvaltningschef Bent H.
Fenger under en sejlads på overfarten  

 Stubbekøbing-Bogø på et tidspunkt i perioden 15. januar 1988-15. marts 1988,  

 fil oplyst af Dem, at De ikke var interesseret i at købe Deres tjenestebolig.  

 Amtskommunen har endvidere anført, at forvaltningschefen ikke fandt anledning  

 til at udarbejde et notat om denne oplysning, dels fordi sagen på dette  

 tidspunkt kun drejede sig om, hvorvidt boligerne skulle sælges og ikke til  

 hvem, og dels fordi Deres tilkendegivelse lå i logisk forlængelse af de  

 tilløb, De tidligere havde taget til at opgive Deres tjenestebolig, senest  

 ansøgningen herom i 1983, som senere blev trukket tilbage.  

 Efter forvaltningschefens opfattelse måtte Deres udtalelse under overfarten  

 endvidere ses i sammenhæng med de drøftelser, der fandt sted efterfølgende  

 den 10. august og 15. august 1988 mellem Dem og amtskommunen.
 Med skrivelse af 7. februar 1989 fremsendte Indenrigsministeriet en kopi  

 til Dem af Storstrøms Amtskommunes skrivelse af 19. januar 1989, og anmodede  

 om Deres bemærkninger hertil.
 I skrivelse af 15. februar 1989 fremkom De med Deres bemærkninger til  

 amtskommunens skrivelse.
De har i Deres skrivelse anført, at forvaltningschef Bent H.
Fenger kun  

 har været i styrehuset på færgen ved to lejligheder, og at den ene gang var  

 den 29. maj 1988 ved en færges søsætning, og at den anden gang kan have været  

 i perioden 15. januar 1988-15. marts 1988, men at De ikke erindrer  

 tidspunktet.
De har endvidere anført, at De ikke som oplyst af  

 forvaltningschef Bent H.
Fenger har tilkendegivet, at De ikke var  

 interesseret i at købe Deres tjenestebolig.
De har i denne forbindelse  

 bemærket, at Deres ansøgning fra 1983 om at fraflytte Deres tjenestebolig  

 netop blev trukket tilbage, og at De ved mødet den 10. august 1988 alene  

 tilkendegav, at De som sekundært ønske og sagens omstændigheder taget i  

 betragtning ville være indstillet på at købe naboejendommen 10 B.
 De har samtidig rejst spørgsmål om, hvorvidt amtskommunens beslutning om,  

 at sælge Deres tidligere tjenestebolig kan anses for at være bragt til  

 udførelse, hvis amtsborgmesteren endnu ikke har underskrevet slutsedlen.
 I denne anledning skal Indenrigsministeriet i tilslutning til ministeriets  

 skrivelse af 30. december 1988 udtale følgende:
I cirkulæreskrivelse nr. 223 af 28. oktober 1974 til samtlige tilsynsråd,  

 kommunalbestyrelser og amtsråd samt Hovedstadsrådet er der fastsat regler om  

 offentlig udbud ved salg af kommunale ejendomme til medlemmer af  

 kommunalbestyrelsen og kommunalt ansatte.
Ifølge cirkulæreskrivelsen, der  

 blev udsendt efter henstilling fra Folketingets Ombudsmand, skal en kommunal  

 ejendom være annonceret til offentligt udbud, hvis ejendommen ønskes afhændet  

 til et kommunalbestyrelsesmedlem eller en kommunalt ansat.
Dette gælder dog  

 ikke, hvis en beboelsesejendom på grund af sin beliggenhed i forhold til den  

 pågældendes tjenestested afhændes til en person, der er ansat i kommunens  

 tjeneste.
Endvidere kan nedlagte tjeneste- og lejeboliger for kommunens  

 ansatte uden offentligt udbud afhændes til den hidtidige beboer, når denne  

 ved nedlæggelsen havde den pågældende bolig overladt som tjenestebolig.
Efter cirkulæreskrivelsen skulle tilsynsrådene ved stillingtagen til  

 ansøgninger om samtykke efter styrelseslovens § 59 til afhændelse af kommunal  

 ejendom påse, at retningslinjerne var fulgt ved salg til  

 kommunalbestyrelsesmedlemmer og kommunalt ansatte.
Efter sit indhold var  

 cirkulæreskrivelsen således bindende for tilsynsrådene, hvorimod den kun  

 indirekte regulerede kommunernes ejendomsdispositioner.
 Kravet om tilsynsmyndighedernes godkendelse af kommunale  

 ejendomsdispositioner blev ophævet i 1980, men Indenrigsministeriet har med  

 skrivelse af 13. juni 1986 efter henstilling fra Folketingets Ombudsmand  

 gjort samtlige kommunalbestyrelser og amtsråd m.fl. bekendt med det ønskelige  

 i, at bestemmelserne i cirkulæreskrivelsen fortsat iagttages.
Ombudsmandens henstilling var begrundet i, at bestemmelser om offentligt  

 udbud har til formål at sikre, at der ved dispositioner af den omhandlede art  

 opnås de for det offentlige bedst mulige vilkår.
Ved salg til ansatte m.fl.  

 kommer det desuden i betragtning, at kravet om forudgående udbud er egent til  

 at styrke tilliden til, at der ikke sker en begunstigelse af de pågældende på  

 det offentliges bekostning.
Uanset at bestemmelserne i cirkulæret af 28. oktober 1974 efter ophævelsen  

 af samtykkekravet ikke længere har umiddelbar gyldighed for kommunale  

 ejendomsdispositioner, finder Indenrigsministeriet, at de principielle  

 forvaltningsretlige synspunkter, der har ligget til grund for cirkulæret,  

 samt den almindelige retsgrundsætning om ligelig behandling af borgerne  

 indebærer, at De ved amtskommunens påtænkte salg af boligen i det mindste har  

 haft krav på at få tilbudt Deres tidligere tjenestebolig samtidig med og på  

 samme vilkår som færgefører O.
F.
Andersen.
 En fravigelse af dette udgangspunkt må efter Indenrigsministeriets  

 opfattelse forudsætte, at amtskommunen har haft fornødent grundlag for at  

 antage, at De ikke ønskede at erhverve boligen.
Således som sagen foreligger oplyst for Indenrigsministeriet, herunder  

 amtskommunens oplysninger om de omstændigheder, hvorunder De hævdes at have  

 oplyst, at De ikke ville være interesseret i at erhverve tjenesteboligen, og  

 Deres afvisning heraf, finder Indenrigsministeriet ikke, at amtskommunen har  

 haft fornødent grundlag for at fastslå, at De ikke var interesseret i at  

 erhverve Deres tjenestebolig, og senere tilbyde færgefører O.
F.
Andersen en  

 forkøbsret til boligen.
 Som anført i Indenrigsministeriets skrivelse af 30. december 1988 har  

 Indenrigsministeriet ikke mulighed for at ophæve en beslutning, der er bragt  

 til udførelse, jf. § 61 i lov om kommunernes styrelse.
Det bemærkes herved, at Storstrøms Amtskommunes beslutning om at sælge  

 Deres tidligere tjenestebolig må anses for bragt til udførelse på det  

 tidspunkt, hvor færgefører O.
F.
Andersen har fået kendskab til den af  

 amtskommunaldirektøren underskrevne slutseddel.
Som anført i ministeriets  

 skrivelse af 30. december 1988 kan reglen i § 32 i den kommunale styrelseslov  

 om amtsborgmesterens medunderskrivelse af dokumenter om køb og salg af fast  

 ejendom efter ministeriets opfattelse alene anses for en legitimationsregel,  

 der ikke har betydning for spørgsmålet om gyldigheden af  

 ejendomsoverdragelsen.
Som ligeledes anført i skrivelsen af 30. december 1988 kan ministeriet på  

 denne baggrund alene udtale sig om, hvorvidt amtskommunen efter ministeriets  

 opfattelse har handlet i strid med lovgivningen, herunder almindelige  

 offentligretlige retsgrundsætninger som f.eks. lighedsgrundsætningen, i  

 forbindelse med beslutningen om at sælge Deres tidligere tjenestebolig  

 til færgefører O.
F.
Andersen.
Ministeriet kan derimod ikke afgøre  

 spørgsmålet om gyldigheden af ejendomsoverdragelsen eller eventuelle  

 erstatningsspørgsmål, idet afgørelsen heraf alene henhører under domstolene.
Med venlig hilsen Emil le Maire Indenrigsministeriets cirkulære af 28. oktober 1974. Indenrigsministeriets  

 afgørelser og udtalelser om kommunale forhold 1989 8.2.
