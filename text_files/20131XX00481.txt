Skriftlig fremsættelse (19. februar 2014) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
 Forslag til lov om ændring af lov om almene boliger m.v. og lov om boligbyggeri (Statsgaranti ved skift af lånetype til finansiering af alment byggeri m.v. og forlængelse af særordning for 4. maj-kollegierne m.v.).
(Lovforslag nr.
L 135).
Ministeren for by, bolig og landdistrikter fastsætter hvilket type lån, der skal anvendes ved finansiering af nyt støttet byggeri, således at der sker en smidig tilpasning til udviklingen på kapitalmarkedet.
For at sikre dette skal en ny lånetype hurtigt kunne anvendes.
Efter de gældende regler kan omstilling til en ny lånetype imidlertid i praksis først ske med en relativ lang frist, da nye lånedokumenter skal udfærdiges, underskrives og tinglyses, inden lånet kan udbetales.
For at undgå en lang frist, foreslås det, at staten garanterer for lånet frem til det tidspunkt, hvor der sker tinglysning af det pantebrev, der sikrer det nye lån.
Hermed kan en ny lånetype umiddelbart anvendes og finansieringen af det almene byggeri vil hurtigere kunne tilpasses skiftende markedsforhold.
Lovforslaget indeholder herudover en forlængelse af den særordning, der gælder for 4-maj kollegierne.
Særordningen består i en fritagelse af de almindelige krav, som gælder for bestyrelsens sammensætning og udlejning.
Ordningen er begrundet med de særlige forhold ved de pågældende kollegiers oprettelse og Frihedsfondens finansiering af disse.
Den nuværende ordning udløber med udgangen af 2015.
 Lovforslaget har ikke økonomiske konsekvenser for det offentlige.
 Lovforslaget vurderes ikke at have administrative konsekvenser for det offentlige.
 Lovforslaget vurderes hverken at have økonomiske eller administrative konsekvenser for erhvervslivet eller administrative konsekvenser for borgerne.
 Lovforslaget vurderes ikke at have miljømæssige konsekvenser.
Lovforslaget indeholder bestemmelser, der er omfattet af Kommissionens afgørelse af 20. december 2011 om kompensation til virksomheder, der har fået overdraget at udføre tjenesteydelser af almindelig økonomisk interesse.
Det er vurderet, at de nævnte bestemmelser i lovforslaget er i overensstemmelse med Kommissionens afgørelse.
Lovforslaget indeholder ikke EU-retlige aspekter herudover.
 Det foreslås, at lovændringerne træder i kraft den 1. maj 2014.
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
