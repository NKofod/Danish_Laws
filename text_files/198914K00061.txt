Nr BTL 61 Betænkning over Forslag til lov om ændring af lov om social bistand (Øget  

 fleksibilitet med hensyn til dagpasningsordninger for børn samt tilskud til  

 private børnepasningsordninger)   

 Nr L 61 1989-90, 1. samling Afgivet af Socialudvalget Afgivet: 19900405 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Daginstitutionernes Lands-Organisation, Fola, Landsforeningen af Forældre til Børn i Daginstitutioner, Forbundet for offentligt ansatte/Dansk Kommunal Arbejderforbund, Funktionærernes og Tjenestemændenes Fællesråd, FTF, Muskelsvindfonden, Socialarbejdernes Fællesudvalg og Pædagogisk Medhjælperforbund.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål er optrykt som bilag til betænkningen tillige  

 med socialministerens svar herpå.
 Socialministeren har over for udvalget oplyst, at vedtagelsen af  

 nærværende lovforslag vil blive fulgt op af udsendelse af et revideret  

 cirkulære om dagtilbud efter bistandsloven, som omfatter regler, kommunerne  

 er forpligtede til at følge, og bestemmelser, der er vejledende for  

 kommunerne.
Det nye cirkulære vil bl.a. afløse bestemmelserne om dagtilbud i  

 Socialministeriets cirkulære af 22. december 1986 om institutioner under  

 kommunerne, Socialministeriets cirkulære af 24. november 1982 om  

 kommunalbestyrelsens beslutningsgrundlag inden for dagforanstaltningsområdet  

 samt en række cirkulærer udsendt af Socialstyrelsen.
Socialministeriets  

 bekendtgørelse om betaling for ophold i daginstitutioner m.v. for børn vil  

 blive justeret med bestemmelser om regler for forældrebetalingen i de nye  

 puljeordninger.
Forældres betaling i puljeordninger kan ikke overstige, hvad  

 der betales i et sammenligneligt kommunalt pasningstilbud.
Ved egentlige  

 nydannelser på dagtilbudsområdet kan beregningen af forældrebetalingen være  

 anderledes.
Der vil i det reviderede cirkulære blive lagt vægt på at give en  

 orientering om de ændringer, som følger af lovændringen, samtidig med at det  

 bestående vejledende materiale vil blive genovervejet med hensyn til, om de  

 enkelte punkter fortsat har den fornødne relevans.
F.eks. er en del punkter  

 ikke længere nødvendige, idet de knytter sig til den tid, hvor kommunerne  

 kunne få statsrefusion for udgifter til dagtilbud.
For så vidt angår de ændringer, der har sammenhæng med lovændringen, vil  

 den foreslåede nye formålsbestemmelse blive indarbejdet.
I tilslutning hertil  

 vil det blive fremhævet, at kommunalbestyrelsen skal tage hensyn til børn med  

 særlige behov.
Handicappede bør således ved anvendelse af kommunens  

 almindelige støtteforanstaltninger kunne optages i alle dagtilbudsformer, og  

 det samme gælder f.eks. fremmedsprogede børn, som har behov for at vokse op  

 med kendskab til dansk.
 Vedrørende de foreslåede ændringer for den kommunale dagpleje kan oplyses,  

 at den kommunale dagpleje efter bistandsloven fortsat skal bestå i ordninger,  

 hvor plejen som udgangspunkt finder sted i en dagplejers private hjem.
 I forbindelse med de nye puljeordninger vil det bl.a. blive omtalt, at  

 kommunalbestyrelsens tilsynspligt over for denne institutionsform ikke  

 adskiller sig fra kommunalbestyrelsens pligt til at føre tilsyn med de  

 bestående tilbudsformer, og kommunalbestyrelsen skal derfor i forbindelse med  

 etablering af en puljeordning tage stilling til, hvorledes det pædagogiske  

 tilsyn skal tilrettelægges.
 Med hensyn til visitation til puljeordningerne vil det blive præciseret,  

 at kommunalbestyrelsen beslutter, om puljeordningen skal være underlagt  

 kommunens centrale visitation eller ordningen selv kan varetage visitationen.  

 Kommunalbestyrelsen kan bestemme, at en del af puljeordningens pladser skal  

 være til rådighed for kommunen.
Der vil også blive vejledt om, at bestemmelserne om tavshedspligt m.v.  

 finder anvendelse i puljeordninger.
Der kan her henvises til  

 socialministerens svar på spørgsmål nr. 7 og 9, som er medtaget som bilag til  

 betænkningen.
Der vil i øvrigt generelt blive vejledt om, hvilke forhold  

 kommunalbestyrelsen skal tage stilling til ved indgåelse af aftaler om  

 etablering og drift af puljeordningen.
Der vil således blive udarbejdet et  

 forslag til en standardaftale, som kommunalbestyrelsen kan benytte som  

 udgangspunkt for sine aftaler.
Det vil herved blive fremhævet, at det skal præciseres, hvem der har  

 tilladelse til og ansvar for at drive ordningen, hvor stort kommunens tilskud  

 er, og hvorledes forældrebetalingen fastsættes.
Det skal fremgå, hvor mange  

 pladser ordningen omfatter, og hvorledes der visiteres til ordningen,  

 herunder også med hensyn til børn med særlige behov.
Der skal videre tages  

 stilling til opsigelsesvarsler over for børn i ordningen samt til, hvorledes  

 forældrenes indflydelse tilrettelægges.
Det skal fastlægges, hvem der er daglig leder, og det skal fremgå, at  

 lederen og det øvrige personale er omfattet af reglerne om tavshedspligt.
Der  

 skal også være bestemmelser om opsigelse af aftalen og om, hvorledes der i så  

 fald skal forholdes med eventuelle midler, der er tilknyttet ordningen.
 I forbindelse med forhandlingerne om lovforslaget har socialministeren  

 givet tilsagn om først på sommeren at ville tage initiativ til en politisk  

 drøftelse af principperne for den fremtidige forældrebetaling for dagtilbud  

 efter bistandsloven.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres og Det Radikale  

 Venstres medlemmer af udvalget) lovforslaget til vedtagelse med de af  

 ministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) ønsker at udtale følgende:
 Socialdemokratiet finder, at en af kommunernes højest prioriterede opgaver  

 er at afvikle ventelisterne til dagplejer, vuggestuer og børnehaver.  

 Mindretallet finder det helt uacceptabelt, at småbørnsfamilier efter endt  

 barselorlov skal stå i en situation, hvor de ikke kan få passet deres børn på  

 en pædagogisk forsvarlig måde til en rimelig betaling.
Udbygningen af de nuværende offentlige institutioner er nødvendig for at  

 imødekomme forældrenes ønske om offentlig pasning.
Alle erfaringer og flere  

 undersøgelser, senest BUPL's undersøgelse, viser, at forældre er tilfredse  

 med det offentlige tilbud.
Kun et meget beskedent udsnit af forældrene, 5-6  

 pct., ønsker alternative pasningsmuligheder, og de muligheder åbner  

 nærværende lovforslag for.
Kommunerne får med lovændringen udvidet deres muligheder for andre former  

 for børnepasning end de nuværende.
Kommunerne får dog ikke hermed mulighed  

 for at etablere ordninger, som ikke lever op til et kvalitetskrav på de  

 pædagogiske, de sundhedsmæssige og de retsmæssige områder.
Kommunerne kan  

 således ikke med dette lovgrundlag etablere ordninger, der kvalitetsmæssigt  

 adskiller sig fra de øvrige tilbud i kommunerne.
Socialdemokratiet vil nøje følge udviklingen på børnepasningsområdet og  

 forventer, at kommunerne lever op til de kvalitetskrav, der er gældende for  

 de nye muligheder såvel som på det traditionelle område.
Mindretallet finder  

 det eksempelvis naturligt, at kommunerne vil indgå overenskomster med de  

 faglige organisationer, som har tilkendegivet deres positive holdning til  

 aftalen mellem Socialdemokratiet, Socialistisk Folkeparti og regeringen.
Socialdemokratiet er yderst tilfreds med, at der med aftalen som noget nyt  

 for børneområdet er fastsat en formålsparagraf, som understreger, at tilbud  

 om ophold i daginstitution, dagpleje og de nye ordninger ikke alene er et  

 spørgsmål om pasning af børn, men også et spørgsmål om at skabe rammer, der  

 fremmer børns udvikling, trivsel og selvstændighed.
Og det forebyggende og  

 udviklende arbejde skal ske i samarbejde med forældrene.
 Et andet mindretral inden for flertallet (Socialistisk Folkepartis  

 medlemmer af udvalget) ønsker at udtale følgende:
 Efter mindretallets opfattelse skal daginstitutioner være et tilbud til  

 alle børn og steder, hvor børn får oplevelser og mulighed for deltagelse i  

 aktiviteter, som det er svært og for mange umuligt at skabe rammer for på  

 anden måde.
Derved opnår børnene et større »vindue« ud til verden, end det  

 ellers ville være muligt at give dem.
Det samme ønske har langt de fleste  

 forældre.
De vil naturligvis gerne give deres børn et kvalificeret indhold i  

 den del af dagen, hvor forældrene ikke kan være sammen med dem.
Sådan  

 fungerer daginstitutioner i langt de fleste tilfælde i dag, og derfor bliver  

 der på dette område da også kigget misundeligt på Danmark fra andre lande.
Som følge heraf har mindretallet mildt sagt set med meget stor skepsis på  

 socialministerens forslag om øget fleksibilitet med hensyn til  

 dagpasningsordninger for børn samt tilskud til private  

 børnepasningsordninger, de såkaldte puljeordninger.
Efter vores opfattelse  

 blev der lagt op til etablering af en slags parkeringspladser for børn,  

 noget, som forældre ikke ønsker, men som de kunne blive tvunget til at  

 benytte sig af på grund af de uacceptabelt lange ventelister.
 Imidlertid har lovforslaget ændret sig undervejs som følge af grundige  

 forhandlinger mellem socialministeren, Socialdemokratiet og Socialistisk  

 Folkeparti.
Det har betydet, at forslaget om, at forældrebetalingen skulle kunne  

 reguleres hele året rundt, helt udgår.
Den skal fortsat fastsættes for et år  

 ad gangen.
Det bliver fastslået, at dagpleje som udgangspunkt skal foregå i  

 dagplejerens eget hjem.
Den kan foregå andre steder, men betingelsen er så,  

 at det er i barnets nære hjemlige miljø. Endvidere kan »dobbelt  

 dagpleje« ifølge lovforslaget kun finde sted, når de to dagplejere er af  

 samme husstand.
Socialministeren har desuden i sit betænkningsbidrag  

 fastslået, hvilke rammer og muligheder der kommer til at gælde for bl.a.  

 kommende puljeordninger.
Det betyder, at man ikke længere kan forestille sig  

 de rene wild west-tilstande på området.
Der er som udgangspunkt sikret en vis  

 kvalitet.
 Alt i alt har forhandlingsforløbet og resultatet betydet, at Socialistisk  

 Folkeparti, ganske vist uden større glæde, tilslutter sig lovforslaget med  

 socialministerens ændringsforslag.
Mindretallet gør samtidig opmærksom på, at problemerne på  

 daginstitutionsområdet ikke dermed er løst, hvad nogle muligvis kunne fristes  

 til at tro.
Ventelisterne er uacceptabelt lange og forældrebetalingen alt for  

 tyngende for mange småbørnsfamiliers økonomi.
Det er problemer, der skal  

 løses, og hvor SF håber at socialministeren vil medvirke.
Det er i hvert  

 tilfælde med foreløbig tilfredshed, mindretallet konstaterer, at ministeren  

 har i sinde at indkalde til samtaler om forældrebetalingen i løbet af  

 sommeren.
 Med disse bemærkninger indstiller Socialistisk Folkeparti lovforslaget til  

 vedtagelse med de af socialministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af socialministeren under nr. 1 og  

 3 stillede ændringsforslag og ønsker at udtale følgende:
 Mindretallet kan tilslutte sig, at dagplejen skal foregå så tæt på barnets  

 hjemlige miljø som muligt, men er uenigt med ministeren i ændringsforslaget  

 om, at der i ordninger, hvor 2 dagplejere passer op til 10 børn, stilles krav  

 om, at dagplejerne tilhører samme husstand.
I en række af forsøgene efter § 138 b har en dagplejer sammen med en  

 medhjælper passet mere end 5 børn.
Det er ikke nærmere præciseret, hvem  

 medhjælperen er, men socialministeren har som svar på et spørgsmål i  

 Socialudvalget tilkendegivet, at der intet var til hinder for, at den ene  

 dagplejer kunne være en ung arbejdsløs.
Netop i tider, hvor der tales meget om at beskæftige og motivere de  

 arbejdsløse, er det urimeligt, at kommunen ikke kan anvise en langtidsledig  

 eller ung arbejdsløs et job som medhjælpende dagplejer, et arbejde, der oven  

 i købet kan være meningsfyldt for vedkommende.
Ministeren forhindrer med sit  

 ændringsforslag også en ordning, hvor 2 nabokoner f.eks. kunne tænke sig at  

 etablere en fælles dagplejeordning.
Den dagplejer, der stiller sit hjem til rådighed, må selvfølgelig være  

 hovedansvarlig for dagplejen, men bistandsloven indeholder ingen krav om  

 personaleanvendelse og ansættelsesvilkår.
Det havde derfor været bedre at  

 lade kommunalbestyrelsen selv fastsætte, hvilke personer der skulle ansættes  

 i en dagpleje med op til 10 børn.
Når socialministeren nu kun vil godkende personer af samme husstand som  

 dagplejere, kan man frygte, at der ikke fremover etableres så mange ordninger  

 med 2 dagplejere, som det ville være muligt med øget fleksibilitet i  

 ordningen.
De helt ubegrundede stramninger af det oprindelige forslag vil  

 formentlig begrænse tilgangen, idet det er begrænset, hvor mange mænd der kan  

 eller vil arbejde som dagplejere til den forholdsvis ringe løn, der er på  

 området.
Ventelisterne til børnepasning vil således ikke reduceres  

 væsentligt, og presset på flere institutionspladser vil formentlig øges.
Da  

 Fremskridtspartiet finder, at dagplejen er den bedste og mest fleksible  

 pasningsordning, beklager mindretallet, at socialministeren har forringet sit  

 ellers gode lovforslag.
 Et andet mindretal (Centrum-Demokraternes medlem af udvalget)  

 indstiller lovforslaget til vedtagelse med de af socialministeren  

 under nr. 1 og 3 stillede ændringsforslag.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse med de af socialministeren  

 under nr. 1 og 3 stillede ændringsforslag og ønsker at udtale følgende:
 Det under nr. 2 stillede ændringsforslag medfører, at lovforslaget  

 forringes væsentligt.
Ministerens oprindelige lovforslag indeholdt nogle meget gode muligheder  

 for etablering af dagpleje med flere personer.
F.eks. kunne to naboer sammen  

 passe op til 10 dagplejebørn.
Efter ministerens ændringsforslag kan det nu  

 kun lade sig gøre som en forsøgsordning.
Det giver ingen garanti for en  

 dagplejes beståen, at der stilles krav om, at de to dagplejere tilhører samme  

 husstand.
Et ægtepar eller en mor og en søn, som sammen er dagplejere, kan  

 lige så godt som naboer blive uenige og »gå fra hinanden«.
 Mindretallet vil derfor stemme imod ændringsforslag nr. 2, men stemmer for  

 ændringsforslag nr. 1 og 3.
 På grund af den væsentlige indsnævring af lovforslaget, som  

 ændringsforslag nr. 2 medfører, vil mindretallet undlade at stemme ved  

 lovforslagets 3. behandling.
Ændringsforslag Til § 1 Af socialministeren, tiltrådt af udvalget:
 1) I den under nr. 2 foreslåede ændring af lovens § 64, stk. 1,  

 1. pkt., indsættes efter »og andre lokaler« ordene: »i  

 børnenes hjemlige miljø«.
 Af socialministeren, tiltrådt af et flertal (udvalget med  

 undtagelse af FP, CD og KRF):
 2) I det under nr. 3 foreslåede nye 2. pkt. i § 64, stk.  

 1, indsættes efter »personer« ordene: »fra samme  

 husstand«.
 Af socialministeren, tiltrådt af udvalget:
 3) Nr. 8 udgår.
Bemærkninger Til nr. 1 Med ændringsforslaget præciseres det, at når en dagpleje etableres uden  

 for en dagplejers eget hjem, skal lokalerne være placeret i børnenes hjemlige  

 miljø.
Til nr. 2 Erfaringerne fra forsøgsvirksomheden efter lovens § 138 b viser, at forsøg  

 med flere børn i en dagpleje i langt de fleste tilfælde drejer sig om, at et  

 ægtepar sammen passer op til 10 dagplejebørn.
På denne baggrund foreslås det  

 anført i loven som en forudsætning for, at kommunerne kan oprette ordninger,  

 hvor to dagplejere passer op til 10 børn, at dagplejerne tilhører samme  

 husstand.
Dette gælder således generelt, men der kan fortsat efter lovens §  

 138 b etableres forsøg, som skal godkendes i hvert enkelt tilfælde, hvor  

 flere dagplejere i øvrigt passer mere end 5 børn.
Til nr. 3 Det indgår i aftalen mellem regeringen og Socialdemokratiet og  

 Socialistisk Folkeparti om nærværende lovforslag, at der ikke skal ske  

 ændringer i reglen om, at forældrebetalingen for dagtilbud fastsættes en gang  

 om året.
Det bemærkes herved, at puljeordninger ikke er omfattet af denne  

 bestemmelse, idet der for disse ordninger alene gælder, at forældrebetalingen  

 ikke kan overstige 35 pct. af udgifterne til tilsvarende kommunale  

 pasningstilbud.
Karen Højte Jensen (KF) Lizzie Lichtenberg (KF) Merete Aarup (KF) Hanne  

 Severinsen (V) Jørgen Winther (V) Jane Oksen (FP) Kirsten Lee (RV) Bente  

 Juncker (CD) Kofod-Svendsen (KRF) fmd.
Jytte Andersen (S) Hanne Andersen  

 (S) Pernille Forchhammer (S) Jytte Hilden (S) Grete Schødts (S) Taanquist  

 (S) nfmd.
Agerschou (SF) Birgitte Husmark (SF) Bilag Nogle af udvalgets spørgsmål til socialministeren og dennes svar herpå Spørgsmål:
Hvilke regler vedrørende tavshedspligt gælder for ansatte, forældre og  

 andre med tilknytning til en puljeinstitution, jf. ændringsforslaget til  

 bistandslovens § 70? Det bedes oplyst, om den udvidede tavshedspligt for den offentligt  

 ansatte, jf. forvaltningslovens kapitel 8 og straffelovens § 150 ff., er  

 gældende eller den generelle regel om tavshedspligt, jf. straffelovens § 264,  

 er gældende.
 Svar:
Ifølge forslaget til § 69, stk. 2, er tilbudet om ophold i daginstitution  

 sammen med dagpleje efter § 64 og de foreslåede puljeordninger efter § 70 et  

 led i kommunernes samlede generelle og forebyggende tilbud til børn.
De  

 foreslåede puljeordninger er således een af de måder, hvorpå kommunerne kan  

 opfylde deres forpligtelser i henhold til bistandsloven.
 Det er en grundlæggende betingelse for disse puljeordninger, at kommunerne  

 ønsker at medvirke til ordningerne, og at kommunerne er forpligtede til at  

 føre tilsyn med ordningerne, jf. bistandslovens § 71, stk. 1. Ydelse af  

 tilskud fra kommunen forudsætter således, at der indgås en aftale med  

 kommunen om pasningsordningen.
 Under hensyn hertil finder jeg, at straffelovens § 152 a om tavshedspligt  

 for den, som er eller har været beskæftiget med opgaver, som udføres efter  

 aftale med en offentlig myndighed, kan finde anvendelse.
 § 152 a henviser til § 152, hvis straffebestemmelser finder tilsvarende  

 anvendelse.
 Spørgsmål:
Gælder forvaltnings- og offentlighedsloven for de af ministeren foreslåede  

 puljeordninger? Svar:
 De to love gælder ikke for de foreslåede puljeordninger, men børnenes og  

 familiernes retssikkerhed vil blive tilgodeset i kraft af kommunernes  

 tilsynsforpligtelse efter bistandsloven.
