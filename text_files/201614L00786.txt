Betænkning afgivet af Transport-, Bygnings- og Boligudvalget den 27. april 2017 Betænkning over Forslag til lov om ændring af færdselsloven (Tidsbegrænset parkering, oprettelse af klagenævn, vejmyndighedens mulighed for at overtage parkeringskontrollen m.v.) [af transport-, bygnings- og boligministeren (Ole Birk Olesen)]:
1. Ændringsforslag Socialdemokratiets, Enhedslistens og Radikale Venstres medlemmer af udvalget har stillet 2 ændringsforslag til lovforslaget, herunder om deling af lovforslaget.
2. Udvalgsarbejdet Lovforslaget blev fremsat den 22. februar 2017 og var til 1. behandling den 14. marts 2017. Lovforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 27. februar 2017 sendte transport-, bygnings- og boligministeren de indkomne høringssvar og et notat herom til udvalget.
Spørgsmål Udvalget har stillet 9 spørgsmål til transport-, bygnings- og boligministeren til skriftlig besvarelse, som denne har besvaret bortset fra spørgsmål 5-9, som forventes besvaret inden 2. behandling.
3. Indstillinger Udvalget indstiller det stillede ændringsforslag om deling af lovforslaget til vedtagelse.
 Et flertal i udvalget (DF, V, LA, SF og KF) indstiller det under A nævnte lovforslag og det under B nævnte lovforslag til vedtagelse med det stillede ændringsforslag.
Et mindretal i udvalget (S og RV) indstiller det under B nævnte lovforslag til vedtagelse med det stillede ændringsforslag.
Mindretallet indstiller det under A nævnte lovforslag til forkastelse.
Et andet mindretal i udvalget (EL) indstiller det under B nævnte lovforslag til forkastelse.
Mindretallet vil redegøre for sin stilling til det under A nævnte lovforslag ved 2. behandling.
Et tredje mindretal i udvalget (ALT) indstiller det under B nævnte lovforslag til vedtagelse.
Mindretallet vil redegøre for sin stilling til det under A nævnte lovforslag ved 2. behandling.
4. Politiske bemærkninger Socialdemokratiets, Dansk Folkepartis, Venstres, Radikale Venstres og Det Konservative Folkepartis medlemmer af udvalget støtter oprettelsen af et klagenævn til behandling af klager over kontrolafgifter pålagt af private parkeringsselskaber for parkering på en privat parkeringsplads, men er dog samtidig bekymret for, om driften af klagenævnet vil medføre en stigning af niveauet for parkeringsafgifter og kontrolafgifter, idet der med lovforslaget lægges op til, at parkeringsbranchen selv skal stå for finansieringen og driften af nævnet.
Derfor vil S, DF, V, RV og KF indstille, at der foretages en evaluering af klagenævnet, når nævnet har været aktivt i højst 3 år for bl.a. at afdække, om parkeringsafgifter og kontrolafgifter er steget voldsomt i perioden, med henblik på at vurdere, om der skal foretages lovmæssige justeringer af ordningen.
Dansk Folkepartis medlemmer af udvalget bakker op om oprettelsen af et klagenævn til behandling af klager over kontrolafgifter pålagt af private parkeringsselskaber for parkering på en privat parkeringsplads, da det er DFs opfattelse, at der er stort behov for at give borgere en egentlig klagemulighed i stedet for blot at henvise dem til domstolene.
DF er imidlertid også optaget af, at der også sikres ordentlige klagemuligheder for borgerne, når der udskrives kontrolafgifter for parkering på offentlig vej af kommunale myndigheder eller af firmaer, som kommunen har udliciteret opgaven til.
DF vil derfor støtte dette lovforslag med en forventning om, at der fra ministeriets side snarest iværksættes en undersøgelse af borgernes klagemuligheder for kontrolafgifter pålagt af kommunerne med henblik på en politisk drøftelse med Folketingets partier om behovet for eventuelle lovændringer.
 Radikale Venstres medlemmer af udvalget skal desuden bemærke, at det under evalueringen af parkeringsnævnet skal undersøges, om sagsbehandlingstiden for behandling af klager i nævnet med fordel kan afkortes for forbrugeren, ved at klagesagerne i stedet foretages som sager i byretten, som det er anført af Dommerforeningen i et høringssvar til lovforslaget.
Enhedslistens medlemmer af udvalget støtter principielt forslaget om, at klagenævnet skal underkastes en evaluering senest efter 3 år, idet EL deler de bekymringer om potentielle stigninger i niveauet for afgifter, som et flertal i udvalget giver udtryk for.
EL kan dog samlet set ikke støtte oprettelsen af et klagenævn, idet det i lovforslaget overlades helt og holdent til en genstridig branche selv at etablere et klagenævn og selv at udarbejde regelsættet.
EL har hertil noteret sig, at ministeren ikke agter at bruge sin bemyndigelse til at udøve tilsyn, som det fremgår af lovforslagets bemærkninger og høringsnotatet.
Det vil i praksis sige, at klagenævnet kan nå at køre helt af sporet, inden der bliver skredet ind.
Det er en meget vidtstrakt tillid at udvise til en branche, der kun modvilligt medvirker til at etablere et klagenævn.
Som yderligere begrundelse for ikke at støtte oprettelsen af et klagenævn skal EL desuden henvise til høringssvarene fra Den Danske Dommerforening, Dommerfuldmægtigforeningen og Domstolsstyrelsen.
EL vil derudover redegøre for sin stillingstagen til det separate lovforslag om tidsbegrænset parkering, vejmyndigheders mulighed for at overtage parkeringskontrollen m.v. ved 2. behandling, idet EL afventer svar på L 141  spørgsmål 5-9.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
5. Ændringsforslag med bemærkninger Ændringsforslag a Ændringsforslag om deling af lovforslaget At et mindretal (S, EL og RV), tiltrådt af et flertal (DF, V, LA, ALT, SF og KF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af færdselsloven (Tidsbegrænset parkering, vejmyndighedens mulighed for at overtage parkeringskontrollen m.v.)« omfattende § 1, nr. 1-12, § 2, stk. 1, og § 3.
 B. »Forslag til lov om ændring af færdselsloven (Oprettelse af klagenævn)« omfattende § 1, nr. 13 og 14, § 2, stk. 2, og § 3.
[Forslag om deling af lovforslaget] b Ændringsforslag til det under A nævnte lovforslag Til § 2 2) Ordene », jf. dog stk. 2« udgår.
[Konsekvensændring] Kim Christiansen (DF) nfmd.
Merete Dea Larsen (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Klaus Markussen (V) Hans Christian Schmidt (V) Jane Heitmann (V) Louise Schack Elholm (V) Britt Bager (V) May-Britt Kattrup (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Kaare Dybvad (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Søren Egge Rasmussen (EL) Christian Poll (ALT) Roger Matthisen (ALT) Sanne Bjørn (RV) Karsten Hønge (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
