Klage over manglende behandling af kræft i prostata Nævnet fandt grundlag for kritik af overlægen, idet varmebehandling af forstørret blærehalskirtel ved afløbshindring fra blæren af de fleste anses for kontraindiceret ved en midterlap, der hænger op i blæren, da det anvendte specielle varmekateter ikke kan bringes i sikker kontakt med denne del af kirtlen.
Det var nævnets vurdering, at det forhold, at patienten selv ønskede varmebehandling, ikke i sig selv udgør en indikation, da man ikke kan forvente, at en patient kan kende eller overskue indikationer, kontraindikationer, behandlingssikkerhed eller prognose, eller om udredningen for andre mulige diagnoser er sufficient.
Behandlende læge har således ansvaret for at rådgive patienten om, at den foreslåede behandling på de givne præmisser ikke er dokumenteret standard og måske ikke optimal, samt at der er mulighed for anden bedre dokumenteret behandling (operation).
 Det var videre nævnets vurdering, at det ikke var relevant at anvende varmebehandling af en forstørret blærehalskirtel på indikationen blødning fra en sådan midterlap.
 Det var endvidere nævnets vurdering, at overlægen burde have iværksat en kontrol af, at blødningskilden var fjernet, og ikke blev en rutinemæssig kontrol af urinafløbet.
 Nævnet kan oplyse, at man ved patienter med blod i urinen undersøger urinen for kræftceller, selvom denne undersøgelse ikke kan be- eller afkræfte svulst i urinvejene med sikkerhed.
 Således var det nævnets vurdering, at overlægen burde have sikret sig, at der var blevet foretaget en urinundersøgelse (urincytologi) inden det blev konkluderet, at blødningen stammede fra blærehalskirtlens midterlap, for at udelukke anden årsag til blødningerne.
