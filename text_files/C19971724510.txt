Cirkulæreskrivelse om meddelelse om  

 kommunernes ansvar for en arbejdsløshedskasses tab i forbindelse med  

 fejludbetaling af ydelser til et medlem, der har søgt om social  

 pension, når kommunen ikke giver meddelelse til direktoratet i  

 umiddelbar tilknytning til ansøgningen Kommentar m.v.:
 En kommune blev ved dom pålagt et selvstændigt  

 ansvar for en kasses tab, fordi kommunen ikke havde oplyst om  

 ansøgningen inden for rimelig tid efter, at den modtog medlemmets  

 ansøgning om social pension.
Meddelelse om Københavns Byrets afdeling E afsagde den 29.  

 november 1996 dom i en sag mellem en arbejdsløshedskasse og et medlem  

 samt en kommune.
 Medlemmet blev tilkendt en forhøjet almindelig  

 førtidspension med virkning fra tiden for ansøgningen.  

 Medlemmets erhvervsevne blev vurderet til at være nedsat med mindst 50  

 %.
 Retten fandt, at medlemmet havde oppebåret dagpenge  

 med urette, da han ikke havde stået til rådighed for  

 arbejdsmarkedet, siden han søgte om pensionen.
Retten lagde til grund, at medlemmet ikke på  

 dagpengekortene havde givet oplysning om, at han havde søgt om social  

 pension.
Retten lagde også til grund, at medlemmet underskrev et  

 referat af en samtale, som han havde haft med en sagsbehandler i  

 arbejdsløshedskassen, efter han havde søgt om den sociale  

 pension.
Det fremgik ikke af referatet, at han havde oplyst  

 arbejdsløshedskassen om, at han havde søgt om social  

 pension.
Retten fandt det herefter godtgjort, at medlemmet havde  

 fortiet en væsentlig oplysning, som havde betydning for retten til  

 dagpenge.
Retten pålagde derfor medlemmet at tilbagebetale de med  

 urette oppebårne dagpenge.
Retten udtalte videre, at kommunen havde handlet  

 erstatningsansvarspådragende over for kassen.
Retten begrundede dette  

 med, at kommunen ikke havde oplyst om medlemmets ansøgning inden for  

 rimelig tid efter modtagelsen heraf.
Kommunens underretningspligt blev af retten anset for  

 subsidiær i forhold til medlemmets oplysningspligt over for  

 arbejdsløshedskassen.
Da kassen ikke havde dokumenteret, at medlemmet  

 var insolvent, blev kommunen frikendt for tiden.
 Dommen fastslår, at en kommune ifalder et  

 erstatningsansvar over for kassen, hvis kommunen ikke overholder  

 indberetningspligten i forhold til kassen, dvs. ikke - eller ikke inden for  

 rimelig tid - indberetter, når et medlem har søgt om eller  

 får tilkendt social pension.
Det er direktoratets opfattelse, at kommunen var blevet  

 pålagt et erstatningsansvar, hvis medlemmet var erklæret  

 insolvent forud for dommens afsigelse.
Det er videre direktoratets  

 opfattelse, at kommunen vil blive pålagt et erstatningsansvar over for  

 kassen, hvis det senere viser sig, at medlemmet er insolvent eller kun kan  

 tilbagebetale en del af det fejludbetalte beløb.
