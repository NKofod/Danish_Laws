Nr BSF 78 Forslag til folketingsbeslutning om udarbejdelse af en økonomisk  

 risikoanalyse af en eventuel fast forbindelse over Femer Bælt Fremsat af Steen Gade (SF) Margrete Auken (SF) Tommy Dinesen (SF) Jørn  

 Jespersen (SF) den 1. februar 1996 Folketinget pålægger regeringen at sikre, at der i forbindelse med forundersøgelserne af en eventuel fast forbindelse over Femer Bælt gennemføres en økonomisk risikoanalyse.
Gennemførelsen af den økonomiske risikoanalyse skal ske i overensstemmelse med følgende punkter:
 1. Snarest og inden den 1. maj 1996 retter regeringen henvendelse til  

 Transportrådet med henblik på at lade Transportrådet definere og udarbejde  

 retningslinjerne for en økonomisk risikoanalyse af en eventuel fast  

 forbindelse over Femer Bælt.
 2. Transportrådets afrapportering skal finde sted inden den 1. oktober  

 1996, hvorefter den økonomiske risikoanalyse indarbejdes i de  

 forundersøgelser, Trafikministeriet har igangsat i efteråret 1995.
 3. Efter 1. fase af forundersøgelserne skal Trafikministeriet fremlægge en  

 foreløbig økonomisk risikoanalyse udarbejdet efter Transportrådets  

 retninglinjer.
 4. Den endelige økonomiske risikoanalyse udarbejdet i henhold til  

 Transportrådets retningslinjer skal færdiggøres og præsenteres enten samtidig  

 med eller i umiddelbar forlængelse af de færdige forundersøgelser, der  

 forventes afsluttet primo 1998.
Bemærkninger til forslaget Almindelige bemærkninger I to rapporter fra Transportrådet (1995, publikation nr. 2 & 3)  

 dokumenteres det ved hjælp af flere hundrede referenceprojekter, hvorledes  

 estimaterne af omkostninger, efterspørgsel, rentabilitet m.v. for større  

 anlægsprojekter er endog særdeles usikre.
Transportrådet dokumenterer bl.a.,  

 at overskridelser af omkostninger på 50 til 100 pct. i faste priser er  

 almindelige, mens overskridelser over 100 pct. ikke er ualmindelige; at  

 trafikprognoser, som rammer 20 til 70 pct. ved siden af den faktiske  

 udvikling, er almindelige; at estimater af projekters rentabilitet ofte er  

 overoptimistiske i en grad, så prognosticeret rentabilitet er afgørende  

 forskellig fra faktisk rentabilitet.
 Forslagsstillerne anser det for helt nødvendigt, at der i tilknytning til  

 et så omfattende projekt som en eventuel fast forbindelse over Femer Bælt på  

 et så tidligt tidspunkt som muligt gennemføres en økonomisk risikoanalyse.  

 Europa-Kommissionen har lavet et løst overslag, der viser, at en fast  

 forbindelse inkl. landanlæg vil beløbe sig til et sted mellem 35 og 65 mia.  

 kr.
 Omkostningsudviklingen i Storebælts- og Øresundsforbindelserne og i den  

 britisk-franske kanaltunnel samt den vigende efterspørgsel i sidstnævnte  

 projekt understreger behovet for bedre analyser og prognoser.
Transportrådet gør i førnævnte rapporter opmærksom på, at disse forhold  

 ikke betyder, at der ikke eksisterer rentable og prognoserealistiske  

 projekter.
Endnu mindre betyder den manglende budgetdisciplin og  

 overoptimistiske prognoser, at den gængse praksis ved forundersøgelser og  

 projektvurderinger ikke kan forbedres betydeligt.
 Derimod understreger de ovennævnte forhold, at der eksisterer et  

 omfattende og vedholdende problem vedrørende pålideligheden af estimater af  

 omkostninger, efterspørgsel og rentabilitet.
Selskabet Eurotunnel, der har anlagt og nu driver den britisk-franske  

 kanaltunnel, har overskredet de oprindelige budgetter med mere end 100 pct. i  

 faste priser.
Dertil kommer, at det forventede trafikspring - der også  

 imødeses på den faste Storebæltsforbindelse - det første år udeblev, således  

 at indtægterne på nuværende tidspunkt ikke engang kan dække renteudgifterne.  

 Selskabet bag kanalprojektet meddelte på den baggrund i efteråret 1995, at  

 det over en 18måneders-periode ikke har mulighed for at betale renter på den  

 oparbejdede gæld.
Der pågår i øjeblikket forhandlinger mellem selskabet og de  

 to landes regeringer om at tilføre den urentable forbindelse et  

 milliardtilskud eventuelt i form af gældseftergivelse.
 Disse forhold sætter yderligere fokus på behovet for at indarbejde en  

 økonomisk og finansiel risikoanalyse i forundersøgelserne af en eventuel fast  

 forbindelse over Femer Bælt, der blev igangsat i efteråret 1995. Et af  

 formålene med den økonomiske risikoanalyse er at få etableret nogle tærskel-  

 eller grænseværdier, som angiver, under hvilke forhold projektet ikke længere  

 er driftsøkonomisk rentabelt, og at estimere sandsynligheden for, at denne  

 situation opstår.
 Derfor anbefaler forslagsstillerne, at regeringen pålægger  

 Trafikministeriet at udarbejde en evalueringsrapport omhandlende Storebælts-  

 og Øresundsforbindelserne, der inddrager erfaringer med hensyn til budgetter,  

 prognoser, uforudsete udgifter og anvendelse af reserver.  

 Evalueringsrapporten skal indgå i den økonomiske risikoanalyse og de videre  

 forundersøgelser.
I 9 forstudierapporter (Femer Belt Crossing, Doc.
No.
A1-1 - A7-1, august  

 1993), som de danske og tyske trafikministerier har ladet fremstille af  

 konsulentfirmaerne COWIconsult og Lahmeyer International, understreges  

 behovet for at inddrage erfaringer fra tidligere projekter.
Tre projekter  

 fremhæves som særlig relevante i tilknytning til en eventuel fast Femer  

 Bælt-forbindelse: Storebælt, Øresund og kanaltunnelen (se f.eks.
Femer Belt  

 Crossing, Summary Report, Doc.
No.
A7-1, august 1993, s. 76).
 I samme forstudierapport lægges der endvidere vægt på at gennemføre  

 risikovurderinger i tilknytning til miljøområdet (s. 56), ligesom det på det  

 overordnede sikkerhedsområde (tunnelbrande, skibskollisioner, etc.)  

 fremhæves:
 »It is proposed that preliminary risk acceptance criteria are  

 established utilizing the experience from other major infrastucture projects,  

 e.g. the Great Belt Link and the Øresund Crossing.« (s. 71).
Risikovurderingerne skal ifølge COWI/Lahmeyer-rapporten foretages på et  

 tidligt tidspunkt, når der er 4-6 alternative løsningsmuligheder på  

 dagsordenen (s. 56). COWI/Lahmeyer undlader at nævne den økonomiske  

 risikoanalyse, sådan som Transportrådet anbefaler.
Men de risikovurderinger,  

 som COWI/Lahmeyer foreslår, vil - uanset om de gælder det miljømæssige eller  

 sikkerhedsmæssige område - få betydning for en eventuel fast forbindelses  

 samlede økonomi.
I projektbeskrivelserne til forundersøgelserne anføres der imidlertid  

 hverken noget om behovet for risikoanalyser eller noget ønske om at inddrage  

 erfaringer fra Storebælt og Øresund eller noget andet større anlægsprojekt i  

 øvrigt.
Trafikministeren bestyrker indtrykket af ikke at ville inddrage  

 erfaringer med bl.a. massive budgetoverskridelser fra tidligere projekter i  

 et svar til folketingsmedlem Steen Gade (S 2275, folketingsåret 1994-1995),  

 hvori trafikministeren oplyser, at »det igangsatte undersøgelsesarbejde  

 ikke indeholder undersøgelser af finansieringsformer og økonomisk  

 risikoanalyse.« Bemærkninger til forslagets enkelte punkter Ad 1 Transportrådet skal ikke pålægges nogen begrænsninger i udarbejdelsen af  

 retningslinjerne for en økonomisk risikoanalyse.
Forslagsstillerne anbefaler,  

 at Transportrådet i tilknytning til arbejdet med forundersøgelser og  

 risikoanalyse gør sig overvejelser i forhold til, hvilke institutionelle,  

 organisatoriske og finansielle arrangementer der skal gælde for anlæg og  

 drift i tilfælde af, at det besluttes at anlægge en fast forbindelse.
Ad 3 En foreløbig økonomisk risikoanalyse skal sikre, at udvælgelsen af  

 alternativer til videre undersøgelser efter 1. fase af forundersøgelserne  

 (forventet medio/ultimo 1996) og fremlæggelsen af 1. delrapport sker på det  

 bedst mulige grundlag.
Risikoanalysen skal bruges til at vælge mellem alternativer - ikke til at  

 vurdere risikoen ved et allerede valgt alternativ.
For når der kun er få  

 eller blot et enkelt alternativ til fast færgefart, er det næppe realistisk  

 at forestille sig, at beslutningsprocessen er »reversibel«, det vil  

 sige, at man næppe kan vende tilbage til et alternativ, der tidligere er  

 blevet kasseret i beslutningsprocessen.
Disse forhold har bevirket, at forslagsstillerne vil presse meget på for  

 at få undersøgt en eventuel fast forbindelse til Tyskland så grundigt som  

 muligt og så tidligt som muligt, for at kunne inddrage så mange alternativer  

 som muligt.
Kun derved opnår Folketinget et grundigt og realistisk  

 beslutningsgrundlag.
Igangsættelsen af den økonomiske risikoanalyse er mulig  

 allerede nu, eftersom Trafikministeriet ifølge opgavebeskrivelsen til  

 forundersøgelserne til hver en tid kan ændre konceptet for undersøgelserne.  

 Dertil kommer, at Trafikministeriet har fuld råderet over datamaterialet fra  

 de firmaer, der udfører de pågældende analyser.
 Det vil derfor ikke være nogen uoverkommelig opgave at indbygge en  

 risikoanalyse i de undersøgelser, der er påbegyndt i efteråret 1995. Og jo  

 før arbejdet igangsættes, desto nemmere vil det være for konsulentfirmaerne,  

 der skal udføre forundersøgelserne, at »geare« undersøgelserne til  

 en risikoanalyse.
Ad 4 Arbejdet med den økonomiske risikoanalyse skal fortsættes i den  

 afsluttende 2. fase, der - ifald regeringen anbefaler etablering af en fast  

 forbindelse - vil blive tilendebragt med VVM-procedurer og en international  

 høring i overensstemmelse med Espoo-konventionen førend den afsluttende  

 folketingsbehandling af en anlægslov.
