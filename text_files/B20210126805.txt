 Bekendtgørelse om ændring af bekendtgørelse om afvikling af fodboldkampe i 3F Superligaen mv.
§ 1 I bekendtgørelse nr. 688 af 18. april 2021 om afvikling af fodboldkampe i 3F Superligaen mv., som ændret ved bekendtgørelse nr. 799 af 28. april 2021 og bekendtgørelse nr. 873 af 10. maj 2021, foretages følgende ændringer:
 1. I § 2, stk. 1, indsættes efter 1. pkt. som nyt punktum:
»Ved afvikling af fodboldkampe i Parken i forbindelse med EM i fodbold (EURO 2020) må der dog maksimalt tillades adgang for 3.000 tilskuere i hver sektion, dog maksimalt 25.000 tilskuere i alt.« 2. § 2, stk. 2, affattes således:
»Stk. 2. Tilskuerne i de enkelte sektioner skal i det væsentlige sidde ned på faste pladser.
Der skal fremad, bagud og til siderne være 1 meters afstand eller mindst ét sædes afstand imellem hver siddende tilskuer, dog ikke imellem personer fra samme husstand og tilsvarende nære kontakter.
Medfører et tomt sæde mellem to siddende tilskuere ikke, at der er 1 meter imellem tilskuerne, skal den fysiske eller juridiske person, der er ansvarlig for fodboldkampen, iværksætte supplerende smitteforebyggende tiltag, herunder sikre, at der er øget adgang til vand og sæbe eller håndsprit, at der er behørig ventilation i lokaler, og at det er muligt for tilskuere at holde afstand til hinanden.
I sektioner med egne separate lokaler, herunder VIP-lounge, Skybox eller lignende, kan tilskuere, som har adgang til disse lokaler, uanset 1.pkt., have maksimalt to faste pladser inden for samme sektion. 2. og 3. pkt. gælder ikke for fodboldkampe i Parken i forbindelse med EM i fodbold (EURO 2020), dog skal der iværksættes supplerende smitteforebyggende tiltag, herunder skal det sikres, at der er øget adgang til vand og sæbe eller håndsprit, og at der er behørig ventilation i lokaler på stadion. § 1, stk. 1, nr. 1, i bekendtgørelse om restriktioner for lokaler og lokaliteter og krav om coronapas på Kulturministeriets område i forbindelse med håndtering af covid-19 finder ikke anvendelse for lokaler på stadions, hvor der afvikles fodboldkampe i Parken i forbindelse med EM i fodbold (EURO 2020).« § 2 Bekendtgørelsen træder i kraft den 12. juni 2021.
