Skriftlig fremsættelse (16. november 2012) Børne- og undervisningsministeren: (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Elevrefusion, lov om erhvervsuddannelser og lov om en aktiv beskæftigelsesindsats (Finansieringsomlægning af skolepraktikydelse, omlægning af arbejdsgiverbidrag, ophævelse af præmie, løntilskud og bonus samt nye, midlertidige tilskudsordninger) (Lovforslag nr.
L 79).
 Med lovforslaget vil arbejdsgiverne fra og med 1. januar 2013 fra staten overtage finansieringen af skolepraktikydelse til elever i skolepraktik.
 Det foreslås samtidig, at arbejdsgiverbidraget i § 18, stk. 1, i lov om Arbejdsgivernes Elevrefusion omlægges til et bredere uddannelsesbidrag, som vil skulle dække de ordninger efter loven, der i dag er arbejdsgiverfinansierede, samt udgifter til skolepraktikydelse til elever i skolepraktik.
 Det foreslås også, at Arbejdsgivernes Elevrefusion (AER) ændrer navn til Arbejdsgivernes Uddannelsesbidrag (AUB), og at lov om Arbejdsgivernes Elevrefusion ændrer navn til lov om Arbejdsgivernes Uddannelsesbidrag.
Det foreslås videre, at præmie- og bonusordningen på op til 70.000 kr. til private og offentlige arbejdsgivere, der indgår en uddannelsesaftale med en elev under erhvervsuddannelse, ophæves, og at der i 2013 indføres en ny, midlertidig tilskudsordning, som målrettes unge under 25 år.
Det foreslås også at ophæve løntilskuddet på 30 kr. i timen i de første 7 måneder af praktikaftalen til arbejdsgivere, der indgår praktikaftaler med elever i erhvervsgrunduddannelse, og at der i 2013 indføres en ny, midlertidig løntilskudsordning på 14 kr. i timen i de første 7 måneder af praktikaftalen.
 Lovforslaget ønskes færdigbehandlet inden jul med henblik på lovens ikrafttræden den 1. januar 2013. Høring over lovforslaget vil ske sideløbende med fremsættelsen for Folketinget.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
