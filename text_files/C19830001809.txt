(Til samtlige kommunalbestyrelser,  

 amtsråd og hovedstadsrådet) 1. Indledning Dette cirkulære er udsendt i samarbejde med miljøministeriet,  

 planstyrelsen og efter forhandling med Amtsrådsforeningen og Kommunernes  

 Landsforening.
Cirkulæret erstatter planstyrelsens cirkulæreskrivelse af 5.  

 juli 1978 vedrørende varetagelsen af de landbrugsmæssige interesser under  

 lokalplanproceduren, landbrugsministeriets skrivelse af 7. april 1981 om  

 virkeliggørelse af lokalplaner og forholdet til landbrugsloven og  

 landbrugsministeriets cirkulæreskrivelse af 2. april 1982 vedrørende  

 overdragelse af landbrugsministeriets behandling af kommuneplaner til  

 matrikeldirektoratet, som hermed ophæves.
 Udsendelsen af cirkulæret er en følge af, at bestemmelserne i §§ 2-14 i  

 kommuneplanloven (lov nr. 287 af 26. juni 1975) ved regionplangodkendelsen er  

 trådt i kraft, hvorved der er tilvejebragt grundlag for gennemførelse af  

 kommuneplaner.
Ved miljøministeriets godkendelse af regionplanerne uden for  

  hovedstadsområdet er det forudsat, at den videre regionplanlægning og  

 kommuneplanlægningen foregår i et tæt samarbejde.
Kommunerne må være  

 indstillet på at skulle ændre og supplere kommuneplanlægningen i  

 overensstemmelse med den fortsatte regionplanlægning og det kommende tillæg  

 til regionplanen.
Der er også peget på, at overvejelserne i den videre  

 planlægning, herunder de ændrede forudsætninger for bolig- og  

 erhvervsbyggeri, kan føre til, at § 15-rammeområder i landzone ikke medtages  

 som byvækstarealer i kommuneplanen, og at visse byzonearealer, hvis det er  

 muligt, tilbageføres til landzone.
Kommunerne må endvidere være opmærksomme på de forbehold og henstillinger  

 vedrørende kommuneplanlægningen, der er givet i forbindelse med  

 regionplangodkendelsen, således at eventuelle konflikter i forhold til  

 statslige interesser kan afklares på et så tidligt tidspunkt af  

 planlægningsprocessen som muligt.
Varetagelsen af de jordbrugsmæssige  

 interesser i kommuneplanlægningen omtales nærmere nedenfor under pkt. 2.
 I hovedstadsområdet er der i forbindelse med regionplangodkendelsen  

 truffet aftale om, at de statslige sektormyndigheder orienteres om  

 kommuneplanforslag, således at der kan ske en afklaring af sektorinteresserne  

 og eventuelt optages forhandling om ændring af kommuneplanforslaget for  

 derved at undgå senere indgreb i lokalplanlægningen efter kommuneplanlovens §  

 26. Denne aftale er gældende, indtil der for hovedstadsregionen foreligger et  

 godkendt regionplantillæg vedrørende det åbne land.
 Ved vedtagelsen af en kommuneplan bortfalder de i medfør af lovens § 15,  

 stk. 2, fastlagte midlertidige rammer for lokalplanlægningen, idet  

 kommuneplanens rammer for indholdet af lokalplaner træder i stedet for  

 §15-rammerne.
 På baggrund heraf gives i det følgende nærmere retningslinier for  

 lokalplanproceduren m.v., der gælder indtil der på baggrund af  

 regionplantillæg 1984-85 udarbejdes nye retningslinier.
 Samtidig medtages i cirkulæret en række oplysninger om forholdet til  

 landbrugsloven ved virkeliggørelsen af lokalplaner.
2. Varetagelsen af de jordbrugsmæssige interesser  

 under kommuneplanlægningen Ved regionplangodkendelsen uden for hovedstadsområdet har  

 landbrugsministeriet forudsat, at en række nærmere angivne jordbrugsmæssige  

 hensyn, herunder udmeldinger vedrørende byvæksten og det åbne land, indgår i  

 den videre planlægning.
Det er forudsat, at afvejningen af modstridende  

 hensyn foregår i et tæt samarbejde mellem kommunerne og amtsrådet som  

 regionplanmyndighed, og at amtsrådet nærmere vurderer varetagelsen af de  

 jordbrugsmæssige interesser og afvejningen over for andre arealinteresser ved  

 kommuneplanlægningen.
I tilfælde, hvor amtsrådet - efter eventuel forhandling  

 med kommunalbestyrelsen - fortsat finder, at de jordbrugsmæssige hensyn ikke  

 i rimeligt omfang varetages i kommuneplanlægningen, er det forudsat, at  

 amtsrådet inddrager landbrugsministeriet i eventuelle forhandlinger med  

 kommunalbestyrelserne, og at kommuneplanforslag indsendes til  

 landbrugsministeriet som grundlag for forhandlingerne.
Opmærksomheden skal særlig henledes på, at landbrugsministeriet ved  

 regionplangodkendelsen har forudsat, at en række nærmere angivne  

 jordbrugsmæssige hensyn på linie med andre sektorhensyn indgår i den videre  

 planlægning.
Der henvises til landbrugsministeriets skrivelse med bilag I og  

 II, der er optrykt i hæftet sammen med miljøministeriets godkendelse af den  

 pågældende regionplan.
Det er således i udmeldingerne forudsat, at der ved  

 inddragelse af landbrugsjorder til ikke-jordbrugsmæssige formål tages størst  

 muligt hensyn til begrænsning af arealforbruget, jordernes bonitet og  

 landbrugsejendommenes struktur- og arronderingsforhold.
Det er endvidere  

 forudsat, at der tages størst muligt hensyn til foretagne investeringer i  

 landbrugsejendommes bygninger og anlæg og til forebyggelse af miljøkonflikter  

 mellem bestående landbrugsbedrifter og ny bebyggelse m.v.
Ved fastlæggelsen  

 af byvækstarealer er det forudsat, at nærmere angivne jordressourcemæssige  

 hensyn ved konkrete bysamfund indgår i amtsrådenes og kommunalbestyrelsernes  

 videre planlægning, jfr. fornævnte bilag II.
 Udarbejdelsen af de første kommuneplaner skal foregå i et tæt samarbejde  

 med den videre regionplanlægning og med sektorplanlægningen for det åbne  

 land, herunder forarbejderne til landbrugsplanen.
 Efter bestemmelserne i § 6, stk. 2, og § 7, stk. 5, i kommuneplanloven  

 skal forarbejder til kommuneplanforslaget (§ 6-redegørelse m.v.) og det  

 vedtagne kommuneplanforslag fremsendes til amtsrådet som regionplanmyndighed.  

 Amtsrådet er samtidig den myndighed, der i samarbejde med  

 landbrugsministeriet varetager de jordbrugsmæssige interesser i  

 regionplanlægningen og i forbindelse med kommuneplanlægningen.
Det må dog bemærkes, at landbrugspligten har en selvstændig hjemmel i  

 landbrugsloven, der ikke kan tilsidesættes af den sammenfattende fysiske  

 planlægning.
I relation hertil er det i cirkulære nr. 207 af 4. december 1980  

 om lov om landbrugsejendomme under pkt. 6.2. bl.a. anført: »Den  

 omstændighed, at et område i de første kommuneplaner er udlagt til bymæssige  

 formål m.v., giver ikke i sig selv sikkerhed for, at landbrugspligten kan  

 ophæves.
I øvrigt kan et forslag til kommuneplan forelægges  

 landbrugsministeriet (matrikeldirektoratet), og der vil i så fald blive taget  

 stilling til, om landbrugspligten for området kan forventes ophævet.« På baggrund af de godkendte regionplaner og de ved regionplangodkendelsen  

 udtrykte forudsætninger for den videre planlægning forudsættes der imidlertid  

 ved samarbejde mellem kommunalbestyrelserne og amtsrådet og eventuelt efter  

 forhandling med landbrugsministeriet, jfr. ovenfor, at ske en sådan afklaring  

 af de jordbrugsmæssige interesser, at der i almindelighed vil være skabt  

 grundlag for, at landbrugsministeriet vil kunne ophæve landbrugspligten for  

 så vidt angår dispositioner, der fastlægges i en kommuneplan.
Det vil således  

 som hovedregel kunne forventes, at der meddeles tilladelse til ophævelse af  

 landbrugspligt til virkeliggørelse af lokalplaner, der overfører  

 landzonearealer til byzone i overensstemmelse med en vedtaget kommuneplan.  

 Det vil dog være en forudsætning, at jorden i nær fremtid forventes inddraget  

 til de planlagte formål, jfr. § 4, stk. 1, i landbrugsloven, og at eventuelle  

 betingelser i medfør af lovens § 4, stk. 2, og/eller stk. 3, opfyldes, jfr.  

 cirkulærets pkt. 7. For så vidt angår kommuneplanens rammer for dispositioner  

 i det åbne land, herunder landzonelokalplaner, vil de jordbrugsmæssige  

 interesser derimod ofte først kunne afklares nærmere under  

 lokalplanlægningen.
Der vil i disse situationer foruden spørgsmål, der angår  

 ophævelse af landbrugspligt, ofte være tale om spørgsmål om, hvordan der kan  

 tages hensyn til, at jordbruget sikres mulighed for en fortsat  

 strukturudvikling, herunder for udbygning og modernisering af driftsbygninger  

 m.v.
I relation til behandlingen af lokalplanforslag skal man fremhæve, at de  

 nævnte bemærkninger i landbrugslovscirkulæret giver mulighed for en afklaring  

 af de jordbrugsmæssige interesser i forbindelse med tilvejebringelsen af  

 kommuneplanen, hvor dette skønnes hensigtsmæssigt, således at senere indgreb  

 i lokalplanlægningen efter kommuneplanlovens § 26 undgås.
Et forslag til  

 kommuneplan, eventuelt i form af forarbejder, skitseforslag eller lignende,  

 vil således kunne fremsendes til matrikeldirektoratet.
Henvendelsen bør ske  

 gennem amtsrådet som regionplanmyndighed eller eventuelt samtidig med, at  

 forslag m.v. fremsendes til amtsrådet.
Amtsrådet vurderer i denne forbindelse  

 forslaget på baggrund af den igangværende region- og sektorplanlægning og  

 fremsender vurderingen til landbrugsministeriet (matrikeldirektoratet).  

 Såfremt der ikke er enighed mellem landbrugsministeriet, amtsrådet og  

 kommunalbestyrelsen om amtsrådets vurdering af kommuneplanforslaget, optages  

 forslaget til forhandling mellem de nævnte myndigheder.
 Det bemærkes, at der inden for landbrugsministeriet er fastlagt en  

 opgavefordeling inden for den fysiske planlægning, sådan at spørgsmål i  

 relation til kommune- og lokalplanlægningen vedrørende jordbrugsmæssige  

 interesser (herunder også gartneri-, planteskole- og frugtavlserhvervets  

 interesser og det private skovbrugs erhvervsinteresser) samt vildtinteresser  

 varetages af matrikeldirektoratet (adresse: Titangade 13, 2200 København N,  

 telefon (01) 837733.
 Landbrugsministeriets departement, 1. afd., 3. kt., (adresse:  

 Slotsholmsgade 10, 1216 København K, telefon (01) 92 33 01) forestår - som  

 hidtil - landbrugsplanlægningen og varetager tillige de overordnede  

 jordbrugsmæssige interesser i den fysiske planlægning, herunder lands- og  

 regionplanlægningen.
 3. Generelle krav til oplysning i lokalplaner om  

 landbrugspligt m.v.
 I medfør af kommuneplanlovens § 19, stk. 2, 2. pkt. , skal en  

 lokalplan angive, om dens virkeliggørelse er afhængig af tilladelser eller  

 dispensationer fra andre myndigheder end kommunalbestyrelsen.
 I medfør af denne bestemmelse skal det således også udtrykkeligt angives i  

 lokalplaner, der omfatter jordbrugsarealer, om virkeliggørelse af planen  

 kræver landbrugsministeriets tilladelse i medfør af landbrugsloven  

 (lovbekendtgørelse nr. 603 af 30. november 1978) eller andre lovbestemmelser  

 inden for landbrugsministeriets område.
Landbrugsloven indeholder forskellige bestemmelser, der regulerer  

 anvendelse og erhvervelse af landbrugsjord.
De vigtigste bestemmelser er §§  

 4, 7, 7a, 7b, 8, 16-18, 20 og 21. Inddragelse og erhvervelse af  

 landbrugspligtige arealer til ikke-jordbrugsmæssig anvendelse kræver efter  

 disse bestemmelser tilladelse fra landbrugsministeriet.
Offentlige  

 myndigheders erhvervelse kræver dog ikke tilladelse, når der er tale om en  

 landbrugsejendom i sin helhed, og ejendommen drives i overensstemmelse med  

 reglerne i §§ 7-12 i landbrugsloven.
Det bemærkes, at vedtagelse af en  

 region-, kommune- eller lokalplan ikke indebærer bortfald af  

 landbrugspligten, der har selvstændig hjemmel i landbrugsloven, jfr. ovenfor  

 pkt. 2.
Det må fremgå af lokalplanforslaget, hvilke matrikelnumre der er  

 undergivet landbrugspligt eller pålagt deklaration i henhold til  

 landbrugsloven.
Med hensyn til landbrugspligten henvises specielt til  

 reglerne i §2, stk. 2, i landbrugsloven om, at arealer, der er vurderet under  

 en landbrugsejendom, er undergivet landbrugspligt, selv om landbrugspligten  

 ikke er noteret i matrikel og tingbog.
Det må endvidere fremgå, hvis et areal  

 ved bekendtgørelse er udlagt som vildtreservat i henhold til kap. 7 i  

 jagtloven (lov nr. 221 af 3. juni 1967 med senere ændringer). Om  

 landbrugsministeriets inddragelse i lokalplanproceduren henvises til pkt.  

 5-8.
4. Undtagelsesbestemmelserne i kommuneplanlovens § 18,  

 stk. 3, for indholdet af lokalplaner Efter reglen i kommuneplanlovens § 18, stk. 3, kan en lokalplan med  

 virkning for arealer i landzone, der ifølge en kommuneplan skal  

 anvendes til jordbrugsformål, ikke indeholde bestemmelser om  

  ejendommes størrelse og afgrænsning, om bebyggelsers beliggenhed på  

 grundene, herunder om den terrænhøjde, hvori bebyggelser skal opføres,  

om anvendelse af de enkelte bygninger (til jordbrugsformål), og  

om udformning, anvendelse og vedligeholdelse af ubebyggede arealer,  

 herunder om terrænregulering, hegnsforhold, bevaring af beplantning og  

 beplantningsforhold i øvrigt samt belysning af veje og andre færdselsarealer.  

 Der henvises til planstyrelsens cirkulæreskrivelse af 11. marts 1982 om  

 landzonelokalplanlægning.
 Baggrunden for undtagelsesreglen er, at man har ønsket at tilkendegive, at  

 lokalplanen er et planlægningsredskab og ikke et middel til ud fra andre  

 motiver at gøre indgreb i landbrugets driftsforhold.
 Af hensyn til bestemmelsen i § 18, stk. 3, bør det af lokalplanen fremgå,  

 hvilke arealer der i kommuneplanen er forbeholdt til fortsat anvendelse til  

 jordbrugsformål.
5. Retningslinier for indsendelse af lokalplanforslag  

 til matrikeldirektoratet I medfør af kommuneplanlovens § 23, stk. 1, nr. 5 , skal  

 kommunalbestyrelsen samtidig med offentliggørelsen af lokalplanforslaget give  

 skriftlig underretning til de statslige myndigheder, for hvem planen har  

 særlig interesse.
Underretningen ledsages af selve lokalplanforslaget, jfr.  

 kommuneplanlovens § 23, stk. 4.
Kommunalbestyrelsen skal i henhold til denne bestemmelse principielt  

 tilsende landbrugsministeriet alle lokalplanforslag, der omfatter arealer,  

 hvorpå der hviler landbrugspligt, eller som er undergivet deklaration i  

 henhold til landbrugsloven.
Det samme gælder araler uden landbrugspligt, hvis  

 der i lokalplanforslaget indgår arealer, der er udlagt som vildtreservat  

 eller som vildtinteresseområde, eller hvis planen berører jordbrugsmæssige  

 interesser, herunder også gartneri-, planteskole- og frugtavlserhvervets  

 interesser og det private skovbrugs erhvervsinteresser.
 I praksis er det imidlertid ikke nødvendigt at indsende lokalplanforslag,  

 der alene vedrører arealer inden for byzone  eller  

sommerhusområder , jfr. § 2, stk. 2 og 3, i lov om by- og landzoner  

 (lovbekendtgørelse nr. 300 af 23. juni 1980) til matrikeldirektoratet i  

 medfør af § 23, stk. 1, nr. 5, i kommuneplanloven.
 Derimod skal lokalplanforslag i landzone indsendes til  

 matrikeldirektoratet.
 Såfremt et forslag til kommuneplan, eventuelt i form af forarbejder,  

 skitseforslag eller lignende har været gennem forhandling med såvel amtsrådet  

 som landbrugsministeriet (matrikeldirektoratet), jfr. pkt. 2 om forholdet til  

 kommuneplanlægningen, vil der kunne træffes aftale om en forenkling af  

 lokalplanproceduren, sådan at der ikke skal indsendes lokalplanforslag inden  

 for nærmere, konkret angivne områder i kommuneplanen.
 Om reglerne i kommuneplanlovens § 23 henvises til planstyrelsens  

 cirkulæreskrivelse af 30. marts 1979 om varetagelse af statslige myndigheders  

 sektorhensyn i kommuneplanlægningen (Nyt fra planstyrelsen, nr. 8, 1979).
 Lokalplanforslag, som efter det ovennævnte skal forelægges  

 landbrugsministeriet, sendes til matrikeldirektoratet, Titangade 13, 2200  

 København N (tlf. (01) 837733). Forslagene bedes indsendt i 3 eksemplarer.
6. Forhåndstilsagn inden offentliggørelse af  

 lokalplanforslag I særlige tilfælde, f.eks. ved lokalisering af anlæg i det åbne land, der  

 ikke er forudset i region- og kommuneplanlægningen, kan det være  

 hensigtsmæssigt, at forholdet til landbrugslovgivningen søges afklaret,  

 allerede inden et forslag til lokalplan vedtages af kommunalbestyrelsen til  

 offentliggørelse.
Dette gælder navnlig i tilfælde, hvor der er tale om  

 inddragelse af større landbrugsarealer eller arealer af god bonitet til  

 ikke-jordbrugsmæssige formål, eller hvor der er tale om dispositioner og  

 anlæg, der vil medføre væsentlige indgreb i arronderingen eller driften af  

 landbrugsejendomme, gartnerier, frugtplantager eller planteskoler.
Det samme  

 er tilfældet ved væsentlige indgreb i skovbrugserhvervets interesser eller  

 vildtinteresserne.
Sådanne forudgående henvendelser kan ligeledes rettes til  

 matrikeldirektoratet.
Af hensyn til koordineringen med den igangværende  

 region- og sektorplanlægning bør henvendelse til matrikeldirektoratet ske  

 gennem amtsrådet, eller eventuelt samtidig med at der rettes henvendelse til  

 amtsrådet.
Amtsrådet vurderer i denne forbindelse henvendelsen på baggrund af  

 den igangværende region- og sektorplanlægning og fremsender vurderingen til  

 landbrugsministeriet (matrikeldirektoratet). Såfremt der ikke er enighed  

 mellem landbrugsministeriet, amtsrådet og kommunalbestyrelsen om amtsrådets  

 vurdering, optages der forhandling mellem de nævnte myndigheder.
7. Behandlingen af lokalplanforslag i relation til  

 landbrugsloven I forbindelse med matrikeldirektoratets behandling af lokalplanforslag  

 bliver der taget stilling til, om landbrugspligten på de arealer, der  

 planlægges inddraget til anden ikke-jordbrugsmæssig anvendelse, kan forventes  

 ophævet.
Amtsrådet kan af hensyn til koordineringen med den igangværende  

 region- og sektorplanlægning fremsende en vurdering af forslaget til  

 landbrugsministeriet (matrikeldirektoratet), såfremt der foreligger særlige  

 forhold, som amtsrådet vil gøre landbrugsministeriet opmærksom på.
Ophævelse af landbrugspligt på en del af en landbrugsejendom forudsætter  

 udstykning, og tilladelse til ophævelse af landbrugspligt kan efter  

 bestemmelsen i landbrugslovens § 4 først meddeles, når arealerne inden for en  

 nær fremtid skal overgå til den planlagte anvendelse.
Den formelle ophævelse  

 af landbrugspligten efter § 4 i landbrugsloven kan derfor ikke ske som et led  

 i lokalplanproceduren, men må ske efter reglerne om udstykning og ophævelse  

 af landbrugspligt.
 Betingelser for tilladelser efter landbrugsloven, f.eks. betingelser efter  

 § 4, stk. 2, vedrørende jordernes drift eller krav efter § 4, stk. 3, om  

 afhændelse af ejendommens øvrige jorder til sammenlægning med anden  

 landbrugsejendom, kan i almindelighed først meddeles i forbindelse med  

 behandlingen af den konkrete ansøgning om udstykning m.v.
 Når en lokalplan er endelig vedtaget, finder landbrugsministeriet ikke, at  

 den formelle ophævelse af landbrugspligten skal være til hinder for  

 virkeliggørelse af lokalplanen (»bonusprincippet« i  

 lokalplanproceduren). Dette gælder både lokalplaner, der i overensstemmelse  

 med retningslinier i dette cirkulære ikke har været fremsendt til  

 matrikeldirektoratet, og lokalplaner, der har været fremsendt til  

 matrikeldirektoratet, og hvor direktoratet enten ikke har gjort indsigelse  

 mod planen inden udløbet af fristen eller direkte har udtalt, at der ikke er  

 indvendinger mod planen.
Kommunalbestyrelsen vil således i disse tilfælde kunne meddele tilladelse  

 til iværksættelse af arbejder til virkeliggørelse af planen, f.eks.  

 byggemodningsarbejder, vejanlæg m.v., uanset at landbrugspligten endnu ikke  

 formelt er ophævet på lokalplanområdet.
Det må dog være en forudsætning, at  

 kommunalbestyrelsen påser, at der snarest indhentes den nødvendige tilladelse  

 efter landbrugsloven til ophævelse af landbrugspligten, og henleder  

 ejerens/parternes opmærksomhed på, at der i forbindelse med udstykningen vil  

 kunne stilles betingelser i medfør af landbrugsloven og anden lovgivning  

 vedrørende arealanvendelsen, jfr. § 2 i udstykningsloven (lovbekendtgørelse  

 nr. 6 af 7. januar 1977).
 Der kan eventuelt i de lokalplanforslag, der omfatter landbrugspligtige  

 arealer, indføjes en bestemmelse i afsnittet om område og zonestatus således:
»Matr.nr. ... er undergivet landbrugspligt.
Landbrugspligten skal dog  

 ikke være til hinder for, at kommunalbestyrelsen kan tillade, at arealet  

 tages i brug til det i lokalplanen angivne formål, men indtil da skal arealet  

 drives jordbrugsmæssigt efter landbrugslovens regler« med en fodnote af  

 følgende indhold:
»Ophævelse af landbrugspligten sker i forbindelse med  

 landbrugsministeriets godkendelse af udstykning.
Landbrugsministeriet kan i  

 forbindelse med ophævelse af landbrugspligten stille betingelser i medfør af  

 landbrugslovens § 4, stk. 2, vedrørende jordernes drift og/eller stk. 3 om  

 afhændelse af ejendommens øvrige jorder til sammenlægning med anden  

 landbrugsejendom.« I tilfælde, hvor lokalplanens virkeliggørelse ikke forudsætter ophævelse  

 af landbrugspligt efter § 4 i landbrugsloven, men alene en tilladelse efter  

 lovens §§ 7 og 7a, vil den nødvendige tilladelse efter landbrugsloven i givet  

 fald kunne meddeles af matrikeldirektoratet som et led i lokalplanproceduren.  

 Det bør i sådanne tilfælde tilkendegives ved fremsendelsen af  

 lokalplanforslaget til matrikeldirektoratet, at der samtidig søges om  

 tilladelse efter landbrugslovens § 7 eller § 7a.
Det bør oplyses nærmere,  

 hvornår arealet forventes inddraget til det planlagte formål, og hvornår  

 anvendelsen forventes at ophøre.
Det bemærkes, at tilladelser efter § 7 og §  

 7a i almindelighed vil være tidsbegrænsede, og at der ofte vil være knyttet  

 betingelser til tilladelsen.
8. Indsigelse mod lokalplanforslag Hvis landbrugsministeriet i medfør af reglen i kommuneplanlovens §  

 26 ud fra de hensyn, som varetages gennem landbrugslovgivningen,  

 rettidigt fremsætter indsigelse mod et lokalplanforslag, kan  

 kommunalbestyrelsen ikke vedtage planen endeligt, før der er opnået enighed  

 mellem kommunalbestyrelsen og landbrugsministeriet, matrikeldirektoratet om  

 planens indhold.
Hvis kommunalbestyrelsen ønsker optaget forhandling med  

 matrikeldirektoratet, vil direktoratet inddrage amtsrådet/hovedstadsrådet i  

 forhandlingen.
Opnås der ikke enighed, kan spørgsmålet indbringes for  

 miljøministeren efter kommuneplanlovens § 26.
 I henhold til § 6, stk. 2, nr. 10, i miljøministeriets bekendtgørelse nr.  

 343 af 21. juli 1980 om henlæggelse af opgaver og beføjelser til  

 planstyrelsen er det planstyrelsen, som forbereder miljøministerens afgørelse  

 i de sager, som indbringes efter kommuneplanlovens § 26, 2. pkt.
