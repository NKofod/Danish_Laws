Klage over øjenlæges mindre ændring af brillestyrken hos patient med sukkersyge og tegn på blødninger i øjenbaggrunden på begge sider Nævnet fandt ikke grundlag for at kritisere øjenlægen.
 Nævnet lagde vægt på, at øjenlægen den 30. april 2004 udførte en korrekt undersøgelse af patientens diabetiske øjensygdom og konstaterede, at der var behandlingskrævende forandringer i nethinden., og at han på den baggrund henviste til eventuel laserbehandling på en øjenafdeling.
 Nævnet lagde endvidere vægt på, at øjenlægen også forholdt sig til patientens klager over nedsat læsesyn og at han fandt, at det kunne bedres mærkbart med et stærkere læsefelt i brillen (fra + 2,50 til + 3,00).
Nævnet oplyste i den forbindelse, at brilleordination til en diabetiker generelt frarådes, hvis sukkersygen er meget dårligt reguleret.
Det skyldes, at brilleudmålingen kan være behæftet med store fejl på grund af ændret brydning i linsen som følge af blodsukkersvingninger.
 Det var nævnets opfattelse, at øjenlægen var opmærksom på dette, idet han blot foretog en lille, men betydningsfuld ændring i læsebrillestyrken.
 Nævnet oplyste yderligere, at selv efter eventuel opstramning af blodsukkerregulationen eller laserbehandling vil en sådan læsebrille stadig være anvendelig.
