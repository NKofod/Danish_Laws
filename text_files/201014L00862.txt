Bilag 1 Betænkning afgivet af Udvalget for Videnskab og Teknologi den 5. maj 2011 Betænkning over Forslag til lov om ændring af universitetsloven, lov om teknologioverførsel m.v. ved offentlige forskningsinstitutioner og lov om almene boliger m.v.
(Opfølgning på evaluering af universitetsloven, internationale uddannelsessamarbejder og selskabsdannelse ved udbud af uddannelse i udlandet m.v.) [af videnskabsministeren (Charlotte Sahl-Madsen)] 1. Ændringsforslag Der er stillet 8 ændringsforslag til lovforslaget.
Videnskabsministeren har stillet ændringsforslag nr. 2, 5, 7 og 8 til lovforslaget, og Enhedslistens medlem af udvalget har stillet ændringsforslag nr. 1, 3, 4 og 6 til lovforslaget.
2. Udvalgsarbejdet Lovforslaget blev fremsat den 10. februar 2011 og var til 1. behandling den 22. februar 2011. Lovforslaget blev efter 1. behandling henvist til behandling i Videnskabsudvalget.
Møder Udvalget har behandlet lovforslaget i 3 møder.
Høring 3 udkast til lovforslag har inden fremsættelsen været sendt i høring.
Videnskabsministeren har sendt udvalget kopier af de 3 dellovforslag, som har været sendt i høring:
Den 12. november 2010 sendte videnskabsministeren et udkast, der var en opfølgning på universitetsevalueringen, jf.
UVT alm. del  bilag 39, til udvalget.
Den 26. november 2011 sendte videnskabsministeren et udkast om internationale samarbejder mv.,  jf.
UVT alm. del  bilag 60, til udvalget.
Den 16. december 2010 sendte videnskabsministeren et udkast om udviklingskontrakter, jf.
UVT alm. del  bilag 68, til udvalget.
 Den 10. februar 2011 sendte videnskabsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danske Universiteter.
 Videnskabsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 36 spørgsmål til videnskabsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, og KF) indstiller lovforslaget til vedtagelse med de af videnskabsministeren stillede ændringsforslag (ændringsforslag nr. 2, 5, 7 og 8). Flertallet vil stemme imod de af Enhedslisten stillede ændringsforslag (ændringsforslag nr. 1, 3, 4 og 6).
 Flertallet bemærker følgende:
I forbindelse med udvalgsbehandlingen af lovforslag nr.
L 143 er der stillet en række spørgsmål vedrørende forslag til ændringer af lovens bestemmelser om medarbejder- og studenterindflydelse på universiteterne, jf. spørgsmål 1-16.
 Med henvisning til de afgivne svar på disse spørgsmål er flertallet enige om, at der allerede efter de gældende regler er mulighed for, at akademisk råd udtaler sig om universitetets budget m.v.
Flertallet er endvidere enig om, at der ikke er noget, der forhindrer kollegiale organer i at udtale sig.
I en daglig sammenhæng er det imidlertid hensigtsmæssigt, at organer udtaler sig til ledelsen på det organisatoriske niveau, hvor et givent organ er.
Det vil være et brud på den enstrengede ledelse, hvis de kollegiale organer generelt får mulighed for at gå uden om den leder, der er på samme niveau som organet, og udtale sig direkte til bestyrelsen.
I lovforslaget lægges der op til, at universitetet selv fastsætter, hvem der skal være repræsenteret i de indstillende og udpegende organer.
Flertallet er enig om, at der ikke er noget, der udelukker, at medarbejdere og studerende er repræsenteret i de indstillende og udpegende organer.
 Socialdemokratiet bemærker endvidere følgende:
Socialdemokratiet støtter som forligspartner vedrørende universitetsloven det fremsatte lovforslag.
Lovforslaget, der ændrer den eksisterende universitetslov, medtager de mange gode anbefalinger, som evalueringspanelet er kommet med, og som imødekommer store dele af den rejste kritik fra studerende, ansatte og universiteternes bestyrelser.
Det er Socialdemokratiets opfattelse, at universitetsloven styrkes og forbedres betydeligt.  I forhold til forskningsfrihed præciseres det, at det videnskabelige personale ikke over længere tid må pålægges opgaver i hele deres arbejdstid, således at de reelt fratages deres forskningsfrihed.
Loven slår tydeligt fast, at bestyrelsen skal sikre, at der er medbestemmelse og medinddragelse af medarbejdere og studerende i væsentlige beslutninger.
Lovforslaget tager højde for den rejste kritik af for megen centralisme og lægger flere steder op til, at det er det enkelte universitet, der skal finde egne løsninger på de konkrete problemstillinger.
Lovforslaget styrker universiteternes mulighed for at samarbejde internationalt om uddannelser.
Og det bliver muligt at gøre et ophold i udlandet obligatorisk for at gennemføre en dansk uddannelse.
Det er et afgørende skridt i retning af yderligere internationalisering.
Socialdemokratiet lægger vægt på, at lovforslaget sikrer gode rammer for medinddragelse og medindflydelse for studerende og medarbejdere.
Men der påhviler også for universiteterne et stort decentralt ansvar for, at studerende og medarbejdere inddrages aktivt i f.eks. arbejdet med udarbejdelse af det enkelte universitets vedtægter, udarbejdelse af budget, repræsentation i de udpegende organer m.m.
Dette ansvar ligger i de enkelte bestyrelser.
Men også de studerendes og medarbejdernes organisationer har et stort ansvar for at udnytte de gode muligheder, der ligger i loven, for indflydelse og inddragelse.
Socialdemokratiet har store forventninger til de studerendes og medarbejdernes indflydelse og medbestemmelse på landets universiteter.
Socialdemokratiet bemærker desuden, at videnskabsministeren selvstændigt har valgt at sætte en bestemmelse ind i universitetsloven (§ 40 a), der giver Ingeniørhøjskolen i Århus (IHA) og Aarhus Universitet (AAU) hjemmel til at fusionere, såfremt forligskredsen vedrørende professionshøjskoler i Undervisningsministeriet træffer en beslutning vedrørende IHAs fremtidige status.
I den forbindelse vil Socialdemokratier henvise til resume af aftalen om professionshøjskoler (jf.
L 143  bilag 9). Her fremgår det, at beslutningen om professionshøjskolernes udvikling træffes af forligskredsen i Undervisningsministeriet, og at loven understreger, at de to ingeniørhøjskoler senest i 2015 skal indgå i en professionshøjskole.
Socialdemokratiet forventer derfor fremover, at eventuelle. beslutninger om ingeniørhøjskolerne sker med respekt for de indgåede aftaler og relevante forligskredse.
Et mindretal i udvalget (SF og RV) indstiller lovforslaget til forkastelse ved 3. behandling.
Mindretallet vil dog stemme for ændringsforslagene nr. 2-5, 7 og 8. Mindretallet vil stemme imod nr. 1 og 6.
 Et andet mindretal i udvalget (DF) indstiller lovforslaget til vedtagelse med de under nr. 2-5, 7 og 8 stillede ændringsforslag.
Et tredje mindretal (EL) i udvalget indstiller lovforslaget til forkastelse ved 3. behandling.
Mindretallet vil dog stemme for ændringsforslagene nr. 1 og 3-8. Hvis ændringsforslag nr. 1 ikke bliver vedtaget, vil mindretallet stemme for ændringsforslag nr. 2.
 Et mindretal i udvalget (SF, RV og EL) bemærker følgende:
Det er afgørende, at en ny universitetslov giver større indflydelse til den faglige side på universiteterne for at sikre reel forskningsfrihed og en fagligt kvalificeret beslutningstagning og bidrage til en legimitet af ledelsen.
Den nuværende ledelsesstruktur giver således ikke de kollegiale organer på de forskellige niveauer tilstrækkelig mulighed for at udgøre en modvægt til ledelsessiden.
Mindretallet konstaterer, at lovforslaget ikke retter op på dette forhold, men derimod koncentrerer beslutningskompetencen yderligere hos rektor.
Lovforslagets ændringer af universitetsloven sikrer heller ikke tilstrækkeligt på anden vis den individuelle forskningsfrihed, hvilket mindretallet mener bør gøres ved hjælp af en mere udførlig positiv definition heraf.
Lovforslaget efterlader samtidig en usikkerhed om grænserne for ministerens fastsættelse af mål i udviklingskontrakterne og dermed også om omfanget af den institutionelle forskningsfrihed.
 På den baggrund kan mindretallet ikke stemme for lovforslaget.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) Nr. 10 udgår.
[Afskaffelse af pligtige mål i udviklingskontrakterne] Af ministeren for videnskab, teknologi og udvikling, tiltrådt af et flertal (udvalget med undtagelse af EL):
 2) I den under nr. 10 foreslåede affattelse af § 10, stk. 8,  ændres i  1. pkt.: »pålægge universitetet at opfylde konkrete« til: »fastsætte«.
[Hjemmel for ministeren til at fastsætte mål i udviklingskontrakten] Af et mindretal (EL), tiltrådt af et mindretal (DF, SF og RV):
 3) Efter den under nr. 14 foreslåede affattelse af § 12, stk. 4, 2. pkt., indsættes som nyt punktum:
»Indstillingsorganet og udpegningsorganet skal sammensættes af udefrakommende medlemmer og af medlemmer, der repræsenterer universitetets videnskabelige personale, herunder ansatte ph.d.-studerende, det teknisk-administrative personale og de studerende.« [Medarbejdere og studerende skal være repræsenteret i de organer, der indstiller og udpeger de udefrakommende bestyrelsesmedlemmer] 4) Den under nr. 17 foreslåede affattelse af § 13, stk. 1, 1. pkt., affattes således:
»Bestyrelsen udarbejder universitetets vedtægt og ændringer hertil efter høring i de kollegiale organer/akademisk råd.« [I forbindelse med bestyrelsens udarbejdelse af vedtægten skal der ske en behandling i de kollegiale organer] Af ministeren for videnskab, teknologi og udvikling, tiltrådt af udvalget:
 5) I den under nr. 17 foreslåede affattelse af § 13 ændres i stk. 2, nr. 8, »regler« til: »forhold«.
[Lovteknisk ændring af sproglig karakter] Af et mindretal (EL):
 6) Det under nr. 21 foreslåede § 14, stk. 6, 4. pkt., affattes således:
»Rektor eller den, der er bemyndiget hertil, må ikke pålægge de videnskabelige medarbejdere opgaver i et sådant omfang, at de over en periode på 3 år ikke vil have halvdelen af deres arbejdstid til rådighed for selvvalgt, fri forskning inden for rammerne af universitetets virksomhed.« [Halvdelen af forskernes arbejdstid allokeres til fri forskning over en 3-årig periode] Til § 2 Af ministeren for videnskab, teknologi og udvikling, tiltrådt af udvalget:
 7) Nr. 8 affattes således:
»8. I § 8, stk. 2, 1. og 2. pkt., § 8, stk. 3, og § 9, nr. 1, ændres »aktieselskabsloven« til: »selskabsloven«.« [Lovteknisk ændring] Til § 4 8) Stk. 3 affattes således:
»Stk. 3. Ministeren for videnskab, teknologi og udvikling fastsætter tidspunktet for ikrafttrædelsen af universitetslovens § 3, stk. 1, 1. og 3. pkt., § 3 a, § 19, stk. 2-4 og 11, § 20, stk. 3, 2. pkt., § 21, stk. 4, 1. pkt., og § 26, stk. 2 og stk. 4, 3. pkt., som affattet henholdsvis ændret ved denne lovs § 1, nr. 3-6, 38 og 39 og 41-45.« [Lovteknisk ændring, således at ikrafttrædelsestidspunktet for det foreslåede § 19, stk. 5, er entydigt, jf. lovforslagets § 4, stk. 2] Bemærkninger Til nr. 1 Ændringsforslaget sikrer, at der ikke skal fastsættes pligtige mål i udviklingskontrakterne som ønsket af ministeren.
Til nr. 2 Der har i forbindelse med fremsættelsen af lovforslaget været en del debat om forslaget om at fastsætte konkrete mål i udviklingskontrakterne.
Der har været en dialog med Danske Universiteter om spørgsmålet, hvor det har været tydeligt, at begrebet konkrete mål har betydet misforståelser om, hvilke mål der kan aftales.
 Efter dialogen med Danske Universiteter foreslås det nu at ændre bestemmelsens første punktum fra, at ministeren kan pålægge universitetet at opfylde konkrete mål, til, at ministeren kan fastsætte mål i udviklingskontrakten.
Modellen for udviklingskontrakter er fortsat som beskrevet i lovforslaget.
Formålet med ændringen er at præcisere, at ministeren kan fastsætte mål i udviklingskontrakten, men at målepunkterne for disse mål fastsættes efter forhandling mellem ministeren og de enkelte universiteter.
Forhandlingerne om målepunkterne må naturligvis ske med de enkelte universiteter, da det er det enkelte universitet, der kan foretage en præcis vurdering af, hvad der kan nås inden for det enkelte mål.
Til nr. 3 Ændringsforslaget sikrer, at medarbejdere og studerende er repræsenteret i såvel de udpegende som de indstillende organer.
Til nr. 4 Ændringsforslaget sikrer, at forslag til vedtægter og vedtægtsændringer også behandles i de kollegiale organer inden vedtagelse af universitetsbestyrelsen.
Til nr. 5 Med ændringsforslaget undgås det, at der henvises til ordet regler to gange i træk.
Til nr. 6 Ændringsforslaget sikrer, at de videnskabelige medarbejdere over en tre-årig periode har rådighed over mindst halvdelen af deres arbejdstid til selvvalgt, fri forskning.
Til nr. 7 Med ændringsforslaget præciseres det, at »aktieselskabsloven« ændres til »selskabsloven« i hele § 8, stk. 2.
Til nr. 8 Med ændringsforslaget præciseres det, at universitetslovens § 19, stk. 5, som affattet ved lovforslagets § 1, nr. 39, træder i kraft den 1. januar 2012 samtidig med de øvrige bestemmelser nævnt i lovforslagets § 4, stk. 2. Universitetslovens § 19, stk. 5, som affattet ved lovforslagets § 1, nr. 39, er således ikke omfatttet af lovforslagets § 4, stk. 3, hvorefter ministeren for videnskab, teknologi og udvikling fastsætter tidspunktet for ikrafttrædelsen.
Helge Sander (V) Per Bisgaard (V) Michael Aastrup Jensen (V) Anne-Mette Winther Christiansen (V) nfmd.
Malou Aamund (V) Jesper Langballe (DF) Mikkel Dencker (DF) Daniel Rugholm (KF) Charlotte Dyremose (KF) Hüseyin Arac (S) Rasmus Prehn (S) Benny Engelbrecht (S) Per Husted (S) Jonas Dahl (SF) Hanne Agersnap (SF) Marianne Jelved (RV) fmd.
Johanne Schmidt-Nielsen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
