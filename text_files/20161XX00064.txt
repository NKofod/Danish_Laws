Skriftlig fremsættelse (6. oktober 2016) Finansministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om tilskud til Færøernes hjemmestyre for 2016-2019 (Lovforslag nr.
L 31) Lovforslaget indeholder forslag til regler om ydelse af statstilskud for 2016 til 2019 til Færøernes hjemmestyre.
Staten yder på baggrund af hjemmestyreloven et generelt tilskud til Færøernes hjemmestyre.
Den gældende lov vedrører tilskuddet for 2014-2016.
 Regeringen og landsstyret aftalte i april 2016, at statens tilskud fastholdes nominelt uændret på 641,8 mio. kr. i hvert af årene 2016, 2017, 2018 og 2019. Dette er samme niveau som i 2015.
 For så vidt angår 2016 bemærkes, at det færøske landsstyre har bedt om, at tilskuddet fastholdes nominelt uændret, hvorved der sker en reduktion af tilskuddet i forhold til det tilskud, der er fastsat i den gældende lov.
Lovforslaget har været offentliggjort på høringsportalen og været forelagt for landsstyret.
Dette har ikke givet anledninger til bemærkninger.
 Lovforslaget vil samtidig blive fremsat i Lagtinget.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
