Landsskatteretskendelse Bolig til rådighed for forældre - afstand mellem ejendomme Reference:
LL § 12 A A's klage til Landsskatteretten drejede sig om  

 Ligningsrådets afgørelse af 14. december 1999 i henhold til  

 skattestyrelseslovens kapitel 2 A om bindende forhåndsbesked.
Ved denne  

 afgørelse havde Ligningsrådet fundet, at ligningslovens § 12 A  

 ikke kunne anvendes på ejendommen B.
 Spørgsmålet fra klagerens repræsentant  

 til Ligningsrådet var følgende:
"Finder ligningslovens § 12 A anvendelse i forbindelse  

 med, at A stiller bolig til rådighed for sine forældre, når  

 boligen, der stilles til rådighed, ligger 750 m fra A's bolig, og de to  

 ejendomme ikke er naboejendomme?" Ligningsrådet havde besvaret det stillede  

 spørgsmål med nej.
Det fremgik af sagen, at klageren stillede bolig til  

 rådighed for sine forældre på ejendommen B.  

 Forældrene havde tidligere beboet ejendommen indtil de i 1966  

 købte og flyttede ind på ejendommen C.
Ejendommen B blev lejet  

 ud og udstykket i 1995, hvor klageren købte jorden fra ejendommene B  

 og C.
Klageren købte endvidere bygningsparcellen på ejendommen B  

 i 1997. I en periode blev boligen fortsat udlejet til fremmede, men i oktober  

 1998 begyndte klageren at istandsætte boligen, der nu fremstod som et  

 parcelhus uden driftsbygninger.
Bygningsparcellen på ejendommen C blev  

 solgt til fremmede i 1999, hvorefter klagerens forældre flyttede ind i  

 boligen på ejendommen B.
Klageren boede selv på en anden landbrugsejendom.  

 Det var oplyst, at der var 750 m mellem de to ejendomme.
Imellem ejendommene  

 lå to andre landbrugsejendomme, hvoraf klageren drev den ene.
Klageren  

 ejede og drev tillige en anden landbrugsejendom, der lå ca. 250 m fra  

 forældrenes bolig.
Klageren kom på ejendommen tre gange om dagen  

 for at passe en stor slagtesvinbesætning med en årsproduktion  

 på over 7.000 stk. producerede svin.
Klageren kom derfor dagligt forbi  

 ejendommen B og havde mulighed for at hjælpe forældrene med  

 indkøb.
Forældrene var henholdsvis 77 år og 64  

 år, Ligningsrådet havde begrundet afgørelsen  

 således:
"Det fremgår af ligningslovens § 12 A, at ejeren  

 beskattes efter lejeværdireglerne af en bolig, der stilles til  

 rådighed for (bl.a.) ejerens forældre, hvis  

 lejeværdireglerne ville gælde, såfremt ejeren selv beboede  

 ejendommen.
Det er en forudsætning, at boligen, der stilles til  

 rådighed, findes i tilknytning til en bolig, som den skattepligtige  

 eller dennes ægtefælle bebor.
Det er desuden en  

 forudsætning, at en af dem, der får stillet boligen til  

 rådighed, er førtidspensionist, efterlønsmodtager eller  

 fyldt 67 år inden udgangen af indkomståret.
En tilsvarende regel  

 kommer til at gælde mht. ejendomsværdiskatten med virkning fra og  

 med indkomståret 2000.
Landsskatteretten har i kendelse (TfS 1997.923) truffet  

 afgørelse om, at § 12 A fandt anvendelse i et tilfælde, hvor der  

 ligeledes var tale om to landbrugsejendomme, hvor ejeren beboede den ene og  

 forældrene den anden.
Der var 450 m mellem ejendommene.  

 Landsskatteretten fandt, at de to ejendomme trods afstanden på 450 m  

 var i tilknytning til hinanden i relation til § 12 A.
Landsskatteretten  

 henviste i denne forbindelse til, at de to ejendomme var naboejendomme, og at  

 det af Ligningsvejledningen fremgik, at to naboparcelhuse anses for at  

 være i tilknytning til hinanden.
I den foreliggende sag er der ikke tale om to  

 naboejendomme, og Landsskatterettens kendelse kan derfor ikke umiddelbart  

 føre til, at § 12 A finder anvendelse.
Det fremgår af  

 Ligningsvejledningen, at der i tilfælde, hvor der ikke er tale om  

 fysisk tilknytning mellem ejendommene, kan lægges vægt på,  

 om ejendommene er således beliggende, at det findes rimeligt af hensyn  

 til varetagelsen af det bag bestemmelsen liggende hensyn - opfyldelsen af et  

 plejebehov hos den ældre.
Uanset at A efter det oplyste kører forbi  

 forældrenes bolig tre gange om dagen for at passe dyr på en  

 ejendom i nærheden af forældrenes bolig, er det  

 Ligningsrådets opfattelse, at der ikke er den fornødne  

 tilknytning mellem A's og forældrenes bopæl til, at § 12 A kan  

 anvendes.
Der er herved henset til afstanden mellem ejendommene, til at der  

 er to ejendomme imellem ejendommene og til, at ordningen ikke er kommet i  

 stand, fordi forældrene har særlige plejebehov, som  

 spørgeren skal hjælpe med at dække." Klagerens repræsentant havde indbragt  

 Ligningsrådets afgørelse for Landsskatteretten med påstand  

 om, at den bindende forhåndsbesked blev ændret, således at  

 ligningslovens § 12 A kunne anvendes på forældrenes bolig.
 Repræsentanten havde henvist til en kendelse fra  

 Landsskatteretten af 24. september 1999 (ikke offentliggjort), hvor afstanden  

 mellem de to boliger var 1 km, men hvor sønnen drev animalsk  

 produktion på den af forældrene beboede ejendom, hvor han kom  

 dagligt.
 Landsskatterettens bemærkninger:
Efter en konkret bedømmelse fandt retten, at  

 ligningslovens § 12 A fandt anvendelse på den bolig, som klageren havde  

 stillet til rådighed for sine forældre.
Retten fandt  

 således, at kravet om tilknytning mellem klagerens bolig og  

 forældrenes bolig var opfyldt i den foreliggende situation.
Det  

 bemærkedes, at det ikke ifølge lovbestemmelsen eller  

 bemærkningerne til lovforslaget (L 217 af 30. januar 1992) var en  

 forudsætning for reglens anvendelse, at forældrene havde et  

 plejebehov eller at barnet opfyldte et eventuelt plejebehov.
