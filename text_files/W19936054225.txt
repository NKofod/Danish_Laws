 Ankenævnet stadfæstede Konkurrencerådets afgørelse om, at de  

 omtvistede kollegiale regler om reklamering ikke medfører de i  

 konkurrencelovens § 11 skadelige virkninger, og at der derfor var hjemmel til  

 at optage forhandlinger.
 Ankenævnet fastslog, at de liberale erhverv ikke indtager en  

 særstilling efter konkurrenceloven, samt at de særlige hensyn til  

 forbrugerbeskyttelse inden for sundhedssektoren, som klagerne havde påberåbt  

 sig til støtte for at opretholde de omtvistede kollegiale regler, måtte  

 antages i fornødent omfang at være varetaget i den øvrige lovgivning,  

 herunder især markedsføringsloven og lægelovens § 21 vedr. reklamering.
År 1993, 5. juli, afsagde Konkurrenceankenævnet i sagen j.nr. 92-31.254  

 Den Almindelige Danske Lægeforening ctr.
Konkurrencerådet sålydende K E N D E L S E:
 1. Ved skrivelse af 27. maj 1992 har Den Almindelige Danske Lægeforening  

 klaget over en af Konkurrencerådet den 4. maj 1992 truffet afgørelse, hvorved  

 rådet fandt, at nogle bestemmelser i foreningens kollegiale regler vil kunne  

 medføre de i konkurrencelovens § 11 nævnte skadelige virkninger, således at  

 der skulle optages forhandling med henblik på at søge disse virkninger bragt  

 til ophør.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Sagen har været mundtligt forhandlet.
2.a.
Konkurrencerådets skrivelse af 4. maj 1992 er sålydende:
 »Konkurrencerådet har i mødet den 29. april 1992 behandlet  

 foreningens kollegiale regler, som er anmeldt til Konkurrencerådet i henhold  

 til konkurrencelovens § 5.
 Behandlingen er sket som en del af en generel vurdering af de offentligt  

 og privatretligt fastsatte bestemmelser, der regulerer erhvervsudøvelsen i de  

 liberale erhverv...
 I behandlingen er indgået foreningens tidligere fremsendte redegørelse for  

 en række bestemmelser i de kollegiale regler.
 Konkurrencerådet vedtog, at følgende bestemmelser i de kollegiale regler  

 for læger medfører eller vil kunne medføre de i konkurrencelovens § 11 nævnte  

 skadelige virkninger: § 14, stk. 3, vedrørende udsendelse af meddelelser og  

 brochurer, og §§ 15 og 16 vedrørende annoncering iøvrigt, og at der i medfør  

 af bestemmelserne i lovens § 11 skal optages forhandling med henblik på at  

 søge de skadelige virkninger bragt til ophør.
Rådet lagde ved afgørelsen vægt på, at markedsføringsbestemmelser af  

 ovennævnte type begrænser konkurrencen mellem medlemmerne.
Samtidig virker de  

 strukturbevarende og utidssvarende i relation til de behov, som  

 samfundsudviklingen har skabt med deraf følgende skadelige virkninger for  

 effektiviteten.
Endvidere vanskeliggøres nyetableringer...
 Konkurrencerådet vil på et senere tidspunkt (sandsynligvis efter  

 sommerferien) vende tilbage med henblik på fastsættelse af mødetidspunktet.
 Samtidig ønskes en orienterende drøftelse med foreningen med henblik på en  

 afklaring af, om bestemmelsen i de kollegiale vedtægters § 13, stk. 2,  

 vedrørende amanuenser eller vikarer vil kunne medføre de i konkurrencelovens  

 § 11 nævnte skadelige virkninger, og om på hvilke områder prisannoncering vil  

 kunne have nogen effekt, dvs i hvilket omfang der ikke er aftalt takster med  

 Sygesikringens Forhandlingsudvalg. ...«.
2.b.
De omhandlede kollegiale bestemmelser (med bemærkninger) er  

 sålydende:
 »§ 14 Annoncering over for kolleger.
 Annoncering er tilladt uden indskrænkninger i danske eller fællesnordiske  

 lægevidenskabelige tidskrifter.
 Stk. 2. I tvivlstilfælde afgør hovedbestyrelsen, om et tids skrift  

 skal anses for et lægeviedenskabeligt tidsskrift.
 Stk. 3. Udsendelse af meddelelser og brochurer og lignende til  

 offentlige myndigheder og private institutioner eller til en ubestemt kreds  

 af personer, der ikke er medlem af Lægeforeningen, er ikke tilladt.
 Bemærkninger:
 Bestemmelsen udelukker ikke udsendelse af informationsmateriale til  

 særlige grupper af Lægeforeningens medlemmer, f. eks. praktiserende læger. §  

 14, stk. 3, udelukker derimod, at læger kan udarbejde brochurer med henblik  

 på at markedsføre deres behandlingstilbud over for forsikringsselskaber,  

 offentlige myndigheder eller særlige grupper af befolkningen.
 § 15 Annoncering over for offentligheden.
 Uden for fagpressen er annoncering kun tilladt i danske dag- og ugeblade.  

 Sådan annoncering kan omfatte nedsættelse, flytning, bortrejse, hjemkomst,  

 sygdom, helbredelse, vikariat, ændring af adresse, konsultationstid eller  

 telefonnummer.
 Stk. 2. Annoncering må herudover kun indeholde den specielle  

 meddelelse, der ønskes offentliggjort med fornøden angivelse af navn, titel  

 og det speciale, lægen virker i.
Stk. 3. Annoncering om nedsættelse eller flytning er kun tilladt  

 15 gange inden for et tidsrum af 2 måneder.
Annoncering med andre meddelelser  

 er kun tilladt 3 gange inden for et tilsvarende tidsrum.
Stk. 4. Annoncer må kun indtage en enkelt spaltes bredde.
Særlig  

 fremhævning ved streger, rammer, uforholdsmæssigt store typer eller lignende  

 må ikke finde sted.
 Bemærkninger:
 § 15 angiver rammerne for lægers annoncering over for offentligheden, det  

 vil sige i dag- og ugeblade, elektroniske medier m.v.
 § 16. Anden annoncering.
 Annoncering i telefonbøger, vejvisere m.v. samt angivelse af særlige  

 meddelelser på receptblanketter og kuverter m.v. må kun finde sted med samme  

 begrænsninger som angivet i § 15.
 Stk. 2. Gadetavler og skilte må kun udformes med de begrænsninger,  

 der er angivet i § 15. Gadetavler og skilte må kun anbringes på den ejendom,  

 hvor lægen har konsultation eller klinik, og må hverken ved usædvanlig  

 størrelse, form eller anbringelsesmåde have et reklamemæssigt præg.
 Stk. 3. Den lokale kredsforenings bestyrelse kan udarbejde  

 retningslinier, der afviger fra denne bestemmelse.«.
2.c.
I et notat til rådsmøde den 29. april 1992 er bl.a. anført:
»En lang række liberale erhverv er underlagt regler, som griber ind i  

 den frie konkurrence - og dermed hindrer den størst mulige effektivitet i  

 omsætningen af de tjenesteydelser, som disse erhverv leverer.
Der opretholdes  

 herved en uhensigtsmæssig erhvervsstruktur.
Reglerne kan være såvel  

 offentligt fastsatte regler som kollegiale, etiske regler fastsat af de  

 respektive brancheforeninger.
 I en række tilfælde virker de bestemmelser, som er fastsat i de kollegiale  

 regler som supplerende eller udbyggende til de konkurrenceregulerende  

 bestemmelser inden for de respektive erhverv, som er indeholdt i  

 særlovgivningen.
 Der er tale om regler, der måske nok i et vist omfang kan være rimeligt  

 begrundede, men som går ud over, hvad der kan anses for nødvendigt for at  

 erhvervene kan udøves på forsvarlig vis, og som skaber urimelige  

 indskrænkninger i den fri erhvervsudøvelse m.v., med de i konkurrencelovens §  

 11 nævnte skadelige virkninger til følge.
 Indskrænkningerne i erhvervsfriheden kan typisk gå på begrænsninger i  

 etableringsfriheden og begrænsninger i den erhvervsdrivendes adgang til at  

 kunne disponere frit, f. eks. markedsføre sig, fastsætte sit honorar eller  

 konkurrere mere direkte om kunderne med skift af rådgiver m.v. til følge.
 Det skal dog nævnes, at såvel for den offentlige regulerings vedkommende  

 som for en lang række af de bestemmelser, der er fastsat i foreningernes  

 kollegiale og etiske regler, er langt de fleste regler baseret på saglige,  

 objektive, rimelige og konsekvent gennemførte kriterier på områder, hvor det  

 kan vise sig nødvendigt at lade konkurrencehensynet vige for andre og mere  

 tungtvejende politiske hensyn, f. eks. krav til uddannelsesmæssig baggrund og  

 sikkerhed, der er nødvendige for at sikre en forsvarlig  

 erhvervsudøvelse.«.
 3. Klagerens argumentation.
 Klageren har anført, at konkurrencelovens §§ 11-14 ikke finder anvendelse  

 på de kollektive regler på grund af den nære tilknytning til den offentlige  

 regulering, jf. konkurrencelovens § 2, samt at betingelserne for at anvende  

 konkurrencelovens § 11 ikke er til stede.
 96% af sygdomsbehandlingen i Danmark sker gennem alment praktiserende  

 læger i henhold til aftaler indgået med den offentlige sygesikring.  

 Patienterne er sikret i gruppe 1 eller gruppe 2.
Gruppe 2 sikrede har frit lægevalg mod en vis egenbetaling, som fastsættes  

 af lægen.
For patienter i denne gruppe har lægen fri adgang til at fastsætte  

 honoraret.
For patienter i gruppe 1 er lægehjælp gratis, men også for denne gruppe er  

 der en vis valgfrihed.
Der er frit valg mellem de praktiserende speciallæger,  

 når der foreligger en henvisning fra almenlægen.
Endvidere kan lægeskift nu  

 finde sted på et hvilket som helst tidspunkt af året, dog med en binding i 6  

 måneder.
 Alle borgere har således mulighed for frit lægevalg.
Selv om brancheforeningsvedtægter normalt vil være reguleret af  

 bestemmelsen i konkurrencelovens § 2, er dette ikke tilfældet med foreningens  

 vedtægter på grund af disses nære tilknytning til den offentlige regulering  

 på området.
Klageren har herved på nævnets forespørgsel oplyst, at  

 gennemsnitligt 90% af de praktiserende lægers indtægt er undergivet aftaler  

 med den offentlige sygesikring.
Bestemmelserne i foreningsvedtægtens § 14, stk. 3, §§ 15 og 16 har ikke  

 skadelig virkning på konkurrencen.
De har til formål at sikre, at  

 lægestandens markedsføring af behandlingstilbud sker på en etisk forsvarlig  

 måde.
Herved forhindres, at befolkningen vildledes til at underkaste sig  

 useriøs behandling med diverse mirakelkure.
På et så følsomt område som  

 sygdomsbehandling er der behov for en vis forbrugerbeskyttelse.
En sådan  

 beskyttelse yder den gældende forbrugerlovgivning ikke i fornødent omfang.  

 Derfor må bestemmelserne anses for en vigtig forudsætning for opretholdelse  

 af befolkningens tillid ikke alene til den danske lægestand, men til det  

 danske sundhedsvæsen som helhed.
 Der er således en betydelig nyttevirkning af bestemmelserne, og en  

 helhedsbedømmelse må føre til, at nyttevirkningen tillægges størst vægt.
 Der er i det hele taget tale om objektive og rimelige bestemmelser, der  

 ikke giver grundlag for indgreb i henhold til konkurrencelovens § 11, og som  

 i mangel af anden tilstrækkelig regulering må opretholdes i almenhedens  

 interesse.
Lægevirksomhed kan ikke sammenlignes med anden erhvervsvirksomhed.
Der er  

 ved lægevirksomhed, hvor der er tale om en »gratisydelse«, behov  

 for en økonomisk styring for at sikre en hensigtsmæssig udnyttelse af  

 ressourcerne.
Ved offentlig sygesikring er det nødvendigt med begrænsninger.
Der må  

 sikres en styring af antallet af ydere og af, at disses organisationsmæssige  

 tilknytning fastholdes.
Kun herved sikres overholdelse af de  

 overenskomstmæssige forpligtelser og de i henhold hertil aftalte økonomiske  

 rammer.
 Klageren har endelig anført, at der under den tidligere monopollov var  

 praksis for at anerkende reklameringsrestriktioner inden for liberale  

 erhverv, og denne praksis er der ikke grundlag for at ændre som følge af  

 konkurrencelovens gennemførelse.
 4. Konkurrencerådets argumentation.
Konkurrencerådet har anført, at sagen drejer sig om klagerens  

 annonceringsregler m.m.. Forholdene til den offentlige sygesikring er i den  

 relation uden relevans.
Det er således ikke klagerens overenskomst med  

 sygesikringen, der er grebet ind overfor.
 Rådets afgørelse retter sig ikke mod forhold, der er omfattet af  

 overenskomsten med det offentlige, men mod brancheforeningsvedtagelser.  

 Konkurrencelovens § 2 undtager ikke disse, og konkurrencelovens §§ 11-14  

 finder således anvendelse på de omhandlede bestemmelser om lægers  

 annoncering.
 De i bestemmelserne indeholdte formkrav begrænser konkurrencen på en sådan  

 måde, at de medfører eller vil kunne medføre de i konkurrencelovens § 11  

 nævnte skadelige virkninger for konkurrencen og dermed effektiviteten, idet  

 incitamentet til effektivitetsforbedringer formindskes, hvis det ikke kan  

 meddeles omverdenen.
Klagerens retningslinier for medlemmernes annoncering og for i øvrigt at  

 meddele sig til offentligheden er således særdeles detaljerede med hensyn til  

 såvel form som indhold.
Det er ikke det forhold, at klageren har fastsat  

 rammer for medlemmernes muligheder for at meddele sig over for befolkningen,  

 som i sig selv er fundet skadelig for konkurrencen, men karakteren af de i  

 rammerne fastsatte krav.
Reglerne begrænser det enkelte medlems mulighed for  

 at påkalde sig omverdenens opmærksomhed, hvilket vil have særlig stor  

 betydning ved nyetablering.
Det er ikke sandsynliggjort, at liberalisering eller ophævelse af de i de  

 kollegiale regler stillede formkrav til medlemmernes annoncering m.m. vil  

 forøge mulighederne for at vildlede den kreds, annonceringen retter sig imod.  

 Det afgørende i den henseende er de ydelser, der fremgår af f.eks. en  

 annonce.
Bestemmelserne om, i hvilke blade en annonce må bringes, hvor mange  

 spalter den må indtage, hvilke typer der skal anvendes, hvor ofte den må  

 bringes, hvilken form og størrelse et skilt må have, og hvor det må  

 anbringes, lægger unødvendige hindringer i vejen for den enkelte læges  

 mulighed for at påkalde sig opmærksomhed.
Det samme gælder bestemmelsen om,  

 at der ikke må sendes meddelelser til offentlige myndigheder eller en  

 ubestemt kreds af personer.
Ifølge § 15 må der alene oplyses om praktiske forhold, og bestemmelsen  

 forhindrer angivelse af andre oplysninger vedrørende kvalifikationer,  

 klinikforhold eller lignende.
Den eneste kvalifikation, der må angives, er  

 lægens speciale.
Det er f.eks. ikke tilladt at angive, hvilke områder lægen  

 har særlig interesse, erfaring eller uddannelse i, hvis lægen ikke virker som  

 egentlig specialist på det pågældende område.
Oplysninger om særlige  

 behandlingsmetoder eller om, at man kun beskæftiger sig med nærmere angivne  

 sygdomme eller lidelser, er ikke tilladt, ligesom oplysninger om andre  

 særlige forhold f.eks. vedrørende klinikken er udelukket.
Bestemmelsen i § 15  

 forhindrer den seriøse forbrugeroplysning, som sætter forbrugeren i stand til  

 at opsøge den ekspertise, der er brug for i den konkrete situation.
 Konkurrencen begrænses mellem klagerens medlemmer, når det enkelte medlem  

 ikke kan fremhæve egne særlige kvalifikationer, og det medfører de i  

 konkurrencelovens § 11 nævnte skadelige virkninger for konkurrencen.  

 Bestemmelsen vil således være til hinder for, at den effektivisering og  

 billiggørelse, der kan opnås som følge af specialisering, meddeles til  

 forbrugeren, og bidrager herved til en fastlåsning af markedsstrukturen og  

 effektivitetsudviklingen.
Bestemmelserne i lægeloven og markedsføringsloven retter sig mod  

 vildledende annoncering.
Ifølge lægelovens § 21 må en læges reklamer ikke  

 være egnet til at vække urigtige forestillinger med hensyn til  

 kvalifikationer eller behandlingsmåder, og markedsføringslovens § 2  

 bestemmer, at der ikke i markedsføringen må anvendes urigtige, vildledende  

 eller urimeligt mangelfulde angivelser.
Anden lovgivning varetager således i  

 tilstrækkeligt omfang hensynet til den forbrugerbeskyttelse, som klageren  

 påråber sig.
 5. Ankenævnets bemærkninger:
 De liberale erhverv indtager ikke nogen særstilling ifølge  

 konkurrenceloven, og de særlige hensyn til forbrugerbeskyttelse inden for  

 sundhedssektoren, som klageren har påberåbt sig til støtte for at opretholde  

 de omtvistede kollegiale regler, må antages i fornødent omfang at være  

 varetaget i den øvrige lovgivning, herunder især markedsføringslovens  

 almindelige bestemmelser og den særlige regel om reklamering i lægelovens §  

 21.
 På denne baggrund tiltræder ankenævnet, at de kollegiale reglers §§ 14-16  

 vil kunne medføre de i konkurrencelovens § 11 nævnte skadelige virkninger, og  

 at der derfor i denne bestemmelse har været hjemmel til at bestemme, at der  

 skal optages forhandling med klageren for at søge de skadelige virkninger  

 bragt til ophør.
 Særligt vedrørende konkurrencelovens § 2 bemærkes, at for så vidt angår  

 den del, ca. 10%, af klagerens medlemmers indtægt, der ikke er undergivet  

 aftale med den offentlige sygesikring, hindrer denne bestemmelse ikke indgreb  

 efter lovens § 11. Men heller ikke for så vidt angår indtægten i øvrigt,  

 findes der at være en sammenhæng mellem overenskomsten med det offentlige og  

 de kollegiale vedtægter, der i medfør af lovens § 2 kan begrunde, at § 11  

 ikke finder anvendelse.
 Efter det anførte stadfæster ankenævnet Konkurrencerådets afgørelse.
 Konkurrencerådets afgørelse af 4. maj 1992 stadfæstes.
 (* 1) Konkurrencerådet:
