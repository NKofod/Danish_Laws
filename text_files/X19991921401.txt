Investeringsforeninger Told- og Skattestyrelsen har efter en konkret henvendelse  

 fra en investeringsforening udskudt en praksisændring til 1999.  

 Afgørelsen gælder generelt for alle udloddende  

 investeringsforeninger.
 Af  Ligningsvejledningen for 1997 og tidligere år  

 fremgik følgende:
"Skattepligten som udloddende investeringsforening  

 vil dog ikke ændres for en forening, der for at kunne foretage en  

 udlodning med hele eller halve procenter af certifikaternes pålydende  

 må tilbageholde en mindre del af årets indtjente renter og  

 udbytte.
Det må dog være sikret af foreningen, at det  

 således overskydende beløb ikke anvendes til varig  

 værdiforøgelse af certifikaterne, men overføres til  

 næste regnskabsår og indgår i det beløb, som dette  

 år foreligger til udlodning." Denne formulering er udgået af Ligningsvejledningen  

 for 1998, som er udkommet i 1999.
Investeringsforeningen har anført, at denne  

 ændring af praksis afstedkommer vanskeligheder for en lang række  

 investeringsforeninger, som allerede har udarbejdet årsregnskaber, hvor  

 den tidligere gældende praksis med nedrunding af  

 udlodningsbeløbet er anvendt.
Investeringsforeningerne har ikke kunnet  

 nå at indrette sig på den nye praksis.
Som følge af at investeringsforeningerne af  

 tidsmæssige årsager ikke ved regnskabsudarbejdelsen har kunnet  

 tage hensyn til den nye praksis i Ligningsvejledningen for 1998, har Told- og  

 Skattestyrelsen efter en konkret vurdering besluttet, at  

 investeringsforeningen for indkomståret 1998 kan anvende den gamle  

 praksis, som gengivet overfor.
For indkomståret 1998 kan nedrunding  

 altså fortsat ske.
Fra og med indkomståret 1999 og fremover  

 må den nye praksis, der ikke tillader nedrunding, derimod  

 følges.
