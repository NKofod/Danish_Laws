Nr BSF 66 Forslag til folketingsbeslutning om forøgelse af det støttede boligbyggeri Fremsat af Villy Søvndal (SF) Anne Baastrup (SF) Steen Gade (SF) Jørn  

 Jespersen (SF) Kristen Touborg (SF) den 21. februar 1995 Folketinget pålægger regeringen inden 1. maj 1995 at iværksætte nedennævnte foranstaltninger for at forøge byggeriet af ældreboliger, ungdomsboliger og almennyttige boliger:
1. Fremsætte lovforslag om delvis statsrefusion af kommunernes indskud  

 (kommunelån) på 7 pct.
Refusionen skal i 1995 og 1996 være henholdsvis 50  

 pct. og 25 pct.
 2. Lempe den kommunale lånebekendtgørelse, så kommunerne fuldt ud kan  

 optage lån svarende til den del af indskuddet (kommunelånene), som ikke  

 refunderes af staten.
 3. Sikre, at en forøgelse af det støttede boligbyggeri ikke fører til  

 reduktion af statstilskuddet til kommunerne.
 4. Fremsætte lovforslag om ændring af det kommunale tilskuds- og  

 udligningssystem, så det bliver mere attraktivt for kommunerne at bygge  

 almennyttige boliger m.v.
Bemærkninger til forslaget Forslaget er en næsten uændret genfremsættelse af beslutningsforslag nr.
B  

 4 fra folketingsåret 1993-94. Se Folketingstidende 1993-94, Folketingets  

 forhandlinger sp. 349 og 807 samt tillæg A sp. 319.
 Der er to gode grunde til at give det direkte støttede boligbyggeri et  

 løft:
I.
Et boligbyggeri, der er rekordlavt i forhold til et boligbehov, der er  

 større end hidtil antaget.
II.
Et særligt behov for lejeboliger, bl.a. til ældre, unge samt  

 indvandrere og flygtninge.
ad I Det mest anvendte statistiske mål for boligbehovet - PBE20+ - er netop  

 blevet justeret op.
Det fremgår af den sidste rapport fra Ølgaard-udvalget  

 sammenlignet med samme udvalgs 1988-rapport.
PBE20+ for 1992 er sat op med  

 42.000 boliger og for år 2025 med mellem 80.000 og 178.000 boliger.
Det  

 præcise tal afhænger af forudsætningerne om indvandringens størrelse.
Det  

 betyder, at i forhold til udvalgets første rapport og prognose skal der  

 bygges ekstra ca. 3-5.000 boliger om året frem til år 2025 for at nå samme  

 dækningsgrad.
 Men der bygges faktisk mindst 5.000 færre boliger end tidligere forudset.  

 Boligbyggeriet lå i 1994 så lavt som 13.400 påbegyndelser mod 25.000-30.000 i  

 perioden 1983-89 (Økonomisk Oversigt, december 1994). I 1995-96 forventes  

 det, at der kun påbegyndes ca. 15.000 nye boliger (Økonomisk Oversigt, august  

 1993).
 Selv hvis man deler den tidligere regerings vurdering af behovet for  

 boligbyggeri, giver disse tal grund til at forøge boligbyggeriet med  

 8.000-10.000 (fremkommer som 3.000-5.000 som ekstra behov plus 5.000 i  

 uforudset fald). Forslagsstillerne har aldrig delt denne vurdering og mener,  

 der er grund til en endnu større forøgelse.
ad II Hertil kommer, at der er et særligt behov for flere lejeboliger.
SF er  

 ikke mod ejerboliger som sådan, men det er naturligt, at bl.a. mange års  

 store skattesubsidier til ejerboligen har fået store befolkningsgrupper til  

 at vælge ejerbolig frem for lejebolig, selv om de ville have valgt en  

 lejebolig, såfremt de økonomiske vilkår og tilgængeligheden havde været mere  

 lige.
Inden for ældreboligområdet erkender efterhånden alle, at der er et  

 særligt behov.
Politikken med »længst muligt i eget hjem« er de  

 fleste steder gået for langt og bør erstattes med »bo, som du  

 ønsker«.
Det forudsætter mere ældreboligbyggeri.
 Også på ungdomsboligområdet er der et mærkbart behov, ligesom også  

 hensynet til husning af flygtninge m.fl. er et yderligere argument for at  

 bygge mere almennyttigt byggeri.
For at tilgodese disse formål foreslår SF fire foranstaltninger, der  

 gennemgås i det følgende.
Ud over disse instrumenter kan der henvises til det  

 samtidigt fremsatte beslutningsforslag om kommunal boligpolitik der pålægger  

 alle kommuner at opfylde nogle mindstegrænser for antallet af almennyttige  

 boliger. (B 67).
Bemærkninger til forslagets enkelte punkter ad 1 Kommunerne skal efter den gældende lov foretage et indskud på 7 pct. af  

 byggesummen i nyt byggeri.
For at give kommunerne en økonomisk tilskyndelse  

 til at fremskynde boligbyggeri foreslås det at give kommunerne en rabat på 50  

 pct., svarende til 31/2 pct. af byggesummen, for byggeri, der gennemføres i  

 1995, og 25 pct., 1,75 pct. af byggesummen, for byggeri, der gennemføres i  

 1996. For et byggeri på 100 almennyttige boliger betyder det, at en kommune  

 kan spare 2,6 mio. kr. ved at gennemføre projektet i 1995 og 1,3 mio. kr. ved  

 at gennemføre det i 1996.
ad 2 For at undgå, at likviditetsbegrænsninger forhindrer kommunerne i at gå i  

 gang med nyt boligbyggeri, foreslås fuld låneadgang til kommunens andel af  

 indskuddet i alle typer byggeri.
Ydelser på disse lån er huslejen  

 uvedkommende.
ad 3 Formålet med dette beslutningsforslag er at sikre, at kommunerne forøger  

 boligbyggeriet.
Derved kommer de til at overskride det såkaldte  

 omdrejningspunkt.
Omdrejningspunktet er det maksimum, som boligministeren  

 skal sætte for den samlede anskaffelsessum, jf. § 53a i lov om boligbyggeri  

 og § 16a i lov om boliger for ældre og personer med handicap.
Konsekvensen heraf er, at statstilskuddet til kommunerne vil blive  

 reduceret med den statslige ydelsesstøtte til det overskydende byggeri.
Det  

 er urimeligt, når kommunerne blot lever op til dette beslutningsforslags  

 intentioner.
Derfor pålægges regeringen at sørge for, at omdrejningspunktet  

 sættes så meget op, at det med sikkerhed ikke vil blive overskredet.
ad 4 I mange kommuner er opfattelsen, forkert eller rigtig, at flere  

 almennyttige boliger m.v. vil påføre kommunen nye omkostninger, der  

 overstiger de indtægter, der kan opnås.
Det skyldes bl.a., at en række  

 sociale problemer koncentreres i visse almennyttige bebyggelser.
For SF er  

 det vigtigt, at kommunerne i hvert fald ikke har en negativ økonomisk  

 »tilskyndelse« til at bygge almennyttige boliger.
Samtidig må  

 kommuner, der allerede har almennyttige boliger, ikke forfordeles.
Derfor bør  

 tilskuds- og udligningssystemet ændres, så økonomien forbedres for kommuner  

 med mange almennyttige boliger m.v.
Teknisk kan dette ske ved at forøge  

 kriterievægten for boligkriterierne i de mellemkommunale udligningsordninger,  

 men forslagsstillerne er åbne over for andre tekniske modeller.
