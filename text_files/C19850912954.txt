(Til samtlige kommuner) Resume: I nærværende skrivelse redegøres for, at de lejeaftaler,  

 kommunerne indgår med pensionskasser m.fl. om leje af ældrevenlige boliger,  

 som kommunerne herefter videreudlejer til kommunens ældre, er omfattet af  

 indenrigsministeriets lånebekendtgørelse, og at der derfor - medmindre  

 kommunen har en uudnyttetlåneadgang - skal søges om indenrigsministeriets  

 dispensation ved indgåelse af lejeaftalerne.
 Indenrigsministeriet udsendte den 7. marts 1984 cirkulære om kommunernes  

 låntagning og meddelelse af garantier m.v., hvor man på baggrund af den  

 hidtidige praksis for administrationen af reglerne om kommunernes låntagning  

 og meddelelse af garantier m.v. uddybede de enkelte bestemmelser i  

 lånebekendtgørelsen(bkg. nr. 683 af 20. december 1982 som ændret ved bkg. nr.  

 357 af 29. juni 1984).
 Gennem en række henvendelser til indenrigsministeriet, dels fra  

 Kommunernes Landsforening, dels fra en række kommuner, har det vist sig, at  

 der i kommunerne hersker en vis tvivl om, hvordan de såkaldte ÆLDREVENLIGE  

 BOLIGER, der opføres af pensionskasser m.v. og herefter udlejes til  

 kommunerne med henblik på videreudlejning til kommunens ældre, skal ses i  

 relation til lånebekendtgørelsens bestemmelser.
Der har bl.a. været stillet spørgsmål ved, om de nævnte lejeaftaler kan  

 sidestilles med forholdet nævnt i § 2, stk. 1, litra h, i  

 lånebekendtgørelsen.
Denne bestemmelse fastsætter, at der til udgiften ved  

 opførelse eller erhvervelse af kommunale pensionistboliger i henhold til lov  

 nr. 64 af 10. marts 1982 om individuel boligstøtte, nu lovbekg. nr. 44 af 28.  

 januar 1983, er automatisk adgang til lånoptagning.
Nogle kommuner har ment,  

 at de nævnte lejeaftaler var omfattet af denne bestemmelse, således at  

 lejeaftalerne uden videre kunne indgås med pensionskasser m.fl., dvs. uanset  

 om kommunen havde en uudnyttet låneadgang eller havde opnået dispensation fra  

 indenrigsministeriet.
 Af cirkulæret af 7. marts 1984 fremgår det, at § 5, litra g, i  

 lånebekendtgørelsen omfatter leje og leasing af ejendomme, lokaler og andre  

 genstande, som ved anskaffelsen efter reglerne i »Budget- og  

 regnskabssystem for kommuner og amtskommuner« vil skulle konteres som  

 anlægsudgift.
 Når en kommune således lejer et antal ældrevenlige boliger af en  

 pensionskasse m.fl. og herigennem opnår adgang til at videreudleje boligerne,  

 vil kommunen derfor i henhold til § 5, litra g, skulle henregne værdien af de  

 benyttede lokaler til sin låneoptagelse (§ 6, stk. 4, i lånebekendtgørelsen).  

 Medmindre kommunen har en uudnyttet låneadgang, vil en indgåelse af sådanne  

 lejeaftaler kræve indenrigsministeriets dispensation fra lånebegrænsningerne.
 For så vidt angår bestemmelsen i § 2, stk. 1, litra h, om kommunale  

 pensionistboliger er det i § 58 i lov om individuel boligstøtte, jfr.  

 lovbekendtgørelse nr. 44 af 28. januar 1983, udtømmende angivet, hvilke  

 beboelseslejemål, der kan henregnes som kommmunale pensionistboliger.  

 Ældrevenlige boliger opført af pensionskasser m.fl. kan, da disse ikke er  

 nævnt i § 58, ikke betragtes som kommunale pensionistboliger.
 Lånebekendtgørelsens § 2, stk. 1, litra h, omfatter således ikke  

 kommunernes lejeaftaler med pensionskasser m.fl. om ældreboliger, men  

 lejeaftalerne er som tidligere nævnt omfattet af lånebekendtgørelsens § 5,  

 litra g.
 Det skal bemærkes, at en kommunes adgang til låneoptagelse ikke påvirkes  

 af, at der i kommunen privat tilvejebringes udlejningsbyggeri, herunder  

 ældreegnet byggeri, f.eks. opført af pensionskasser m.fl., når kommunen ikke  

 er involveret i form af økonomisk forpligtende aftaler f.eks. med henblik på  

 videreudlejning.
 Indenrigsministeriet er bekendt med, at der i kommunerne har været  

 fortolkningstvivl i forbindelse med anvendelsen af lånebekendtgørelsens  

 bestemmelser på ældreboligområdet.
 Indenrigsministeriet skal på denne baggrund indskærpe, at fremtidige  

 lejeaftaler, d.v.s. aftaler, der indgås efter dags dato mellem pensionskasser  

 m.fl. og kommuner om leje af ældrevenlige boliger, skal forelægges  

 indenrigsministeriet med henblik på dispensation fra lånebekendtgørelsen, med  

 mindre kommunen har en uudnyttet låneadgang.
