Nr BSF 25 Forslag til folketingsbeslutning om Københavns Havn Fremsat af Dorte Bennedsen (S) Helen Beim (S) Baadsgaard (S) Pia Gjellerup  

 (S) Erik Holst (S) Helge Mortensen (S) Henning Nielsen (S) Trøjborg (S) den 29. oktober 1987 Folketinget opfordrer regeringen til hurtigst muligt at 1. standse alt salg og langtidsudlejning af offentligt ejede grunde i Københavns havneområde, 2. nedsætte et ad hoc-udvalg til planlægning af Københavns Havns fremtid med følgende opgaver:
a. at kortlægge Københavns Havns vand- og landområder og herunder beskrive ejerforholdene vedrørende samtlige områder, b. at udarbejde fysiske og økonomiske planer med tidsfølgeforslag for havneområdernes fremtidige anvendelse efter samråd med alle berørte parter og med det mål at sanere områderne, således at de kan indgå i en udvidelse af Københavns Kommunes mest attraktive bolig-, erhvervs- og fritidsområder, c. at udarbejde forslag om samling af de havneområder, som er i den ene eller anden form for offentligt eje, i en økonomisk enhed, som kan danne grundlag for belåning til finansiering af bygge- og anlægsarbejder, som ikke finansieres direkte af stat eller kommune, d. at udarbejde forslag til den fremtidige organisation af Københavns Havns trafikfunktioner, herunder forslag om revision af lov nr.
109 af 29. april 1913 om bestyrelsen af Københavns Havnevæsen, e. at udarbejde forslag til den fremtidige udformning af landtrafikken i relation til havneområderne, herunder de overordnede trafikale sammenknytninger af Sjælland og Amager, og af vejforbindelserne til trafikhavnene med henblik på at aflaste det københavnske vejnet og skabe effektive vej- og jernbaneforbindelser til havnene samt om f. at vurdere alle byggesager i havneområderne, som opstår under planlægningsarbejdet, med henblik på at forhindre byggerier, som er uforenelige med de fremtidige planer, herunder at forhindre enhver opfyldning af havnebassiner m.v.
BEMÆRKNINGER TIL FORSLAGET Almindelige bemærkninger I løbet af de seneste årtier er aktiviteten i og benyttelsen af Københavns Havn faldet dramatisk.
Store dele af havneområdet har ligget stort set ubenyttet hen i en længere årrække.
Områdets placering midt i det tætbebyggede hovedstadsområde gør det ekstra attraktivt og understreger behovet for en samlet planlægning af områdets udnyttelse.
En sådan planlægning implicerer mange problemer og mange interesser, og forslagsstillerne har derfor fundet det rigtigst, at der nedsættes et særligt udvalg til at løse denne opgave.
Bemærkninger til forslagets enkelte punkter Ad 1 Gennem de senere år har bl.a.
Københavns Havn solgt ud af sine arealer.
For at sikre den optimale og samlede planlægning af den fremtidige udnyttelse stilles der forslag om stop for yderligere salg af arealer i offentligt eje, indtil anvendelsesplanlægningen er tilendebragt.
Ad 2 Som nævnt under almindelige bemærkninger implicerer udnyttelsen af havnearealerne mange interesser.
Der bør derfor nedsættes et særligt udvalg, som skal have til opgave at stille forslag om arealernes udnyttelse fremover.
Udvalget bør bestå af repræsentanter for Københavns Kommune, Københavns Amt, Københavns Havnevæsen, Miljøministeriets Planstyrelse og Miljøstyrelse samt Trafikministeriet.
Det tekniske arbejde i udvalget henlægges til et sekretariat, hvortil der foruden teknikere fra de berørte parter knyttes udefra kommende sagkyndige.
Sekretariatslederen bør høre til sidstnævnte gruppe.
Det er vigtigt, at sekretariatets ideer og forslag kommer frem til offentlig debat, forinden beslutninger træffes om de endelige planforslag.
Udvalget bør efter forslagsstillernes vurdering tillægges de under punkterne a-f nævnte opgaver.
Den under punkt f nævnte opgave, at vurdere byggesager, har sammenhæng med forslagets punkt 1, idet der i dag allerede findes en del arealer i privat eje.
Forslagsstillerne finder det vigtigt, at udnyttelsen af disse arealer også indpasses i den fremtidige planlægning.
