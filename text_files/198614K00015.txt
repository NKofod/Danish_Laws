Nr BTL 15 Betænkning over Forslag til lov om registreringsafgift for fritidsfartøjer  

  

 Nr L 15 1986-87, 1. samling Blad nr 80 Afgivet af skatte- og afgiftsudvalget Afgivet: 19861013 Udvalget har behandlet lovforslaget i nogle møder og har herunder stillet spørgsmål til industriministeren og ministeren for skatter og afgifter, som disse har besvaret skriftligt.
Udvalget har endvidere modtaget skriftlig henvendelse fra Bandholm Boats.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse uændret.
Et mindretal inden for flertallet (Socialdemokratiets og Socialistisk Folkepartis medlemmer af udvalget) ønsker at udtale følgende:
Lovforslaget har alene til formål at søge dækning for de administrationsudgifter, som følger af den registrering, der er nødvendig for at opnå pant i skibet.
Dette formål kan mindretallet udmærket støtte, men set i relation til kartoffelpakkens samlede formål, at begrænse forbruget og underskuddet på betalingsbalancen, må lovforslaget siges at være uden betydning.
Det offentliges samlede provenu, i alt ca. 7 mill.
kr., som følge af lovforslaget, må også karakteriseres som betydningsløst såvel for statens samlede indtægter som for forbruget og betalingsbalancen.
Et andet mindretal inden for flertallet (Socialistisk Folkepartis medlemmer af udvalget) havde hellere set, at regeringen havde foreslået en ændring af afgifterne på lystbåde, jf. bekendtgørelse nr. 391 af 1. juli 1982 af lov om afgift af lystfartøjsforsikringer, der i dag kun udgør 1 pct. af forsikringssummen og således på ingen måde modvirker forbruget og importen.
En sådan afgift kunne f.eks. være progressiv, således at forsikringssummer på beløb mellem 1/2 og 1 mill. kr. blev beskattet med en højere procent og forsikringssummer over 1 mill.
 kr. med en endnu højere procent.
Et mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Hagen Hagensen (KF) Collet (KF) Agnete Laustsen (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KRF) nfmd.
Jytte Hilden (S) Hans Hækkerup (S) Camre (S) Lohmann (S) Stavad (S) fmd.
Tastesen (S) Ruth Olsen (SF) Thoft (SF) Lone Dybkjær (RV) Partiet VS havde ikke medlemmer i udvalget.
