 Ved køb af et sommerhus pr. 15. juni 1985 accepterede køberen, at  

 sælgeren - der allerede havde lejet sommerhuset ud sammen med en række andre  

 huse for perioden 1. juni - 31. oktober - skulle have lejeindtægten  

 hidrørende herfra mod tilsvarende nedslag i købesum og kontant udbetaling.  

 Køberen blev anset for skattepligtig af lejeindtægten for perioden 15. juni -  

 31. oktober efter standardfradrag på 40%.
 A klagede for indkomståret 1985 over, at de stedlige skattemyndigheder  

 havde anset ham for indkomstskattepligtig af en lejeindtægt for et sommerhus  

 på 37.000 kr. med fradrag af 40%, eller af i alt 22.200 kr.
Af sagen fremgik, at klageren pr. 15. juni 1985 havde erhvervet et  

 sommerhus.
Købesummen for sommerhuset var ifølge indberetningsskemaet til  

 kommunen 435.000 kr. med en kontant udbetaling på 48.000 kr.
Ifølge skødet  

 var købesummen dog alene 398.000 kr. med en kontant udbetaling på 11.000 kr.,  

 idet det af skødet fremgik, at sælgeren, Ejendomsaktieselskabet B, skulle  

 oppebære første års lejeindtægt på 37.000 kr.
Videre fremgik det af sagen, at ejendomsaktieselskabet forinden salget  

 havde indgået en samlet aftale med et udlejningsbureau, omfattende i alt 40  

 huse, vedrørende udlejning i perioden 1. juni til 31. oktober 1985.  

 Ejendomsaktieselskabet havde ligeledes forinden salget fået udbetalt en  

 væsentlig del af årets lejeindtægt.
Klageren var indgået på at respektere  

 denne aftale som et led i handlen.
 De stedlige skattemyndigheder havde i den forbindelse antaget at der var  

 tilflydt klageren en skattepligtig lejeindtægt.
 For Landsskatteretten gjorde klagerens revisor gældende, at der alene var  

 givet et nedslag i købsprisen på 37.000 kr., og at klageren ikke havde  

 modtaget nogen lejeindtægt for indkomståret 1985. I den forbindelse henvistes  

 til, at klageren ikke havde haft rådighed over sommerhuset inden udgangen af  

 1985 og at udbetalingen først skulle anses som berigtiget når sælger havde  

 oppebåret lejeindtægt i løbet af oktober 1985.
Landsskatteretten fandt efter det oplyste, at det måtte lægges til grund,  

 at der ved det beskrevne handlingsforløb var tilflydt klageren en økonomisk  

 fordel, der måtte anses for indkomstskattepligtig, og således ikke kunne  

 betragtes som et nedslag i købesummen, jf. statsskattelovens § 4, stk. 1, 1.  

 punktum, og § 4, stk. 1, litra b.
Der kunne således ikke gives klagerens  

 revisor medhold i den nedlagte påstand.
Når der imidlertid blev henset til, at klageren var blevet beskattet af  

 hele årets lejeindtægt på 37.000 kr. (før reduktion af 40%-fradrag), hvilket  

 beløb refererede sig til udlejning i perioden 1. juni til 31. oktober 1985,  

 og klageren først havde overtaget ejendommen den 15. juni 1985, fandt  

 Landsskatteretten, at der måtte ske en forholdsmæssig reduktion i forhold til  

 udlejningsperioden.
Lejeindtægten på 37.000 kr. fandtes herefter at skulle  

 reduceres med 3.700 kr. til 33.300 kr.
Da der ved ansættelsen allerede var  

 godkendt fradrag på 40% til dækning af udlejningsudgifter, blev ansættelsen  

 dog kun nedsat med 3.700 kr. - 40%, eller med 2.220 kr.
 LV 1989, H 1.3. og G 5.1.1.2.
