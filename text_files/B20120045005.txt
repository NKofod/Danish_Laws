Bekendtgørelse om arbejdstid for selvstændige vognmænd, der udfører mobile vejtransportaktiviteter1) I medfør af § 2, stk. 2, og § 17, stk. 2, i lov om godskørsel, jf. lovbekendtgørelse nr. 1086 af 8. september 2010, som ændret ved § 1 i lov nr. 166 af 28. februar 2012, samt § 18, stk. 1, nr. 1, og § 22, stk. 2, i lov om buskørsel, jf. lovbekendtgørelse nr. 1087 af 8. september 2010, som ændret ved § 2 i lov nr. 166 af 28. februar 2012, fastsættes:
Indledende bestemmelser § 1. Denne bekendtgørelse finder anvendelse for mobile selvstændige vognmænd, der deltager i vejtransportaktiviteter, som er omfattet af Europa-Parlamentets og Rådets forordning (EF) nr. 561/2006 eller, hvis denne ikke finder anvendelse, af AETR-overenskomsten.
Definitioner § 2. Ved selvstændig vognmand forstås enhver person, hvis erhvervsmæssige hovedaktivitet er at udføre erhvervsmæssig personbefordring ad vej eller vejgodstransport for fremmed regning i henhold til en fællesskabstilladelse eller enhver anden erhvervsmæssig bemyndigelse til at udføre den nævnte transport, og som arbejder for egen regning og ikke er bundet til en arbejdsgiver ved ansættelseskontrakt eller noget andet arbejdsmæssigt hierarkisk afhængighedsforhold, som frit kan tilrettelægge den pågældende erhvervsaktivitet, og hvis indkomst afhænger direkte af overskuddet, og som alene eller i samarbejde med andre selvstændige vognmænd frit kan have erhvervsmæssige forbindelse med flere kunder.
 Stk. 2. Ved arbejdsplads forstås det sted, hvor det primære forretningssted for den virksomhed, som den selvstændige vognmand udfører sin virksomhed fra, er beliggende, herunder virksomhedens sekundære forretningssteder, og det køretøj, som den selvstændige vognmand bruger ved udførelse af sit arbejde samt et hvert andet sted, hvor de aktiviteter, der er forbundet med gennemførelsen af en transport, foregår.
Stk. 3. Ved arbejdstid forstås det tidsrum, hvor den selvstændige vognmand er på sin arbejdsplads og udfører sin beskæftigelse eller sine opgaver bortset fra generelt administrativt arbejde, der ikke specifikt knytter sig til den pågældende transport.
Der er navnlig tale om følgende aktiviteter:
1) kørsel, 2) på- og aflæsning, 3) hjælp i forbindelse med passagerers ind- og udstigning af køretøjet, 4) rengøring og teknisk vedligeholdelse, 5) ethvert andet arbejde, der har til formål at sikre køretøjets, lastens og passagerernes sikkerhed eller at opfylde lov- eller forskriftsmæssige forpligtelser, der specifikt knytter sig til den pågældende transport, herunder opsyn med på- og aflæsning, administrative formaliteter med politi, toldvæsen, indrejsemyndigheder osv.
 Stk. 4. Ved natperiode forstås ethvert tidsrum på mindst 4 timer mellem kl. 00.00 og kl. 07.00.
 Stk. 5. Ved natarbejde forstås alt arbejde, der udføres i natperioden.
Arbejdstid § 3. Den gennemsnitlige ugentlige arbejdstid må ikke overstige 48 timer beregnet over en periode på 6 måneder.
Der kan desuden højst arbejdes 60 timer i en enkel uge, medmindre der er tale om vejtransporter, der er omfattet af artikel 8, stk. 6 a, i forordning (EF) nr. 561/2006 eller, hvis denne ikke finder anvendelse, af AETR-overenskomsten.
Stk. 2. Pauser, jf. § 4, stk. 2, og hviletid, jf. forordning (EF) nr. 561/2006 eller, hvis denne ikke finder anvendelse, jf.
AETR-overenskomsten, medregnes ikke til arbejdstiden.
 Stk. 3. Den selvstændige vognmand skal registrere sin arbejdstid.
 Stk. 4. Den selvstændige vognmand skal opbevare de i stk. 3 nævnte oplysninger i 2 år efter udløbet af den periode, der udgør grundlaget for beregningen af den selvstændige vognmands gennemsnitlige ugentlige arbejdstid.
 Stk. 5. Den selvstændige vognmand har pligt til efter anmodning fra Trafikstyrelsen at indsende oplysninger om registreret arbejdstid samt dokumentation i form af fartskriveroplysninger.
 § 4. Selvstændige vognmænd må ikke arbejde mere end 6 timer i træk uden pause.
Stk. 2. Arbejdet skal afbrydes med en pause med en samlet længde på mindst 1) 30 minutter, hvis den samlede arbejdstid er på 6-9 timer.
 2) 45 minutter, hvis den samlede arbejdstid er på mere end 9 timer.
 Stk. 3. Pauserne kan opdeles i perioder på mindst 15 minutter.
 Stk. 4. Bestemmelserne i forordning (EF) nr. 561/2006 eller, hvis denne ikke finder anvendelse, i AETR-overenskomsten om pauser i kørslen for førere finder samtidig anvendelse.
 § 5. Selvstændige vognmænds daglige arbejdstid må ikke overstige 10 timer inden for et tidsrum på 24 timer, hvor der udføres natarbejde.
Straffebestemmelser § 6. Overtrædelse af § 3, stk. 1 og 3-5, § 4, stk. 1-3, og § 5 straffes med bøde.
Ikrafttrædelse § 7. Bekendtgørelsen træder i kraft den 1. juli 2012.
Trafikstyrelsen, den 11. maj 2012 Carsten Falk Hansen / Niels Remmer 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2002/15/EF af 11. marts 2002 om tilrettelæggelse af arbejdstid for personer, der udfører mobile vejtransportaktiviteter, EU-Tidende 2002 nr.
L 80, side 35.
