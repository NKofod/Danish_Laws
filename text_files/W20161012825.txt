Ligebehandlingsnævnets afgørelse om køn - medhold - kommuner - sagsbehandling J.nr. 2015-6811-57330 En far modtog ikke digital post fra den kommunale tandpleje i forbindelse med, at der skulle foretages valg af tandklinik til datteren.
Meddelelserne herom blev kun sendt til datterens mor.
Forældrene bor sammen og har fælles forældremyndighed over datteren.
Ligebehandlingsnævnet vurderede, at den kommunale tandplejes praksis var i strid med ligestillingsloven.
 Klager fik derfor medhold.
 Klagen drejer sig om påstået forskelsbehandling på grund af køn i forbindelse med, at den kommunale tandpleje kun har sendt meddelelser om valg af tandlæge til datterens mor, i stedet for at sende brevet til både datterens mor og far.
Ligebehandlingsnævnets afgørelse Det var i strid med ligestillingsloven, at moren til klagers datter modtog meddelelser om valg af tandklinik til datteren, mens klager ikke modtog meddelelserne.
Sagsfremstilling Klager er far til en datter.
Han er gift og samboende med datterens mor.
Der er klaget over, at den kommunale tandpleje i forbindelse med, at der skal foretages valg af tandklinik til datteren, kun har sendt meddelelserne til datterens mor.
Klager har således ingen breve modtaget herom.
Parternes bemærkninger Klager gør gældende, at det er forskelsbehandling, når den kommunale tandpleje kun sender meddelelser om valg af datterens tandpleje til datterens mor.
Datterens mor kommer ikke fra Danmark og forstår ikke særlig godt dansk.
Hun har smidt flere af brevene vedrørende valg af tandlæge til datteren væk, idet hun har været i den tro, at der var tale om reklamer.
 Det er klagers opfattelse, at det er stærkt kritisabelt, at brevene kun er sendt til datterens mor, da det har haft helbredsmæssige konsekvenser for datteren.
Klagers hustru er fritaget for digital post pga. hendes manglende danskkundskaber.
Kommunen er derfor klar over, at hun ikke forstår dansk.
Kommunen har alligevel valgt at sende brevet vedrørende datteren til hustruen.
Når den kommunale tandpleje første gang sender breve ud vedrørende et barns tandpleje, bør brevet blive sendt til begge forældre.
I brevet kan tandplejen så give forældrene mulighed for at vælge en fremadrettet kontaktperson.
 Ved tandplejens valg af journaliseringssystem, hvori det kun er muligt at sende breve ud til en forælder, har man handlet i strid med ligestillingsloven.
Datteren begyndte ved tandpleje, da hun var 1 år og 7 måneder.
Hun er dermed begyndt forsinket, da tandplejen oplyser, at det er normalt at begynde, når barnet er 1 år og 6 måneder.
 Indklagede gør gældende, at der ikke er tale om forskelsbehandling på grund af køn.
Den kommunale tandpleje arbejder med journalsystemet TK2. Dette system er sat således op, at alle breve til hjemmeboende børn er stilet til et barns mor.
I systemet anvendes morens navn, da det kun er i ca. 1 ud af 150 tilfælde, at der ikke er en mor tilknyttet barnets adresse.
 Hvis et barns mor ikke er tilknyttet barnets adresse, bliver brevet i stedet stilet til barnets far eller en anden oplyst kontaktperson.
 Det er ikke i systemet muligt at registrere begge forældres navne.
Den kommunale tandpleje har således foretaget et teknisk, administrativt valg ved at skrive til barnets mor.
Hvis denne model ikke ønskes af klager, kan klager kontakte tandplejen.
Herved kan klager fremadrettet komme til at stå registreret som modtager af breve vedrørende datterens tandpleje.
I kommunen er tandplejen et tilbud, hvor kommunens børn kan vælge mellem at gå til tandlæge på kommunens klinik eller på en af de private tandklinikker, som kommunen har samarbejdsaftale med.
I den forbindelse sender tandplejen et brev ud til borgerne med en beskrivelse af tilbuddet.
I brevet bliver familien anmodet om at vælge, hvilken tandklinik som de ønsker, at deres barn bliver tilknyttet.
 Tandplejen sender brevet ud inden et barn er fyldt ½ år.
I denne aktuelle sag blev brevene afsendt til barnets mor den 2. februar 2015, 30. september 2015 og 18. januar 2016. Den 11. februar 2016 foretog klager valg af tandpleje.
På dette tidspunkt var datteren 1 år og 7 måneder.
Det er normalt at begynde med tandpleje, når et barn er i halvandet års alderen.
Der har derfor ikke været nogen øget sundhedsrisiko forbundet hermed.
Ligebehandlingsnævnets bemærkninger og konklusion Det følger af lov om ligestilling af kvinder og mænd (ligestillingsloven),   at ingen må udsætte en person for direkte eller indirekte forskelsbehandling på grund af køn.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Nævnet finder, at der foreligger direkte forskelsbehandling på grund af køn, når kommunen automatisk sender meddelelser til barnets mor, selvom forældrene bor samme og har fælles forældremyndighed.
Indklagedes praksis er derfor i strid med ligestillingsloven.
Klager får således medhold i klagen.
 Nævnet har noteret, at ordningen er teknisk begrundet, og at indklagede har tilbudt klager at efterkomme en eventuel anmodning om at ændre adresseringen af breve vedrørende datterens tandpleje.
