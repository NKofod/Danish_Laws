Cirkulære om beregning af pensionsbidrag for visse tjenestemænd, der er overgået til ansættelse i staten mv. i forbindelse med kommunalreformen (Til samtlige ministerier) Indledning 1. Cirkulæret vedrører beregning af pensionsbidrag for visse tjenestemænd, der i henhold til lovgivningen vedrørende kommunalreformen1 er overgået til ansættelse ved statslige myndigheder eller statsligt selvejende institutioner.
 2. Østre Landsret har ved dom af 28. november 2018 fastslået, at reformoverførte tjenestemænd på nyt lønsystem og som ved pensioneringen får foretaget et kommunalfradrag i pensionen, skal have pensionsbidraget til en supplerende pensionsordning beregnet på grundlag af den kommunale tjenestemandspensionsgivende løn på samme nominelle trin som det statslige skalatrin som tjenestemandspensionen beregnes af.
 Domskonklusionen er gengivet i cirkulærets bilag 1.
 3. Selv om dommen alene vedrører reformoverførte tjenestemænd i det daværende SKAT, er det Medarbejder- og Kompetencestyrelens vurdering, at Østre Landsrets dom må anses for generelt at have fastslået retstilstanden vedrørende beregningen af pensionsbidrag til supplerende pension for tidligere (amts-) kommunale tjenestemænd, der er overført til andre statslige myndigheder mv. ud over det daværende SKAT.
 Det betyder, at ansættelsesmyndighederne er forpligtet til at foretage beregning af pensionsbidrag til supplerende pension for reformoverførte tjenestemænd i overensstemmelse med Østre Landsrets dom.
 Ansættelsesmyndighederne skal af egen drift genoptage sager, hvor der skal foretages ændret beregning af pensionsbidrag til den supplerende pensionsordning i henhold til dette cirkulære.
Personkreds 4. Personkredsen for genoptagelse af sager er følgende:
 4.1. Tidligere kommunalt ansatte tjenestemænd, der i henhold til lovgivningen vedrørende kommunalreformen er overgået til ansættelse ved statslige myndigheder eller statsligt selvejende institutioner og som er omfattet af cirkulære af 15. marts 2007 om aftale om pensionsforhold for tjenestemandsgrupper o.l. i forbindelse med nye lønsystemer (Perst. nr. 032-07), bilag 1, § 5 (Bilag M-rammeaftalen), og som oplever et fradrag efter § 6, stk. 3, i bekendtgørelse nr. 130 af 28. februar 2006 om beregning af tjenestemandspensioner og om fordeling af pensionsbyrden i forbindelse med kommunalreformen.
 4.2. Tidligere kommunalt ansatte tjenestemænd, der i henhold til lovgivningen vedrørende kommunalreformen er overgået til ansættelse ved statslige myndigheder eller statsligt selvejende institutioner, er omfattet af pkt. 5 i cirkulære af 12. oktober 2006 om ansættelsesvilkår fra 1. april 2008 for tjenestemænd, der er overgået til ansættelse i staten mv. i forbindelse med kommunalreformen (Perst. nr. 054-06), uanset om de er overgået til statslig aflønning inden den 1. april 2008, hvor alle skulle være overført.
De tjenestemænd, der er omfattet af punkt 4.1., er tjenestemænd, der er omfattet af cirkulære af 15. marts 2007 om aftale om pensionsforhold for tjenestemandsgrupper o.l. i forbindelse med nye lønsystemer (Bilag M-rammeaftalen, jf.
Perst. nr. 032-07), og får beregnet pensionsbidrag i henhold til rammeaftalens § 5 (18 pct. af den del af pensionsbidraget, der overstiger den tjenestemandspensionsgivende løn på slutskalatrinnet), og som på pensioneringstidspunktet oplever et fradrag (kommunalfradrag) efter § 6, stk. 3, i bekendtgørelse nr. 130 af 28. februar 2006 om beregning af tjenestemandspensioner og om fordeling af pensionsbyrden i forbindelse med kommunalreformen, det vil sige tjenestemandspensioner beregnet efter skalatrin 47-55.
 Alle 3 betingelser skal være opfyldt før der skal ske beregning af pensionsbidraget til den supplerende pension i overensstemmelse med Østre Landsrets dom.
 Det betyder, at pensionsbidraget til den supplerende pensionsordning skal beregnes på grundlag af den kommunale tjenestemandspensionsgivende løn på samme nominelle trin som det statslige skalatrin som tjenestemandspensionen beregnes af.
 De tjenestemænd, der er omfattet af punkt 4.2. er tjenestemænd, der valgte at overgå til statslige løn- og ansættelsesvilkår før den 1. april 2008.
 Østre Landsrets dom fastslår, at disse tjenestemænd er omfattet af pkt. 5 i cirkulære af 12. oktober 2006 om ansættelsesvilkår fra 1. april 2008 for tjenestemænd, der er overgået til ansættelse i staten mv. i forbindelse med kommunalreformen (Perst. nr. 054-06), uanset om de er overgået til statslig aflønning inden den 1. april 2008, hvor alle skulle være overført.
 Disse tjenestemænd har ret til at få beregnet et pensionsudligningstillæg i henhold til pkt. 5 i nævnte cirkulære.
Fortsat ansatte tjenestemænd 5. For så vidt angår tjenestemænd, der fortsat er ansat på tidspunktet for dette cirkulæres ikrafttræden og som opfylder betingelserne i pkt. 4.1., skal ansættelsesmyndigheden foranledige, at pensionsbidraget til den supplerende pension beregnes i overensstemmelse med Østre Landsrets dom.
6. For SLS-lønnede er der udarbejdet en teknisk løsning til at foretage beregningen.
Indrapportering skal ske på LKO 222, felt 6, sats 1. Der udsendes snarest en løninformation herom på www.modst.dk.
 Beregningen skal ske med virkning fra den 28. november 2013 (5 år tilbage fra datoen for Østre Landsrets dom den 28. november 2018), jf. pkt. 12, men da der i SLS maksimalt kan ske efterregulering 5 år tilbage regnet fra hver løngeneration, må der foretages manuel beregning af den del, der ikke kan beregnes i SLS.
 Ansættelsesmyndigheden skal foretage beregning af eventuelt efterbetalingsbeløb og morarenter, der ikke er forældet, jf. pkt. 12-14.
7. For så vidt angår tjenestemænd, der deltog i gruppesøgsmålet i Østre Landsret, skal beregningen dog ske med virkning fra 5 år før den 30. april 2015.2 8. Efterbetalingsbeløb og morarenter heraf, jf. pkt. 12-14, indbetales til tjenestemandens supplerende pension i det pensionsinstitut, der normalt indbetales til.
Morarenter, der indbetales til pensionsinstituttet, beskattes som afkast, hvorfor ansættelsesmyndigheden inden indbetaling finder sted skal kontakte det pågældende pensionsinstitut og oplyse, hvor stor en del af efterbetalingsbeløbet, der udgøres af morarenter.
 9. Medarbejder- og Kompetencestyrelsen har gennemgået aktive tjenestemænd med pensionskassekode 081 (reformoverførte institutionstjenestemænd) i PENSAB,3 og styrelsen kontakter de ansættelsesmyndigheder, der har aktive tjenestemænd, der efter Medarbejder- og Kompetencestyrelsens umiddelbare opfattelse opfylder betingelserne i nærværende cirkulære.
 Det er dog den enkelte ansættelsesmyndigheds ansvar at genoptage de sager, der er omfattet af nærværende cirkulære.
Pensionerede tjenestemænd 10. For så vidt angår pensionerede tjenestemænd, hvis krav på efterbetalingsbeløb og morarenter ikke er forældet, jf. pkt. 12-14, skal ansættelsesmyndigheden foretage beregning af efterbetalingsbeløb og morarenter på tilsvarende måde som for fortsat ansatte.
Efterbetalingsbeløb udbetales dog til pågældende efter skat og arbejdsmarkedsbidrag.
Morarenter beskattes ikke ved udbetalingen, men er selvangivelsespligtige.
Ansættelsesmyndigheden anmodes om at gøre den pensionerede tjenestemand opmærksom herpå.
 11. Medarbejder- og Kompetencestyrelsen har gennemgået pensionerede tjenestemænd registreret i Statens Pensionssystem, der har eller vil få beregnet fradrag (kommunalfradrag) efter § 6, stk. 3, i bekendtgørelse nr. 130 af 28. februar 2006 om beregning af tjenestemandspensioner og om fordeling af pensionsbyrden i forbindelse med kommunalreformen.
 Medarbejder- og Kompetencestyrelsen kontakter de ansættelsesmyndigheder, der har pensionerede tjenestemænd, der efter Medarbejder- og Kompetencestyrelsens umiddelbare opfattelse opfylder betingelserne i nærværende cirkulære.
 Det er dog den enkelte ansættelsesmyndigheds ansvar at genoptage de sager, der er omfattet af nærværende cirkulære.
 Ansættelsesmyndigheden kan i fornødent omfang rette henvendelse til Udbetaling Danmark for at få oplyst, om en pensionsret tjenestemand har eller vil få beregnet fradrag som nævnt ovenfor.
Forældelse 12. Generelt er forældelsesfristen for fordringer, som støttes på aftale om udførelse af arbejde som led i et ansættelsesforhold, fem år, jf. forældelseslovens § 4, stk. 1.
 Dette gælder også for tjenestemandsansættelser, jf. cirkulære nr. 9202 af 5. juli 2013 om forældelsesfristen ved fordringer, som støttes på aftale om udførelse af arbejde som led i et ansættelsesforhold som tjenestemand.
 Den 5-årige forældelsesfrist finder også anvendelse på pensionsbidrag.
 Forældelsesfristen regnes fra det tidligste tidspunkt, til hvilket fordringshaveren kunne kræve at få fordringen opfyldt, jf. forældelseslovens § 2, stk. 1. I forhold til bidrag til tjenestemænds supplerende pension, regnes forældelsesfristen derfor fra de respektive lønudbetalingsterminer, hvor bidraget skulle betales af ansættelsesmyndigheden.
For de tjenestemænd, som ikke var en del af gruppesøgsmålet, der lå til grund for Østre Landsret dom af 28. november 2018, er der ikke sket afbrydelse af forældelsesfristen.4 Der er således ikke sket afbrydelse eller suspension af forældelsesfristen for de tjenestemænd, der ikke var en del af gruppesøgsmålet, og for disse beregnes forældelsesfristen fra det tidspunkt, hvor de enkelte supplerende pensionsbidrag forfaldt til betaling.
 For disse tjenestemænd vil forældelsesfristen derfor fortsat løbe indtil det tidspunkt, hvor de pågældendes krav på efterbetaling honoreres, eller det eventuelt tidligere tidspunkt, hvor forældelsesfristen af anden grund afbrydes.
 Med henblik på at undgå en uens behandling af krav på efterbetaling af pensionsbidrag, anvendes et fast skæringstidspunkt for beregningen af forældelsesfristen.
 Dette skæringstidspunkt er datoen for afsigelsen af Østre Landsrets dom den 28. november 2018.
 Efterbetalingskrav for lønudbetalingsterminer før den 28. november 2013 må således anses for forældede.
Morarenter 13. Krav vedrørende de eventuelle supplerende pensionsbidrag er omfattet af rentelovens § 3, stk. 1, da forfaldsdagen for kravene kan anses som fastsat i forvejen, jf.
Personaleadministrativ Vejledning, kapitel 35.5.1.
 I det omfang ansættelsesmyndigheden efterbetaler ikke-forældede supplerende pensionsbidrag, skal der beregnes morarenter heraf beregnet fra tidspunktet for hver enkelt pensionsbidrags forfaldsdag, jf. rentelovens § 3, stk. 1.
 Det bemærkes, at krav på betaling af renter i lighed med andre pengekrav er undergivet reglerne om forældelse i forældelsesloven.
 14. Krav på betaling af renter er undergivet selvstændig forældelse efter den almindelige 3-årige forældelsesfrist i forældelseslovens § 3, stk. 1, og rentekravet er således ikke omfattet af den 5-årige forældelsesfrist i forældelseslovens § 4, uanset at selve kravet på pensionsbidrag forældes efter denne frist.
 I det omfang, at der er indtrådt (selvstændig) forældelse i forhold til rentekravene, er ansættelsesmyndigheden således ikke forpligtet til at beregne morarente.
Med henblik på at undgå en uens behandling af krav på morarenter, anvendes et fast skæringstidspunkt for beregningen af forældelsesfristen.
Dette skæringstidspunkt er datoen for afsigelsen af Østre Landsrets dom den 28. november 2018.
 Krav på morarenter for lønudbetalingsterminer før den 28. november 2015 må således anses for forældede.
Høring ved reduktion af pensionsbidrag 15. I tilfælde af, at pensionsbidraget for fortsat ansatte tjenestemænd ved beregning i henhold til ovenstående retningslinjer reduceres i forhold til det hidtidigt indbetalte pensionsbidrag, høres tjenestemanden af ansættelsesmyndigheden før der træffes afgørelse om reduktion af pensionsbidraget.
 Henvendelser vedrørende cirkulæret mv.
 16. Henvendelser vedrørende dette cirkulære kan ske til pensions@medst.dk.
 Henvendelser vedrørende indrapportering til SLS og beregning af morarenter rettes til Statens Administration.
Ikrafttræden 17. Cirkulæret har virkning fra den 20. november 2019 Skatteministeriet, Medarbejder- og Kompetencestyrelsen, den 20. november 2019 Frank Nielsen Bilag 1 Domskonklusion fra Østre Landsrets dom af 28. november 2018 - Kilde: Østre Landsrets dom af 28. november 2018 1 Herunder også kommunale tjenestemænd, der efter skatteforvaltningslovens § 69, stk. 1, jf. § 67, overgik til ansættelse i SKAT pr. 1. november 2005.
 2 Der er her tale om tjenestemænd på Skatteministeriets område, jf. i øvrigt note 3.
 3 Reformoverførte til det daværende SKAT er omfattet af pensionskassekode 027 i PENSAB.
 4 For de tjenestemænd, der deltog i gruppesøgsmålet, blev forældelsesfristen endeligt afbrudt ved indlevering af stævning den 30. april 2015. For disse tjenestemænd (på Skatteministeriets område) skal der derfor ske efterbetaling i perioden tilbage til 5 år før den 30. april 2015.
