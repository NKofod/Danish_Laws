Kendelse fra Pressenævnet i sag nr.  

 110/2002 Børn og Unge Fonden har ved advokat Bjarke Vejby  

 klaget til Pressenævnet over B.T.s forside samt en artikel bragt  

 i bladet den 5. november 2002, idet man mener, at god presseskik er  

 tilsidesat.
Der er endvidere klaget over, at bladet har afvist at bringe et  

 genmæle.
 Forsiden havde følgende overskrift:
 "Børnehavebestyrelses vilde  

 fråds:
 ÅD OG DRAK FOR 192.000 KR.
 *  Rejste for 180.000 kr.   * Købte dyr kunst for  

 200.000 kr.  * Mangler penge til flere ansatte".
 Herefter hed det på forsiden:
"Bestyrelsen for tre børneinstitutioner, med  

  Johnny  Wetterstein som formand (billedet), forgyldte sig selv med dejlige  

 middage, dyr kunst og rejser.
Samtidig var der ikke råd til at  

 ansætte de nødvendige pædagoger i børnehaverne.
Forældre og pædagoger har længe  

 råbt op om underbemanding og roderi i regnskaberne.
Pædagoger har  

 sagt op i protest mod forholdene, og forældre har truet med at tage  

 deres børn ud af institutionerne på Frederiksberg og i  

 Kalundborg.
 SIDE 6-7".
 I artiklen hed  

 det under overskriften " Børnehave-bestyrelse amok i  

 frådseri mens pædagogerne flygter: Åd og drak for 192.000  

 kr." således:
"Bestyrelsen for tre børneinstitutioner  

 forgyldte sig selv med dejlige middage, dyr kunst og rejser.
Samtidig var der  

 ikke råd til at ansætte de nødvendige pædagoger i  

 børnehaverne.
Forældre og pædagoger har længe  

 råbt op om underbemanding og roderi i regnskaberne.
Pædagoger har  

 sagt op i protest mod forholdene, og forældre har truet med at tage  

 deres børn ud af institutionerne.
 Hundrede tusinder af kroner, som Frederiksberg og  

 Kalundborg kommune har betalt til Børn & Unge Fondens  

 institutioner for at få børnene passet, er i stedet via en smart  

 selskabskonstruktion sendt videre til fonden og brugt til frådseri i  

 fondens bestyrelse.
B.T. har nærlæst Børn og Unge Fondens  

 seneste regnskab.
Det er uhyggelig læsning, som bestemt ikke er for  

 små uskyldige børn.
Fonden har oprettet og driver tre institutioner.
To  

 på Frederiksberg i København, "Dronning Olga" og  

 "Frydendal", og så en i Kalundborg,  

 "Klosterdal".
Kæmpeunderskud I 2001 kom fonden ud med et kæmpe underskud på  

 helt præcist 1.621.195 kr.
Men på trods af den elendige  

 økonomi, så har fonden og bestyrelsen ikke være  

 nærig med at forkæle sig selv.
I regnskabet kan man se, at der er brugt 192.454 kr.  

 på at spise og drikke.
Det er primært bestyrelsen, der har brugt  

 disse penge.
 Bestyrelsen består kun af fire medlemmer, formanden  

  Johnny  Wetterstein,  Hans  Kirkeby  Vedersø,  Olga  

  Brüniche-Olsen  og  Morten  Engberg.
 Disse fire personer har ikke alene stor appetit på  

 god mad og drikke, de kan også godt lide at kigge på dyr  

 kunst.
Således blev der i 2001 indkøbt kunst for  

 161.000 kr. Året før købte de for 46.000 kr.
I alt for  

 over 200.000 kr. på to år.
 B.T. ville godt have set denne dyre kunst, som formentlig  

 befinder sig i fondens kontor på første sal i den store villa  

 på Frydendalsvej på Frederiksberg oven over den integrerede  

 institution "Frydendal".
Da vi ringede på, blev vi mødt af den  

 nuværende leder af institutionen.
Hun ville kun fortælle os, at  

 hun hed  Christina men ikke sit efternavn.
Selv om hun deler kontor med  

 Børn & Unge Fonden måtte vi ikke komme ind og se  

 kontoret.
Luksus-kontor Men folk, der har været derinde, fortæller, at  

 det er yderst luksuriøst indrettet.
Der er ikke sparet på noget  

 som helst.
Der er det nyeste af det nyeste med EDB-fladskærme,  

 supermoderne ergonomiske skriveborde og så videre.
 Måske det der i regnskabet kaldes  

 "småanskaffelser inventar"   for 133.980 kr.
I det daglige har  Johnny  Wetterstein sin gang på  

 kontoret her.
På trods af, at han "bare" er  

 bestyrelsesformand for fonden og i øvrigt selv betegner sit erhverv  

 som lagerforvalter, så er han næsten hver dag til stede på  

 kontoret og arbejder.
Men han er ikke ansat af fonden til at arbejde.
 I princippet udfører  Johnny  Wetterstein al  

 arbejdet ulønnet og frivilligt.
Samtidig er der endnu flere uforståelige poster i  

 fondens regnskab.
Der er brugt næsten 180.000 kr. på rejser i  

 2001.
 Og så er der en meget mystisk post, som bestyrelsen  

 har valgt at kalde "konsulentydelser mv.". Det er der brugt 142.075  

 kr. på.
Hvad er det for nogle rejser? Hvem er disse konsulenter?  

 Hvad har de været brugt til? Hvorfor var deres assistance  

 nødvendig? Disse spørgsmål ville B.T. gerne have svar  

 på.
Desuden ville vi gerne have at vide, hvorfor bestyrelsen har fundet  

 det nødvendigt at bruge hundrede tusinder af kroner på kunst og  

 repræsentation, når økonomien samtidig var så  

 dårlig? Men  Johnny  Wetterstein meddelte, at han ikke havde nogen  

 kommentarer og ville ikke udtale sig om økonomien.
Så  

 prøvede vi at ringe til  Morten  Engberg.
 "Det vil jeg slet ikke kommentere," nåede  

 han at sige, inden han smækkede røret på med et ordentlig  

 brag.
 Det lykkedes ikke at få kontakt med  Olga  

  Brüniche-Olsen eller  Hans  Kirkeby  Vedersø, og de svarede ikke  

 tilbage på vores beskeder.
I princippet er det offentlige penge, som er brugt til det  

 voldsomme frådseri i fonden.
Kalundborg og Frederiksberg kommuner  

 betaler for driften af fondens tre institutioner, som så igen betaler  

 husleje og administration til fonden.
 Ud af fondens indtægter på lige knap 3.200.000  

 kr. er det kun 200.000 kr., som på den måde IKKE kommer fra  

 kommunekasserne.
Kommune ligeglad Men Frederiksberg Kommune er ligeglad med, at borgernes  

 skattekroner på den måde bliver brugt til frådseri.
"Vi betaler til institutionerne og har ikke noget med  

 Børn & Unge Fonden at gøre.
Så hvad fonden bruger  

 sine penge til, kan vi ikke blande os i," lyder det fra formanden for  

 børne- og undervisningsudvalget i Frederiksberg kommune,  Jan  E.  

  Jørgensen, Venstre." I tilknytning til artiklen var bl.a. bragt et billede af  

 bestyrelsesformanden med følgende tekst:
"TAVS FORMAND:  Johnny  Wetterstein, formand  

 for Børn og Unge Fonden, har ikke lyst til at forklare, hvordan man  

 kan bruge hundredetusinder af kroner på repræsentation, rejser,  

 kunst m.m., samtidig med, at Fonden har 1,6 mio. kr. i underskud og  

 pædagogerne flygter fra institutionerne." Ved brev af 7. november 2002 anmodede Børn og Unge  

 Fonden bladet om at bringe et genmæle i forhold til en række  

 oplysninger i såvel den trykte udgave som internetudgaven.
 Advokat Bjarke Vejby har ved brev af 20. november 2002 til  

 nævnet oplyst, at bladet på en række punkter har bragt et  

 genmæle, og at det kun er udsagnene i den trykte udgave om, at  

 "fondsbestyrelsen har ædt og drukket for 192.000 i 2001", der  

 ønskes genmæle i forhold til.
Klageren har anført, at oplysningerne om  

 omkostningerne i forbindelse med fondsbestyrelsens fortæring er  

 uberettiget, hvorfor klager har krav på genmæle.
Det  

 fremgår af de bilag, der knytter sig til  

 repræsentationsudgifterne, at der i alt er udgiftsført et  

 beløb på 6.738 kr., som relaterer sig til bestyrelsen alene.  

 Oplysningen på forsiden er således urigtig.
Bladets fortolkning  

 af indholdet af journalistens artikel samme dag ændrer ikke på  

 indholdet af forsiden, hvor påstanden er klar.
Artiklens vinkel er en  

 oplagt kritik af selve bestyrelsen, hvilken kritik er et fejlskud, når  

 det drejer sig om påstanden om, at bestyrelsen alene har ædt og  

 drukket for 192.000 kr.
Det er endvidere ikke korrekt, at  

 repræsentationsudgifterne alene vedrører "æde og  

 drikke". Repræsentationsomkostningerne rummer naturligvis  

 også en række omkostninger, der intet har med mad og drikke at  

 gøre.
Klageren har i forhold til spørgsmålet om god  

 presseskik anført, at bladets selvopfundne påstande om  

 bestyrelsesmedlemmernes fortæring, rejser og indkøb af kunst er  

 i strid med god presseskik.
Bladet har på et spinkelt og uforsvarligt  

 grundlag fremsat urigtige faktiske oplysninger af krænkende karakter  

 mod fondsbestyrelsen.
De tre konstateringer kan ikke udledes af fondens  

 årsregnskab og har vist sig at være fejlskud.
Påstandene  

 på forsiden og i artiklen har ikke været formuleret som  

 spørgsmål, men som fakta.
Udover at gennemlæse regnskabet,  

 har journalisten ikke foretaget noget researcharbejde, der kunne  

 understøtte rigtigheden af oplysningerne.
Klageren har i den forbindelse anført, at bladet  

 ikke forud for forsidens og artiklens offentliggørelsen har forespurgt  

 nogen medlemmer af fondsbestyrelsen om rigtigheden af de oplysninger, der  

 ville blive bragt.
De grove urigtige oplysninger kan efter klagers vurdering  

 ikke fremsættes under dække af, at journalisten har søgt  

 at komme i kontakt med bestyrelsesmedlemmerne mandag den 4. november 2002 om  

 eftermiddagen, hvortil bemærkes, at artiklen blev offentliggjort i  

 internetavisen allerede tirsdag den 5. november 2002 kl. 01.54 om natten.
Bladet har anført, at overskriftens oplysning om,  

 at fondsbestyrelsen "Åd og drak for 192.000", er korrekt,  

 hvorfor genmæle er udelukket.
Den korte udtryksform i overskriften er i  

 artiklen fulgt op med den uddybende oplysning: "I regnskabet kan man se,  

 at der er brugt 192.454 kr. på at spise og drikke.
Det er primært  

 bestyrelsen, der har brugt disse penge". Rigtigheden af denne oplysning  

 er ikke bestridt af klager, hvorfor klager er afskåret fra at  

 kræve genmæle.
Det er ikke en korrekt udlægning af  

 artiklen, når klager anfører, at det i artiklen fremgår,  

 at det alene er bestyrelsens medlemmer, der har spist og drukket for 192.000  

 kr.
Der er ikke grundlag for at anlægge en så snæver  

 fortolkning af udsagnet "Åd og drak for 192.000 kr.", at  

 dette ikke dækker et tilfælde som det foreliggende, hvor  

 bestyrelsen har arrangeret og deltaget i de udgiftskrævende  

 arrangementer, i særdeleshed ikke, når det af artiklen  

 fremgår, at "I regnskabet kan man se, at der er brugt 192.454 kr.  

 på at spise og drikke".
Bladet har yderligere anført, at klager ikke i  

 forbindelse med klagen til Pressenævnet har præciseret, på  

 hvilken måde de af bladet offentliggjorte oplysninger vedrørende  

 repræsentationskontoen er urigtige.
Det er udelukket at kritisere  

 bladets afslag på genmæle, når klager hverken over for  

 bladet eller nævnet har oplyst, om det omstridte indhold af artiklen,  

 nemlig at medlemmer af fondens bestyrelse har deltaget i de arrangementer,  

 der i regnskabet er udgiftsført med 192.000 kr., er rigtige eller  

 forkerte.
Bladet har med hensyn til tilsidesættelse af god  

 presseskik anført, at det er korrekt, at udgangspunktet for bladets  

 research var årsregnskabet for 2001 for Børn og Unge Fonden.
Det  

 kan ikke være i strid mod god presseskik at lægge de oplysninger  

 til grund, som fremgår af et aflagt regnskab revideret af en  

 statsautoriseret revisor.
I en meget lille organisation stort set uden  

 ansatte er det velbegrundet at anføre, at bestyrelsen har  

 "brugt" de midler, der ifølge regnskabet er anvendt til  

 repræsentation.
Det er i en fond alene bestyrelsen, der har kompetence  

 til afholde udgifter på fondens vegne.
Der er som nævnt ikke  

 grundlag for at anlægge en så snæver fortolkning af  

 udsagnet "Åd og drak for 192.000 kr.", at dette ikke  

 dækker en situation, hvor bestyrelsen må antages at have  

 arrangeret og deltaget i de udgiftskrævende arrangementer.
Hertil  

 kommer, at klager fortsat ikke har bestridt, at bestyrelsesmedlemmerne har  

 deltaget i de bespisninger, der er udgiftsført i regnskabet.
Det var  

 ligeledes forsvarligt at antage, at i en lille fond stort set uden ansatte  

 måtte rejse- og transportudgifterne, der er udgiftsført til  

 179.023 kr., formentlig kunne henføres til bestyrelsen.
Endelig er det  

 såvidt ses ubestridt, at der er indkøbt kunst for en værdi  

 af i alt 161.620 kr.   dog ikke 200.000 kr., som skyldtes bladets fejlagtige  

 sammentælling af to balanceposter.
Bladet har oplyst, at journalisten den 4. november 2002  

 lagde en besked hos en person på Børn og Unge Fondens kontor om  

 at bede bestyrelsesformanden  Johnny  Wetterstein om at ringe til bladet,  

 hvilket imidlertid ikke skete.
Bladet kontaktede herefter  

 bestyrelsesmedlemmet  Morten  Engberg, der efter at være forelagt  

 bladets kritiske spørgsmål om fondens økonomi gav udtryk  

 for, at han ikke ville kommentere dette, hvorefter han lagde på.  

 Endelig undlod de sidste bestyrelsesmedlemmer,  Olga  Brüniche-Olsen og  

  Hans  Kirkeby  Vedersø, at ringe tilbage på de beskeder, som  

 journalisten lagde til dem.
Bladet har i den forbindelse anført, at det  

 således må konstateres, at bladets journalist har gjort, hvad der  

 var muligt, dels for at undersøge de kritiserede regnskabsposter  

 gennem interviews med fondens ledelse, dels med henblik på at  

 forelægge bestyrelsen de konstaterede kritikpunkter således, at  

 de pågældende fik lejlighed til at udtale sig herom, inden  

 artiklen blev trykt.
Det er på den baggrund vanskeligt at se, hvilken  

 yderligere research journalisten skulle have foretaget.
Journalisten havde  

 naturligvis ikke adgang til de underliggende regnskabsbilag.
Da  

 fondsbestyrelsen ikke over for bladet ønskede at kommentere sagen,  

 måtte journalisten alene basere sig på oplysningerne indeholdt i  

 et offentlig tilgængeligt regnskab.
Ej heller forud for bladets artikel  

 i den trykte udgave den 6. november 2002 ønskede  Morten  Engberg at  

 udtale sig, ligesom ingen af de øvrige bestyrelsesmedlemmer   ligesom  

 tidligere   ringede tilbage, efter at bladet havde lagt besked om dette.
 Bladet har endelig anført, at de  

 unøjagtigheder, som artiklen rummer, dvs. kunstindkøb for  

 161.620 kr. og ikke 200.000 kr. samt rejseudgifter på 179.923 kr.,  

 hvorfra angiveligt skal fradrages en "egenbetaling" på 75.000  

 kr., og hvor bladet har indrykket genmæle, kunne være  

 undgået, hvis fondens bestyrelsesmedlemmer ikke havde nægtet at  

 udtale sig til bladet, inden artiklen blev offentliggjort.
 I sagens behandling har følgende  

 nævnsmedlemmer deltaget: Niels Grubbe, Finn Rowold, Tage Clausen og Ole  

 Askvig.
 Pressenævnet udtaler:
 I artiklen knyttes Børn og Unge Fondens fire  

 bestyrelsesmedlemmer til afholdelsen af en række udgifter til  

 fortæring, rejser og kunst, og det antydes således, at de  

 pågældende har misbrugt deres stillinger som medlemmer af fondens  

 bestyrelse.
Pressenævnet finder, at bladet   navnlig på  

 grund af det meget usikre grundlag for de antydede misbrug   inden  

 offentliggørelsen burde have søgt oplysningerne  

 efterprøvet, først og fremmest ved at forelægge  

 bestyrelsesmedlemmerne beskyldningerne om, at udgifterne alene kunne  

 henføres til dem.
Nævnet finder herefter, at bladet har handlet  

 i strid med god presseskik, og udtaler sin kritik.
 Det fremgår af medieansvarslovens § 36, stk. 1, at  

 en anmodning om genmæle over for oplysninger af faktisk karakter, som  

 er egnet til at påføre nogen økonomisk eller anden skade  

 af betydning, og som er bragt i et massemedie, skal tages til følge,  

 medmindre oplysningernes rigtighed er utvivlsom.
Af forsidens og artiklens overskrift fremgår det, at  

 Børn og Unge Fondens bestyrelse åd og drak for 192.000. Dette  

 kan alene forstås således, at det er de fire  

 bestyrelsesmedlemmer, som har brugt dette beløb på sig selv.  

 Uanset artiklens bemærkning om, at det primært er bestyrelsen,  

 der har brugt disse penge, finder nævnet, at klager har krav på  

 genmæle i forhold til forsidens og artiklens oplysning, idet  

 nævnet ikke ud fra det foreliggende i sagen finder, at oplysningens  

 rigtighed er utvivlsom.
Klager er derfor berettiget til efter påkrav at  

 få optaget følgende genmæle, jf. medieansvarslovens §  

 39:
"Genmæle I forbindelse med en omtale af Børn og Unge Fonden  

 i B.T. den 5. november 2002 blev det oplyst, at fondens bestyrelse havde  

 ædt og drukket for 192.000 kr.
Denne oplysning er ikke korrekt.
De  

 repræsentationsudgifter, der relaterer sig til bestyrelsen alene, er i  

 alt udgiftsført med et beløb på 6.738 kr.
Advokat Bjarke Vejby" I medfør af medieansvarslovens § 49  

 pålægges det samtidig den ansvarshavende redaktør af B.T.  

 at offentliggøre følgende:
 "Kendelse fra Pressenævnet:
Den 5. november 2002 bragte B.T. en omtale af, at  

 Børn og Unge Fondens bestyrelse havde afholdt en række store  

 udgifter til fortæring, rejser og kunst.
Artiklen tog udgangspunkt i  

 tallene i årsregnskabet for Børn og Unge Fonden for 2001.
 Børn og Unge Fonden har klaget til  

 Pressenævnet, idet man finder, at god presseskik er tilsidesat.
 Pressenævnet udtaler:
 I artiklen knyttes Børn og Unge Fondens fire  

 bestyrelsesmedlemmer til afholdelsen af en række udgifter til  

 fortæring, rejser og kunst, og det antydes således, at de  

 pågældende har misbrugt deres stillinger som medlemmer af fondens  

 bestyrelse.
Pressenævnet finder, at bladet   navnlig på  

 grund af det meget usikre grundlag for de antydede misbrug   inden  

 offentliggørelsen burde have søgt oplysningerne  

 efterprøvet, først og fremmest ved at forelægge  

 bestyrelsesmedlemmerne beskyldningerne om, at udgifterne alene kunne  

 henføres til dem.
Nævnet finder herefter, at bladet har bladet  

 handlet i strid med god presseskik, og udtaler sin kritik.
 København, den 22. januar 2003.
