Nr BTL 99 Betænkning over Forslag til lov om visse hovedlandevejsstrækninger  

 (Ændrede klassificeringer i forlængelse af vejaftalen m.m.)   

 Nr L 99 1997-98. 1. samling Afgivet af Trafikudvalget Afgivet: 19971218 Udvalget har behandlet lovforslaget i nogle møder.
 En henvendelse fra Vejle Amt til trafikministeren, som ministeren har  

 sendt til udvalget, er optrykt som bilag til betænkningen.
 Herefter indstiller udvalget lovforslaget til vedtagelse  

 uændret.
 Et flertal (udvalget med undtagelse af Enhedslistens medlem) er på  

 baggrund af den besigtigelse af rute 18 Holstebro-Herning-Vejle, der fandt  

 sted den 1. december 1997, samt Vejle Amts brev af 10. december 1997 til  

 trafikministeren, som er oversendt til udvalget den 16. december 1997, af den  

 opfattelse, at det ikke er nødvendigt, at der gennemføres yderligere  

 undersøgelser af muligheden for at føre rute 18 udbygget som  

 motorvej/motortrafikvej vest om Vejle over Vejle Ådal med tilslutning til den  

 jyske motorvej syd for Vejle.
 Flertallet finder, at udbygningen af rute 18 bør fastholdes i A-linjen  

 således som forudsat i lov nr. 408 af 22. maj 1996 om anlæg af Brande  

 omfartsvej samt projektering af rute 9 Odense-Svendborg, rute 18  

 Holstebro-Herning-Vejle og rute 21 Holbæk-Vig m.v.
 Flertallet har noteret sig, at miljøundersøgelserne af  

 diagonalvejstrækningen Ris-Ølholm er afsluttet, og at anlægslovforslag for  

 denne strækning derfor kan udarbejdes og fremsættes i indeværende  

 folketingsår.
 Flertallet forudsætter, at når de igangværende miljøundersøgelser og  

 høringer vedrørende rute 9 Odense-Svendborg, rute 18, strækningen  

 Herning-Brande, og rute 21 Holbæk-Vig er afsluttet, skal der umiddelbart  

 herefter for hver enkelt strækning fremsættes forslag til anlægslov.
 Et mindretal inden for flertallet (Socialistisk Folkepartis medlem af  

 udvalget) udtaler endvidere, at mindretallet ikke mener, at der er behov for  

 byggeri af nye motorveje, men kan acceptere motortrafikveje.
 Endvidere havde mindretallet hellere set, at der var/bliver etableret  

 bedre kollektiv trafik på Odense-Svendborg-strækningen og et dobbeltspor  

 mellem Vipperød og Tølløse, som ville medføre et løft i den kollektive trafik  

 i Odsherred og Nordvestsjælland og derved tage presset fra nødvendigheden af  

 vejbyggeriet i Odsherred.
 Et mindretal (Enhedslistens medlem af udvalget) ønsker slet ikke de  

 omtalte vejstrækninger udbygget, men opfordrer derimod til - hvor det er  

 muligt - at undersøge en udbygning af den tilsvarende jernbanestrækning.
Helge Mortensen (S) nfmd.
Poul Andersen (S) Børge Bakholt (S)  

 Søren Hansen (S) Tove Lindbo Larsen (S) Tommy Dinesen (SF) Vibeke Peschardt  

 (RV) Jette Gottlieb (EL) Arne Melcior (CD) fmd.  Svend Heiselberg (V)  

 Jens Løgstrup Madsen (V) Helge Sander (V) Erik Jacobsen (V) Kaj Ikast (KF)  

 Brian Mikkelsen (KF) Niels Jørgen Langkilde (KF) Ole Donner (DF) Fremskridtspartiet havde ikke medlemmer i udvalget.
Bilag En henvendelse fra Vejle Amt til trafikministeren, som ministeren har  

 sendt til udvalget VEJLE AMT Den 10. december 1997 Trafikminister Bjørn Westh Trafikministeriet Frederiksholms Kanal 27 1220 København K Tak for besøget hos os den 1. december 1997. Vi håber, du og  

 Trafikudvalget fik et godt indtryk af de problemer, der i givet fald vil være  

 forbundet med anlæggelse af en ny vej over Vejle Ådal.
 Vi noterede os, at Kaj Ikast under drøftelsen spurgte til den amtslige  

 prioritering af »Borgmestervejen«, dvs. den planlagte vej mellem  

 Ødsted og motorvejen ved Skærup.
 For Vejle Amt er det særdeles vigtigt at få anlagt  

 Diagonalvejsforbindelsen, der vil lette adgangen til Billund fra  

 Horsens/Århusområdet.
 Vejle Amt skal i den forbindelse fremhæve, at amtet er indstillet på at  

 lave en aftale, der sikrer, at den af amtet anlagte »Borgmestervej«  

 kan tages i brug samtidig med den statslige del af Diagonalvejen, Ris-Ølholm.
 Som led i fremme af vejprojekterne er amtet samtidig interesseret i en  

 drøftelse af en samlet tidsplan for anlæg af Diagonalvejen mellem Ris og  

 Ølholm og »Borgmestervejen«, herunder anvendelse af de tidligere  

 udmeldte 15 mio. kr. til forbedring af vejforbindelserne til Billund, konkret  

 til fremme af »Borgmestervejen«.
Med venlig hilsen Otto Herskind Jørgensen / Palle Lund Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 et spørgsmål til trafikministeren, som denne har besvaret skriftligt.  

 Udvalgets spørgsmål og trafikministerens svar herpå er optrykt som bilag til  

 tillægsbetænkningen.
 Endvidere har udvalget modtaget en skriftlig og mundtlig henvendelse fra  

 Helsingør Erhvervsråd.
 Herefter indstiller udvalget lovforslaget til vedtagelse  

 uændret.
Helge Mortensen (S) nfmd.
Poul Andersen (S) Børge Bakholt (S)  

 Søren Hansen (S) Tove Lindbo Larsen (S) Tommy Dinesen (SF) Vibeke Peschardt  

 (RV) Jette Gottlieb (EL) Arne Melchior (CD)  fmd.
Svend Heiselberg (V)  

 Jens Løgstrup Madsen (V) Helge Sander (V) Erik Jacobsen (V) Kaj Ikast (KF)  

 Brian Mikkelsen (KF) Niels Jørgen Langkilde (KF) Ole Donner (DF) Fremskridtspartiet havde ikke medlemmer i udvalget.
Bilag Udvalgets spørgsmål og trafikministerens svar herpå Spørgsmål:
 Ministeren bedes kommentere henvendelsen fra Helsingør Erhvervsråd, jf.  

 bilag 6.
 Svar:
 I sin henvendelse af 6. januar 1998 anbefaler Helsingør Erhvervsråd, at  

 projekteringsbemyndigelsen til en ny færgevej i Helsingør og dermed  

 arealreservationen til vejen opretholdes.
 Erhvervsrådet henviser til, at de nuværende vejadgangsforhold til  

 færgehavnen via Kongevejen er for ringe og udgør en afgørende barriere for  

 fremme af integrationen mellem Helsingør og Helsingborg, som er et led i  

 opbygningen af en Øresundsregion.
 Erhvervsrådet citerer bl.a. et brev af 21. april 1997 fra Sydsvenska  

 Handelskammaren og Vestsvenska Handelskammaren til Helsingør byråd og fra  

 Vejdirektoratets indstilling til ministeriet.
Som det fremgår af bemærkningerne til lovforslaget, har et enigt byråd i  

 Helsingør anbefalet, at arealreservationer og byggelinjer til en ny  

 færgevejsforbindelse ophæves.
Jeg tillader mig at gå ud fra, at byrådet har  

 været bekendt med Erhvervsrådets synspunkter, inden byrådet tog stilling i  

 sagen, ligesom jeg går ud fra, at henvendelsen fra Syd- og Vestsvenska  

 Handelskammaren har indgået i byrådets overvejelser.
Det er min vurdering, at realiseringen af planerne om en større  

 integration i Øresundsregionen primært hviler på etableringen af den faste  

 forbindelse mellem København og Malmø, som fremover vil udgøre den vigtigste  

 internationale forbindelse.
Jeg forventer naturligvis fortsat, at der vil  

 være færgeforbindelse mellem Helsingør og Helsingborg, men jeg mener ikke, at  

 integrationsbestræbelserne står og falder med anlægget af en ny Færgevej.  

 Dette synes heller ikke at være Syd- og Vestsvenska Handelskammarens  

 opfattelse, jf. at der tales om en forbedret standard af de eksisterende  

 indfaldsveje til havnen som alternativ til en separation af færgetrafikken  

 fra den lokale trafik (via en ny færgevejsforbindelse).
Med hensyn til trafikproblemerne på Kongevejen har jeg over for Helsingørs  

 borgmester tilkendegivet, at jeg er indstillet på at arbejde hen imod  

 gennemførelse af den i Vejdirektoratets rapport om Kongevejen beskrevne model  

 1, som er omtalt i bemærkningerne til lovforslaget.
Jeg er således ikke uenig  

 i, at der er behov for forbedringer på Kongevejen.
 For så vidt angår spørgsmålet om, hvorfor ophævelsen af  

 projekteringsbemyndigelsen/arealreservationen sker nu, skal jeg ud over det,  

 der er anført ovenfor og i bemærkningerne til lovforslaget henvise til de  

 politiske tilkendegivelser, der fremkom i forbindelse med førstebehandlingen  

 af beslutningsforslag B 22 den 9. december 1997.
