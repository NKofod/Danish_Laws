Skriftlig fremsættelse (3. juli 2015) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om social pension (Harmonisering af regler om opgørelser af bopælstid for folkepension) (Lovforslag nr.
L 3) Regeringen ønsker at gøre det mindre attraktivt at søge asyl i Danmark.
Samtidig ønsker regeringen at give nytilkomne flygtninge og udlændinge et større incitament til at arbejde og blive integreret i det danske samfund.
 Mange forhold har betydning for hvor mange asylansøgere, der kommer til Danmark, blandt andet det samlede antal asylsøgere, der søger til Europa, asylpraksis og økonomiske vilkår i de enkelte lande.
 I første omgang fremsættes tre lovforslag, som reducerer den økonomiske fordel ved at få asyl i Danmark: Indførelse af en integrationsydelse, genindførelse af optjeningsprincippet for ret til børnetilskud og børne- og ungeydelse for flygtninge og en harmonisering af optjeningsreglerne for folkepension.
 Dette lovforslag vedrører harmonisering af reglerne om opgørelse af bopælstid for ret til folkepension for personer, som har fået opholdstilladelse efter §§ 7 og 8 i udlændingeloven med reglerne for opgørelse af bopælstid for øvrige udlændinge og danskere, der har haft ophold i andre lande.
 Formålet med lovforslaget er, at flygtninge ikke skal optjene folkepension efter gunstigere regler end andre, som har haft bopæl i udlandet.
Det foreslås således, at afskaffe flygtninges adgang til at medregne bopælstid i oprindelseslandet ved beregning af folkepension.
Dermed omfattes flygtninge af de samme principper, som gælder for øvrige indvandrere og danskere, der har haft ophold i andre lande.
Flygtninge, der ikke længere vil kunne modtage fuld folkepension, kan efter en konkret individuel vurdering modtage personligt tillæg efter pensionsloven, kontanthjælp eller integrationsydelse, jf. det af udlændige-, integrations- og boligministeren samtidigt fremsatte lovforslag om indførelse af integrationsydelse.
 Loven foreslås at træde i kraft den 1. september 2015 og fra dette tidspunkt få virkning for nytilkomne flygtninge.
 For at give herboende flygtninge mulighed for at indrette sig på de ændrede regler er der foreslået en overgangsordning for flygtninge, der er indrejst i Danmark inden lovens ikrafttræden, og som når folkepensionsalderen før 1. januar 2021.
Den foreslåede harmonisering af regler for opgørelse af bopælstid for folkepensionister skønnes at berøre ca. 500 personer årligt på kort sigt.
Det skønnes, at forslaget på kort sigt vil medføre offentlige mindreudgifter (før skat og tilbageløb af moms og afgifter) på 0,8 mio. kr. i 2015, 7,3 mio. kr. i 2016, 14,6 mio. kr. i 2017 og 24,3 mio. kr. i 2018. På langt sigt vil mindreudgifterne udgøre ca. 330 mio. kr. årligt.
 Lovforslagets økonomiske konsekvenser skal forhandles med de kommunale parter.
Udkastet til lovforslag er ikke forinden fremsættelsen sendt i høring som følge af et ønske om en hurtig fremsættelse af lovforslaget efter regeringens tiltrædelse.
Lovforslaget vil umiddelbart efter 1. behandlingen af lovforslaget blive sendt i høring med frist den 5. august 2015.
 Af hensyn til lovforslagets hastende karakter skal jeg anmode om, at lovforslaget 1. behandles samme dag som fremsættelsen den 3. juli 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
