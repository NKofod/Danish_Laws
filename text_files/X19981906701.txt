Årsager til erhvervsbetingede hudsygdomme BAGGRUND:
Der anmeldes ca. 1600 tilfælde af hudlidelser om året til  

 Arbejdsskadestyrelsen.
Langt de fleste af tilfældene, ca. 95 procent, drejer  

 sig om eksem.
Der er mange forskellige påvirkninger i arbejdsmiljøet, som kan fremkalde  

 eksem.
Det kan være irritative påvirkninger, såsom sæbestoffer og  

 opløsningsmidler eller kontakt med allergifremkaldende emner som for eksempel  

 gummihandsker eller konserveringsmidler.
 Arbejdsskadestyrelsen og vores hudlægekonsulenter bliver ofte spurgt om,  

 hvilke påvirkninger i arbejdsmiljøet der udløser disse sygdomme.
 Hidtil har vi i Arbejdsskadestyrelsen ikke haft mulighed for systematisk  

 at trække oplysninger fra vores edb-system om, hvilke påvirkninger der  

 hyppigst giver anledning til erhvervsbetingede hudsygdomme.
En anmeldelse, der drejer sig om en hudlidelse, fører i langt de fleste  

 tilfælde til, at sygdommen anerkendes som en arbejdsskade.
I de fleste  

 tilfælde bliver der tale om, at der skal udbetales både godtgørelse for  

 varigt men og erstatning for tab af erhvervsevne, idet der er tale om  

 kroniske skader, som ofte medfører omskoling til andet erhverv eller i værste  

 tilfælde, at skadelidte må forlade arbejdsmarkedet.
 Omkostningerne i forbindelse med en arbejdsbetinget hudlidelse kan derfor  

 være betragtelige.
 Vi har derfor sammen med vores hudlægekonsulenter lavet et projekt, hvor  

 årsagerne til de erhvervsbetingede hudsygdomme vil blive registreret.  

 Registreringen vil blive baseret på de oplysninger i sagen, som har ført til,  

 at lidelsen bliver anerkendt som en arbejdsskade i form af en erhvervssygdom.
 OM PROJEKTET:
Projektet indebærer, at alle sager om hudlidelser, hvor afgørelse om  

 anerkendelse og menfastsættelse træffes, kodes i vores edb- system på en  

 speciel måde.
Det vil ske baseret på forskellige årsagskoder for de  

 påvirkninger, som har medført hudlidelsen.
 Registreringen afprøves for tiden på en mindre del af  

 Arbejdsskadestyrelsens sager.
 Projektet evalueres i midten af juni og igen i midten af september 1998  

 med henblik på at vurdere, om projektet skal udvides til at omfatte alle  

 erhvervsbetingede hudsygdomme, som anerkendes efter 1. oktober 1998.
Det er Arbejdsskadestyrelsens vurdering, at det ud fra den nye og mere  

 detaljerede registrering vil være muligt at udpege særlige områder, hvor en  

 forebyggende indsats især er påkrævet.
Det vil måske også være muligt tidligt  

 at opdage nye væsentlige årsager til erhvervsbetingede hudsygdomme.
 Yderligere oplysninger om projektet fås hos kontorchef Torben Langer på  

 telefon 39 17 78 65 eller hos konsulent Annemette Thorsteinsson på telefon 39  

 17 78 73.
---------------------------- Vi udsender hvert kvartal oplysninger om udviklingen i antallet af  

 anmeldte arbejdsskader - se vedlagte bilag.
 Yderligere oplysninger kan fås hos budget- og statistikchef Carl Georg  

 Røser.
