Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v., lov om leje af almene boliger og lov om leje (Nye kriterier for udsatte boligområder og ghettoområder, initiativer til udvikling eller afvikling af ghettoområder, skærpelse af anvisnings- og udlejningsregler, ophævelse af lejekontrakt på grund af kriminalitet m.v.) (Lovforslag nr.
L 38) Regeringen (Venstre, Liberal Alliance og Det Konservative Folkeparti) har den 9. maj 2018 indgået en aftale med Socialdemokratiet, Dansk Folkeparti og Socialistisk Folkeparti om initiativer på boligområdet, der modvirker parallelsamfund.
Den 11. maj 2018 er der indgået en aftale mellem de samme partier om forbud mod indflytning i de hårdeste ghettoområder for ydelsesmodtagere i kontanthjælpssystemet.
Lovforslaget er en udmøntning af disse aftaler.
Med lovforslaget får boligorganisationer og kommuner en række nye redskaber til at fremme en mere varieret beboer- og boligsammensætning i udsatte boligområder og i ghettoområder.
Derudover foreslås initiativer, der specifikt retter sig mod de mest belastede ghettoområder med henblik på enten at nedbringe andelen af almene familieboliger i områderne eller helt at afvikle disse boligområder inden 2030.
 Lovforslaget skal ses i sammenhæng med det samtidigt fremsatte forslag til lov om ændring af lov om almene boliger m.v. (Anvendelse af Landsbyggefondens midler og Landsbyggefondens refusion af ydelsesstøtte) L 39.
I lovforslaget afgrænses udsatte boligområder på baggrund af nye kriterier.
For at sikre, at de enkelte initiativer bliver målrettet til de områder, hvor der er behov herfor, foreslås i lovforslaget en videreafgrænsning af de udsatte boligområder ved at udpege ghettoområder, hvorefter en del af disse afgrænses som hårde ghettoområder.
Hermed vil indsatsens karakter og intensitet kunne tilpasses det enkelte boligområdes behov.
 Lovforslaget omfatter forslag til initiativer til udvikling og afvikling af de hårde ghettoområder, en udvidelse af boligorganisationernes mulighed for at gennemføre indsatser mod dannelse eller opretholdelse af udsatte boligområder uden afdelingens godkendelse samt en styrkelse af kommunalbestyrelsens tilsynsbeføjelser.
Desuden indeholder lovforslaget forslag til nye redskaber til at ændre beboer- og boligsammensætningen i udsatte boligområder.
Det handler om en skærpelse af anvisnings- og udlejningsregler, forbud mod indflytning i de hårdeste ghettoområder for modtagere af visse overførelsesindkomster, fastsættelse af udlejningskriterier i forbindelse med salg af almene boliger i udsatte boligområder, opsigelse af lejemål ved salg af boliger i udsatte boligområder, ophævelse af lejekontrakt på grund af kriminalitet og ommærkning af almene familieboliger til ungdomsboliger.
Endelig indeholder lovforslaget forslag til en kodificering og udvidelse af den gældende praksis for godkendelse af afhændelse og nedrivning af ejendomme omfattende almene boliger.
I den forbindelse styrkes boligorganisationernes økonomiske incitamenter til at ændre på boligsammensætning ved at give kommunalbestyrelsen mulighed for at give afkald på tillægskøbesum ved salg af boliger i udsatte boligområder og ved at ændre reglerne om anvendelse af nettoprovenu ved salg af boliger i udsatte boligområder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
