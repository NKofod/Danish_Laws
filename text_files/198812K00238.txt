Nr LSF 238 Forslag til Lov om ændring af lov om realkreditinstitutter og lov om  

 indeksregulerede realkreditlån (Fremme af vedvarende energi) Fremsat af Baadsgaard (S) Svend Andersen (S) Pia Gjellerup (S) Graversen  

 (S) Poul Nielson (S) den 2. maj 1989 § 1 I lov om realkreditinstitutter, jf. lovbekendtgørelse nr. 547 af 14.  

 august 1986, som ændret senest ved § 1 i lov nr. 831 af 21. december 1988,  

 foretages følgende ændring:
 I § 10 a, stk. 1, udgår »kollektive«.
§ 2 I lov om indeksregulerede realkreditlån, jf. lovbekendtgørelse nr. 437 af  

 27. juni 1986, som ændret senest ved § 2 i lov nr. 831 af 21. december 1988,  

 foretages følgende ændring:
 I § 2, stk. 6, udgår »kollektive«.
Bemærkninger til lovforslaget Almindelige bemærkninger Formålet med dette lovforslag er at fremme anvendelsen af indenlandske,  

 herunder vedvarende, energikilder.
I folketingsåret 1985-86 vedtoges en ændring af lov om  

 realkreditinstitutter og lov om indeksregulerede realkreditlån, der sikrede,  

 at kollektive energiforsyningsanlæg under bestemte forudsætninger kan  

 indeksfinansieres.
Denne lovændring sikrede udelukkende kollektive  

 energiforsyningsanlæg, der i overvejende grad baseres på indenlandske,  

 herunder vedvarende, energikilder.
 Hermed udelukkedes muligheden for indeksfinansiering af enkeltanlæg på  

 offentlige og selvejende institutioner.
På grund af den teknologiske udvikling er økonomien i vedvarende  

 energi-anlæg stadig blevet forbedret.
Specielt er det for forbrugere med  

 forholdsvis store og konstante energiforbrug til varmt brugsvand attraktivt  

 at installere solvarmeanlæg.
Men med de gældende finansieringsregler vil der  

 for ikkeskattepligtige institutioner i de første driftsår ikke kunne opnås  

 overskud.
Med dette lovforslag om adgang til indeksregulerede realkreditlån vil der  

 allerede fra første driftsår kunne opnås overskud.
Hermed vil de, der af  

 likviditetsmæssige årsager afstår fra etablering af vedvarende energi-anlæg,  

 kunne drage nytte af lovforslaget.
Det er branchens vurdering, at  

 lovændringen vil have en væsentlig positiv virkning på overgangen til  

 vedvarende energi-anlæg.
De gældende betingelser om kommunegaranti for lån til kollektive anlæg  

 fastholdes i dette lovforslag.
Herved sikres offentlig indsigt i projekterne  

 og den nødvendige hensyntagen til den lokale varmeplanlægning.
 For at opnå størst mulig effekt af lovforslaget opfordres regeringen til  

 at holde den kommunale garantistillelse ved belåning af enkeltanlæg udenfor  

 ved opgørelsen af kommunens samlede låneramme.
I de gældende regler for indeksbelåning af energiforsyningsanlæg kræves,  

 at anlægget i overvejende grad baseres på indenlandske, herunder vedvarende,  

 energikilder.
Dette fortolkes administrativt således, at mindst halvdelen af  

 energileveringen til det samlede anlæg (eksisterende anlæg plus tilbygning)  

 skal være vedvarende energi.
 For at fremme overgangen til vedvarende energi mest muligt burde denne  

 fortolkning efter forslagsstillernes opfattelse ændres, således at opgørelsen  

 af anvendelsen af vedvarende energi eller indenlandsk brændsel alene baseres  

 på det nyetablerede anlægs forsyning.
 Ved at basere opgørelsen på det samlede anlægs forsyning vil f.eks. et  

 solvarmeanlæg til brugsvandsforsyning ikke kunne indeksfinansieres, hvis det  

 installeres som supplement til et traditionelt varmeanlæg.
 Indeksfinansiering medfører et provenutab for staten i form af tabt  

 realrenteafgift, når en skattefri låntager optager indekslån i stedet for  

 nominallån.
 Provenutabet anslås til 10 mio. kr. pr. år, idet der af branchen skønnes  

 over tid at være et lånebehov på maksimum 400-500 mio. kr.
Bemærkninger til lovforslagets enkelte punkter Til § 1 Ordet kollektiv udgår af teksten for at sikre mulighed for lån til  

 enkeltanlæg.
Til § 2 Ordet kollektiv udgår af teksten for at sikre mulighed for lån til  

 enkeltanlæg.
