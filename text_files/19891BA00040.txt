Nr BSF 40 Forslag til folketingsbeslutning om en solidarisk skattereform Fremsat af Jens Thoft (SF) Margrete Auken (SF) Aage Frandsen (SF) Leif  

 Hermann (SF) Hanne Thanning Jacobsen (SF) Rahbæk Møller (SF) Bjørn Poulsen  

 (SF) Riishøj (SF) den 28. november 1989 Folketinget pålægger regeringen i indeværende folketingsår at fremsætte lovforslag med følgende indhold:
1) Indkomstskatten sænkes, og progressionen øges ved, at  

 indkomstskatten til staten (22 pct.) sænkes med 8 pct.point, og ved, at 12  

 pct. skatten forøges med 4 pct.point.
Samtidig forøges personfradraget i den  

 statslige indkomstskat til 46.200 kr.
2) Der påbegyndes en aftrapning af rentefradraget.
Hver skatteyder  

 skal maksimalt kunne fratrække 100.000 kr. i private renteudgifter inklusive  

 renter af boliglån.
Denne beløbsgrænse sænkes løbende over en 20-årig  

 periode.
3) Til finansiering af indkomstskattelettelsen indføres en ny  

 produktionsomsætningsafgift, promsen, der betales af virksomhederne med  

 10 pct. af værditilvæksten.
Værditilvæksten beregnes som summen af  

 aflønningen til arbejdskraft, kapital og ejere - altså som summen af løn,  

 renter og overskud.
Offentlige arbejdsgivere afregner promsen med 10 pct. af  

 lønsummen.
Promsen fratrækkes i rentebetalinger og lønudbetalinger på samme  

 måde som ATP-bidrag.
4) For yderligere at sikre progressionen indføres en direkte  

 forbrugsskat på 5 pct. af forbrug over 100.000 kr. med tillæg af mindst  

 10.000 kr. pr. barn.
Bundgrænsen kan overføres mellem ægtefæller.
5) Der indføres en renteskatteordning for at fastholde  

 skatteværdien af renteudgifter på fast forrentede lån.
Da de nuværende  

 fastforrentede lån er optaget under hensyntagen til de nuværende  

 skatteregler, vil nedsættelse af skatteprocenterne medføre et skattesmæk for  

 låntagerne og skattefordel for långiverne.
Derfor indføres en særordning, som  

 opretholder rentefradragets værdi for fast forrentede lån optaget før  

 reformens ikrafttræden.
6) Selskabsskatten ændres, og afskrivningsreglerne saneres.
De  

 særlig gunstige afskrivningsregler: investeringsfondshenlæggelser,  

 varelagernedskrivninger og lempelser for udlandsindkomst samt  

 forsikringsselskabernes henlæggelsesfradrag ophæves, og kapitalgevinster  

 beskattes, således at indkomstgrundlaget gøres mere realistisk på linje med  

 opgørelsesmetoderne i vore nabolande.
Dette giver sammen med indførelse af  

 promsen basis for nedsættelse af selskabsskatteprocenten til 40.  

 Selskabsskatten gøres til en samtidighedsskat og opkræves som kildeskatten  

 for andre erhvervsdrivende.
7) Der gennemføres en fradragssanering, skattesystemet tilpasses så  

 alle kapitalgevinster beskattes, og der indføres en omsætningsafgift på  

 obligationer.
Endvidere gennemføres en mere effektiv formueskat, en  

 forhøjelse af arveafgiften for store arvelodder og en stramning af  

 kulbrintebeskatningen.
Bemærkninger til forslaget SF ønsker med dette beslutningsforslag, der af hensyn til den sociale og  

 økologiske balance, skal ses i nøje sammenhæng med:
 Forslag til folketingsbeslutning om en rød-grøn afgiftsreform.
(Beslutningsforslag nr.
B 41), der er fremsat sammen med nærværende beslutningsforslag, at pålægge  

 regeringen at fremsætte lovforslag, der sikrer, at det nuværende uretfærdige  

 skattesystem gøres mere solidarisk.
Det betyder, - at indkomstskattesystemet skal aflastes, så der kan genskabes en reel  

 progression, - at de laveste skattesatser skal sænkes, og - at skattesystemet skal gøres mere robust over for skattetænkning, og at  

 mulighederne for skattesnyd over landegrænserne mindskes.
Af hensyn til den samfundsøkonomiske udvikling er det vigtigt at sikre, at  

 omlægningen af skattesystemet er provenuneutralt.
Derfor indledes samtidig en  

 generel fradragssanering, hvorved en række fradragsfiduser fjernes.
 For at sikre at generationsmodsætningerne ikke skærpes, foreslås samtidig,  

 at forældrebetalingen for børnepasning sænkes og børnefamilieydelsen hæves.  

 (Der kommer senere i dette folketingsår et særskilt beslutningsforslag fra SF  

 herom).
De i beslutningsforslaget nævnte 7 ændringer vil ikke sammenlagt ændre  

 skattetrykket, men de vil betyde en væsentlig bedre fordeling af skatterne og  

 give et mere robust skattesystem.
Dem, vi betragter som velhavere, vil skulle  

 betale mere, og den lavtlønnede vil skulle betale mindre.
Almindelige bemærkninger Det nuværende skatte- og afgiftssystem har mange mangler.
Det fungerer  

 uhensigtsmæssigt, det er socialt uretfærdigt, og selv om det indeholder mange  

 indviklede regler, står alt for mange huller åbne.
Samtidig er det meget  

 forskelligt fra de lande i Norden og Europa, vi samhandler mest med, hvilket  

 muliggør skattespekulation over grænserne, og sidst men ikke mindst  

 fastholder det den økologiske ubalance.
Derfor er det nødvendigt at fremsætte  

 forslag til en samlet skatte- og afgiftsreform.
Efter regeringens forslag til  

 nedbringelse af indkomstskatten gennem indførelse af brugerbetaling i stort  

 omfang er det endnu vigtigere at vise, at trækprocenterne kan sættes ned uden  

 samtidig at indføre en socialt uretfærdig brugerbetaling.
Endelig er  

 fordelingsprofilen i regeringens plan helt uacceptabel.
SF's forslag til en solidarisk skattereform skal ses i forlængelse af  

 tidligere fremlagte SF-programmer og forslag om erhvervspolitik og økonomisk  

 politik.
Disse programmer og forslag viser, hvordan arbejdsløsheden og  

 udlandsgælden kan nedbringes.
Her har SF alene koncentreret sig om forslag  

 til en solidarisk skatte- og afgiftsreform.
Den reelle progression i indkomstskatten er yderst begrænset.
Hver  

 indkomstgruppe betaler i gennemsnit en tredjedel af indkomsten i skat.
Dette  

 til trods for, at flere og flere får en marginal skatteprocent på 68. Men  

 fradrag af forskellig slags indebærer, at den gennemsnitlige skatteprocent  

 selv for de højeste indkomstgrupper er på ca. en tredjedel.
Det viser, at det  

 ikke er de højeste indkomstgrupper, der har en for høj skatteprocent -  

 tværtimod.
Det er lav- og mellemindkomstgrupperne, der har en for høj  

 skatteprocent.
I Danmark betaler selv en gift folkepensionist eller et  

 skolebarn, som arbejder som flittigt avisbud 52 pct. i skat af sidst tjente  

 krone.
Det kendes ikke noget andet sted i verden.
Skattetrykket i Danmark er relativt højt, dog ikke højere end i en række  

 af vore nabolande og lavere end i f.eks.
Sverige.
Et forholdsvis højt  

 beskatningsniveau er helt nødvendigt for at opretholde en god offentlig  

 service.
Uden forholdsvis høje skatter vil en lang række af de ting, vi  

 betragter som fælles goder: kollektiv transport, skoler, uddannelse,  

 daginstitutioner, sundhedsvæsen, socialforsorg, folkepension,  

 arbejdsløshedsforsikring osv. ikke kunne finansieres.
Alligevel føles skattetrykket i Danmark højere end i de lande, vi  

 ofte sammenligner os med, f.eks.
Sverige.
Det skyldes, at indkomstskatten i  

 Danmark udgør en langt større andel af den samlede skat end i de lande, vi  

 normalt sammenligner os med.
De andre har til gengæld placeret en forholdsvis  

 større andel af skatten direkte på virksomhederne og på arbejdsgiverne.  

 Derved opnås de lavere indkomstskatteprocenter i disse lande.
SF kritiserede skattereformpartierne for ikke at have løst de virkelige  

 problemer med skattereformen.
Den var for kompliceret, det gælder især den  

 såkaldte virksomhedsordning, den gjorde ikke skattesystemet mere robust for  

 omgåelser og skattemanipulationer over landegrænserne, og den rettede frem  

 for alt ikke op på den manglende progression i skattesystemet.
Tiden har vist, at vores kritik var korrekt.
Derfor taler partierne bag  

 den seneste skattereform, der trådte i kraft så sent som den 1. januar 1987,  

 nu om en ny reform.
Indkomstskatten sænkes, og progressionen øges Indkomstskattesystemet skal aflastes, så det er muligt at genskabe en reel  

 progression.
Derfor nedsættes den proportionale del af statskatten fra 22 til  

 14 pct.
Personfradraget i statsskatten forhøjes med 16.800 kr. til 46.200  

 kr., så dets skatteværdi bevares i forbindelse med indførelsen af promsen,  

 jf. nedenfor. (Der opkræves fremover en produktionsomsætningsafgift på 10  

 pct., og først herefter betales indkomstskat af det resterende beløb).
Ved uændrede kommunale skattesatser mindskes kommunernes provenu, fordi  

 promsen reducerer skattegrundlaget.
Derfor fordeles promsprovenuet mellem  

 staten og kommunerne efter en fast fordelingsnøgle, så kommunernes  

 finansielle situation ikke påvirkes.
6 og 12 pct.skatterne ændres, således at satsen for 12 pct.skatten  

 forhøjes til 16 pct., mens 6 pct.skatten bevares uændret.
Herved bliver  

 faldet i de højeste skatteprocenter mindre end i de laveste.
Da skatteydere  

 med de højeste skatteprocenter i forvejen har ramt skatteloftet på 68 pct.,  

 bliver skattefaldet for disse indkomstgrupper yderligere begrænset.
Sammenlagt vil laveste skatteprocent i en gennemsnitskommune falde fra ca.  

 52 til 44, den mellemste fra ca. 58 til 50 og højeste fra ca. 68 til kun 66,  

 idet færre eller ingen rammer skatteloftet længere.
Derudover betales 5 pct.  

 i overforbrugsskat, jf. nedenfor.
 Promsen, en produktionsomsætningsafgift på 10 pct.
Til finansiering af en sænkning af indkomstskattetrykket indføres en  

 produktionsskat (proms). Promsen minder om de arbejdsgiverafgifter, der  

 spiller en stor rolle i vore nabolande, men i modsætning til traditionelle  

 arbejdsgiverafgifter beregnes den ikke kun af lønsummen, men af den samlede  

 værditilvækst i virksomhederne.
Værditilvæksten består af lønudbetalinger,  

 rentebetalinger og overskud i virksomheden.
Almindelige arbejdsgiverafgifter er oftest en skat på antal ansatte eller  

 på lønsummen.
Disse afgifter skader beskæftigelsen og rammer løntunge  

 virksomheder, virksomheder med midlertidig konjunkturnedgang og iværksættere  

 urimelig hårdt.
Promsen tilgodeser derimod disse virksomheder.
Virksomhederne betaler proms af værditilvæksten.
For offentlige  

 institutioner betales proms på 10 pct. af lønsummen, mens finansielle  

 virksomheder promses på samme måde, som det nuværende arbejdsmarkedsbidrag  

 beregnes.
Den del af promsen, der vedrører løn, fratrækkes lønudbetalinger på  

 samme måde som ATP-udbetalinger og lign.
Tilsvarende fragår det i grundlaget  

 for beregning af selskabsskat, udbyttebetaling m.v.
Promsen opkræves med 10  

 pct.
 Hvis en virksomhed har en værditilvækst på 3 mio. kr. fordelt på følgende  

 måde:
skal der betales 300.000 kr. i proms.
De 150.000 trækkes fra ved  

 lønudbetalingerne på samme måde som bidrag til pensionsordninger og ATP.
De  

 100.000 kr. trækkes fra ved betaling af renter.
Den del af promsen, som  

 virksomheden selv kommer til at betale, udgør således kun 50.000 kr.
Til  

 gengæld opnås tre fordele: For det første bliver virksomhedens skattepligtige  

 overskud formindsket med promsen, der således fragår før beregning af  

 selskabsskat (eller indkomstskat, hvis virksomheden er personligt ejet). For  

 det andet nedsættes virksomhedens selskabsskatteprocent (eller  

 indkomstskatteprocent, hvis den er personligt ejet). For det tredje flyttes  

 promsdelen om bag produktionsresultatet, idet den nettoproms der skal  

 afregnes fra virksomheden, afhænger af produktionsresultatet.
Går  

 virksomheden godt, og er værditilvæksten stor, skal promsdelen af lønnen  

 betales og måske mere til - alt efter værditilvæksten.
Er virksomheden under  

 opstart eller i midlertidig krise, og er værditilvæksten lav, så har  

 virksomheden opnået en faktisk reduktion af lønudgifterne på 150.000 kr.  

 afhængigt af underskuddets størrelse.
På denne måde sikres en bedre  

 beskæftigelse, virksomhederne bliver mindre konjunkturfølsomme og  

 iværksættere får lettere ved at komme i gang.
 Benytter vi eksemplet fra før, men antager, at værditilvæksten kun er 1  

 mio. kr., beregnes promsen på følgende måde:
skal der betales 100.000 kr. i proms.
Men virksomheden har som i første  

 eksempel fratrukket 150.000 kr. fra lønudbetalingerne og 100.000 kr. fra  

 betalingen af renter, og har således opnået en faktisk omkostningsnedgang på  

 150.000 kr. + 100.000 kr. - 100.000 kr. = 150.000 kr., svarende til 10 pct.  

 promsgodtgørelse af underskuddet på 1,5 mio. kr.
Med ordningen kan man sige, at statskassen indirekte støtter iværksættere,  

 mindsker sårbarheden for konjunkturfølsomme virksomheder, f.eks. landbruget,  

 samt støtter virksomheder, der er midlertidigt ramt af krise.
Det bliver i  

 første omgang 10 pct. billigere at ansætte lønnet arbejdskraft.
Kommer der et  

 godt resultat ud af virksomhedens drift, bliver promsen væsentlig større end  

 den indeholdte proms i renter og løn.
Går det ikke så godt, kan promsen som  

 anført blive mindre end de indeholdte beløb i renter og løn.
Den særlige risiko, som statskassen herved påtager sig, adskiller sig ikke  

 fra den risiko, som statskassen i dag løber dels via skattelovgivningen, dels  

 via arbejdsløshedsforsikringsordningen.
Men de gunstige skatteregler har i  

 dag den skævhed, at de kun har værdi for højtindtjenende virksomheder.  

 Iværksætterne og virksomheder i midlertidig krise, har ingen fordel af det  

 gevaldige skattemæssige »tag-selv-bord«, som er stillet til  

 virksomhedernes rådighed.
Gennem promsen flyttes støtten derhen, hvor den kan  

 sikre en højere beskæftigelse.
Direkte forbrugsskat For yderligere at finansiere indkomstskattelettelser og for at sikre den  

 sociale balance opkræves en direkte forbrugsskat på 5 pct. af forbrug over  

 100.000 kr.
Af hensyn til børnefamilierne hæves dette bundfradrag dog med  

 mindst 10.000 kr. pr. barn, ligesom det forudsættes, at børnefamilieydelsen  

 og andre børnetilskud ikke medregnes i det opgjorte forbrug.
Det  

 forbrugsskattefrie beløb på 100.000 kr. kan overføres mellem ægtefæller.
 Beskatningsgrundlaget ved direkte forbrugsskat er forskellen mellem ens  

 disponible indkomst og formueændringer.
Formueændringer bestemmes af opsparing eller forbrug af  

 opsparing/lånoptagning.
Beskatningsgrundlaget er altså det faktiske forbrug.  

 Den direkte forbrugsskat har en række fordele; den belønner opsparing og  

 begynder at beskatte de mange hidtil skattefrie gevinster, når de forbruges.  

 Der er imidlertid også tekniske vanskeligheder ved indførelsen.
Derfor er det  

 klogt at indføre systemet med en lav sats.
Viser det sig, at systemet lever  

 op til forventningerne, kan en større del af skattebyrden senere lægges over  

 på den direkte forbrugsskat.
Skattelettelsen på fast forrentede lån fastholdes De lavere skattesatser indebærer, at værdien af skattefrardag (bortset fra  

 personfradrag) formindskes.
Det vil presse økonomien hos nybagte husejere,  

 der i forvejen har en meget anstrengt økonomi på grund af skattereformen og  

 inflationsfald.
De nuværende fastforrentede lån er hyppigt optaget under hensyntagen til  

 den nugældende skattebesparelse.
En nedsættelse af skattesatserne har som  

 bivirkning en reduktion af skatteværdien af rentefradraget, så låntagerne får  

 et skattesmæk.
Samtidig giver indkomstskattesænkningen en skattelettelse til  

 långiverne.
For at komme disse uønskede bivirkninger til livs, indføres en  

 renteskatteordning.
Ordningen kan f.eks. indrettes således, at rentebetalingerne på  

 eksisterende fast forrentede lån reduceres med 10 pct.
Modsvarende bliver  

 renteindtægter vedrørende eksisterende værdipapirer med fast påtrykt rente  

 reduceret med 10 pct.
Ordningen skal kun vedrøre lån, der er optaget, før  

 skatte- og afgiftsreformen træder i kraft.
Selskabsskatten ændres - afskrivningsregler saneres Selskabsskatten ændres.
De særlig gunstige afskrivningsregler, dvs.  

 investeringsfondshenlæggelser, varelagernedskrivninger og lempelser for  

 udlandsindkomst samt forsikringsselskabernes henlæggelsesfradrag ophæves, og  

 kapitalgevinster beskattes, således at indkomstgrundlaget opgøres mere  

 realistisk på linje med opgørelsesmetoderne i vore nabolande.
Afskrivninger,  

 der afspejler den (gennemsnitlige) faktiske værdiforringelse af  

 produktionsapparatet, vil naturligvis blive fastholdt.
En sådan sanering  

 giver sammen med indførelse af promsen basis for nedsættelse af  

 selskabsskatteprocenten til 40, idet selskabsskatten sammen med disse  

 ændringer gøres til en samtidighedsskat på samme måde som kildeskatten.
 Sanering af fradrag m.v.
Endvidere udvides beskatningsgrundlaget for indkomstskatten ved at  

 begrænse rentefradraget på renter af privat gæld inklusive boliggæld over en  

 overgangsperiode på 20 år.
Hver skatteyder kan maksimalt fratrække 100.000  

 kr. i renteudgifter.
Denne beløbsgrænse sænkes løbende over en 20-årig  

 periode.
Herudover vil rentefradragsretten vedrørende forbrugslån blive  

 fjernet over 5 år gennem en gradvis sænkning af fradragsværdien.
I en vis  

 forstand kan man sige, at det svarer til, at den nuværende renteafgift bliver  

 opkrævet sammen med den øvrige kildeskat.
Ved simpelt hen at formindske  

 fradragsværdien, kan »renteafgiften« indregnes på skattekortet og  

 opkræves sammen med kildeskatten.
Hermed bliver administrationen betydeligt  

 forenklet.
Ved beregning af lejeværdien for en skatteyder med to ejerboliger, skal  

 ejendomsvurderingerne fremover lægges sammen.
Lejeværdien bør imidlertid  

 efter SF's opfattelse bortfalde og erstattes af en statslig og progressiv  

 ejendomsskat, som også skal hvile på bygningernes værdi (forskelsværdien) i  

 modsætning til de kommunale og amtskommunale ejendomsskatter.
 SF er villig til at forenkle fradragsreglerne for lønmodtagernes  

 småudgifter i forbindelse med udførelsen af deres arbejde (f.eks. gennem en  

 forhøjelse af det nuværende 3.400 kr.s bundfradrag, jf. ligningslovens § 9)  

 ved at forhøje beløbsgrænsen betydeligt under den udtrykkelige forudsætning,  

 at der fastsættes en ganske tilsvarende beløbsgrænse for erhvervsdrivende og  

 selskaber m.v.
