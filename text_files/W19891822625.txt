Landsskatteretten fandt, at en privatretlig servitut, der var tinglyst  

 på et areal, hvorefter det ikke måtte bebygges yderligere, ikke var af en  

 sådan karakter, at der skulle tages hensyn til den ved vurderingen.
Retten  

 henviste til, at servitutten fremstod som en personlig rettighed for  

 naboejendommenes ejere, deres ægtefæller eller efterkommere, hvorfor den  

 manglede den i vurderingslovens § 13, stk. 3, 1. punktum, forudsatte  

 gensidighed, som indebærer, at denne også direkte skal være pålagt et  

 herskende areal.
 A klagede over den af skyldrådet ved 18. almindelige vurdering pr. 1.  

 januar 1986 foretagne ansættelse af ejendomsværdien og grundværdien til  

 henholdsvis 700.000 kr. og 435.000 kr.
 Ejendommen omfattede et grundareal på 17.732 m2, heraf vej 840 m2, og var  

 bebygget med et i 1958 opført sommerhus.
 Ejendommen var ifølge partiel byplanvedtægt beliggende i et område udlagt  

 til sommerhusbebyggelse.
På ejendommen var der i november 1962 tinglyst en servitut, hvorefter  

 ejendommen skulle bevares som en samlet ejendom, der ikke måtte bebygges  

 yderligere.
Påtaleretten tilkom de på tinglysningstidspunktet værende ejere  

 af to naboejendomme, deres ægtefæller eller efterkommere, så længe de ejede  

 ejendommen.
De påtaleberettigede kunne, når de var enige herom, dispensere  

 fra servitutten.
 Skyldrådet havde under hensyntagen til den tinglyste servitut ansat  

 grundværdien med følgende specifikation:
Skyldrådet havde oplyst, at ejendommen kunne udstykkes i 6 grunde, hvis  

 der blev bortset fra servitutten.
Dette ville indebære, at grundværdien med 6  

 byggeretsværdier skulle ansættes til 910.000 kr.
Det således indrømmede  

 nedslag på 475.000 kr. var i henhold til bestemmelsen i vurderingslovens §  

 13, stk. 3, 1. punktum, overført til de to herskende ejendomme med halvdelen  

 til hver.
Til støtte for påstanden om nedsættelse af grundværdien gjorde klageren  

 bl.a. gældende, at den af skyldrådet foretagne ansættelse af de 12.500 m2 til  

 20 kr. pr. m2 var helt misvisende, idet ejendommen ikke kunne udstykkes eller  

 bebygges yderligere på grund af servitutten.
Klageren fandt derfor, at 12.500  

 m2 af grundarealet burde sidestilles med og ansættes på linie med fredede  

 arealer.
 Klageren anførte endvidere, at den på ejendommen tinglyste privatretlige  

 servitut måtte sidestilles med en offentligretlig servitut, der i medfør af  

 vurderingslovens § 13, stk. 2, skulle tages i betragtning ved ansættelsen.
Han henviste herved til, at selv om der var tale om en privatretlig  

 servitut, havde kommunen i henhold til Kommuneplanlovens § 37, ret til at  

 sikre servituttens overholdelse.
Uanset, at kommunen på forespørgsel havde  

 oplyst, at man ikke agtede at udøve påtaleretten, var kommunen efter  

 klagerens opfattelse ikke berettiget til ved en formløs erklæring at  

 fraskrive sig en sådan ret.
I henhold til ovennævnte bestemmelse i  

 Kommuneplanloven blev privatretlige servitutter en integreret del af en  

 planlægning for området, som kommunen måtte respektere, indtil den havde  

 udnyttet sin hjemmel i Kommuneplanlovens § 18, stk. 1, nr. 16, til at lade  

 servitutten bortfalde.
Klageren var derfor af den opfattelse, at kommunen  

 måtte betragtes som påtaleberettiget vedrørende servituttens overholdelse.
 Endvidere anførte klageren, at hvis det måtte antages, at servitutten ikke  

 kunne sidestilles med en ofentligretlig servitut, men var omfattet af  

 vurderingslovens § 13, stk. 3, var det hans opfattelse, at ejendommen på  

 grund af servitutpålægget måtte falde ind under vurderingslovens § 13, stk.  

 3, 1. punktum.
Endelig anførte klageren til støtte for påstanden om nedsættelse af  

 ejendomsværdien, at bygningsværdien var ansat urealistisk højt, idet der var  

 mangler ved ejendommen.
Han fandt således ikke, at ansættelsen var udtryk for  

 ejendommens handelsværdi, hvorfor denne ikke var i overensstemmelse med  

 vurderingslovens § 6 sammenholdt med § 13, stk. 3.
 Retsformanden og 2 medlemmer af Landsskatteretten besigtigede ejendommen,  

 og yderligere 2 medlemmer deltog i sagens afgørelse.
Landsskatteretten bemærkede, at ifølge vurderingslovens § 6 skal  

 vurderingen foretages på grundlag af ejendommens værdi i handel og vandel,  

 såfremt købesummen skulle erlægges kontant.
Ifølge samme lovs § 9 skal  

 ejendomsværdien ansættes til handelsværdien på vurderingstidspunktet af den  

 faste ejendom i sin helhed, medens grundværdien i medfør af vurderingslovens  

 § 13, stk. 1, udgør grundens handelsværdi i ubebygget stand under hensyn til  

 beskaffenhed og beliggenhed og til en i økonomisk henseende god anvendelse.
Endvidere bemærkede retten, at der ved ansættelsen af grundværdien ifølge  

 vurderingslovens § 13, stk. 2, skal tages hensyn til de til et grundareal  

 knyttede rettigheder og byrder af offentligretlig karakter.
I henhold til  

 samme lovbestemmelses stk. 3, 1. punktum, skal der fremdeles tages hensyn til  

 privatretlige servitutter, der er pålagt et grundareal til fordel for et  

 areal under en anden ejendom, såvel ved vurderingen af den herskende som af  

 den tjenende ejendom, medens der ifølge stk. 3, 2. punktum, i øvrigt skal  

 bortses fra rettigheder og forpligtelser af privatretlig karakter.
Efter det oplyste fremtrådte kommunen ikke som påtaleberettiget i henhold  

 til servitutdokumentet.
Kommunens ret i henhold til Kommuneplanlovens § 37  

 til at sikre servituttens overholdelse måtte dernæst ses i sammenhæng med, at  

 kommunen varetager offentligretlige interesser.
Privatretlige servitutter  

 står herved i modsætning til lokalplaner og fortsat gældende byplanvedtægter,  

 hvis overholdelse kommunalbestyrelsen har pligt til at påse, jf. herved  

 Kommuneplanlovens § 46. Da kommunen i henhold til disse retningslinier ifølge  

 det oplyste ikke havde fundet grundlag for at sikre overholdelsen af den  

 omhandlede servitutbestemmelse, ligesom der ej heller af denne var søgt  

 tilvejebragt en lokalplan, som i medfør af Kommuneplanlovens § 18, stk. 1,  

 nr. 16, tilsikrer ophør af servitutten, fandt Landsskatteretten ikke grundlag  

 for at betragte denne som en servitut af offentligretlig karakter, der skal  

 tages i betragtning i henhold til vurderingslovens § 13, stk. 2.
 Retten tilføjede, at den omhandlede servitut ej heller fandtes at være en  

 villaservitut af en så almindelig karakter og med en så omfattende kreds af  

 påtaleberettigede, at den som følge heraf kunne henføres til vurderingslovens  

 § 13, stk. 2.
Efter indholdet af servitutten sammenholdt med de i vurderingspraksis  

 fastlagte tilfælde, hvor servitutter er anset for omfattet af bestemmelsen i  

 vurderingslovens § 13, stk. 3, 1. punktum, såsom f.eks. portrettigheder,  

 indkørselsrettigheder, vejrettigheder, udsigtsservitutter,  

 afgravningsrettigheder til forekomster i jorden m.v., fandt Landsskatteretten  

 endvidere ikke, at den på ejendommen i 1962 tinglyste servitut til fordel for  

 de to naboejendomme var af en sådan karakter, at den samtidig kunne henføres  

 til naboejendommene som herskende ejendomme.
Retten fandt således, at  

 servitutten fremstod som en personlig rettighed for naboejendommenes ejere,  

 deres ægtefæller eller efterkommere, idet den manglede den i vurderingslovens  

 § 13, stk. 3, 1. punktum, forudsatte gensidighed, som indebærer, at den også  

 direkte skal være pålagt et herskende areal.
Landsskatteretten var herefter af den opfattelse, at den på  

 klageejendommen tinglyste privatretlige servitut måtte henføres til  

 vurderingslovens § 13, stk. 3, 2. punktum, hvorefter der i øvrigt ved  

 vurderingen bortses fra rettigheder og forpligtelser af privatretlig  

 karakter.
Grundværdien skulle derfor ansættes med 6 byggeretsværdier.
 Efter de i øvrigt foreliggende oplysninger, herunder det ved besigtigelsen  

 fremkomne om klageejendommens størrelse, beliggenhed og retlige  

 udnyttelsesmuligheder samt bebyggelsens standard og vedligeholdelsesstand  

 ændrede Landsskatteretten den påklagede ejendomsværdi og grundværdi til  

 henholdsvis 1.100.000 kr. og 910.000 kr. med følgende specifikationer:
 (* 1) Afgørelsen er offentliggjort i Skat 1989, nr. 6, side 481.
