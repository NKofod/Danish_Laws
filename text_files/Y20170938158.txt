Forening hverken omfattet af offentlighedslovens § 3, stk. 1, nr. 2, eller § 4 Svar til borger 24-01-2017 Sag nr. 16/05607 Afslag på aktindsigt fra foreningen A Jeg har modtaget din e-mail af 23. december 2016, hvor du klager over, at foreningen A har afvist din aktindsigtsanmodning af 20. december 2016.
 Jeg har forstået din e-mail således, at din klage angår den del af anmodningen, der vedrører lønforholdene hos  nu tidligere  sekretariatschef B.
Hovedreglen for ombudsmandens virksomhedsområde er den offentlige forvaltning, på samme måde som det er udgangspunktet for bl.a. offentligheds- og forvaltningsloven.
Det falder således som udgangspunkt uden for ombudsmandens virksomhed at behandle klager over private.
Jeg henviser til § 7, stk. 1, i lov om Folketingets Ombudsmand (jf. lovbekendtgørelse nr. 349 af 22. marts 2013), hvoraf det fremgår, at ombudsmanden behandler klager over den offentlige forvaltning samt visse nærmere opregnede institutioner.
 Foreningen A er som en forening oprettet på privatretligt grundlag som udgangspunkt ikke en del af den offentlige forvaltning, jf. bl.a. offentlighedslovens § 2 (lov nr. 606 af 12. juni 2013 om offentlighed i forvaltningen).
Efter offentlighedslovens § 3, stk. 1, nr. 2, er foreninger mv. oprettet på privatretligt grundlag dog omfattet af loven, hvis de udøver offentlig virksomhed af mere omfattende karakter og er undergivet intensiv offentlig regulering, intensivt offentligt tilsyn og intensiv offentlig kontrol.
Jeg har gennemgået de oplysninger, som jeg har modtaget fra dig, og foreningens vedtægter (som er tilgængelige på foreningens hjemmeside). Efter min gennemgang er det min opfattelse, at foreningen heller ikke efter § 3, stk. 1, nr. 2, er omfattet af offentlighedsloven.
Jeg har navnlig lagt vægt på, at foreningen ikke er underlagt intensiv offentlig regulering, tilsyn eller kontrol.
Jeg er som følge heraf som udgangspunkt afskåret fra at tage stilling til din klage, jf. ombudsmandslovens § 7, stk. 1.
 Det følger af ombudsmandslovens § 7, stk. 4, at såfremt selskaber, institutioner, foreninger mv. ved lov eller administrativt helt eller delvis inddrages under de regler og principper, der gælder for den offentlige forvaltning, kan ombudsmanden bestemme, at de pågældende organer i samme omfang skal være omfattet af ombudsmandens virksomhed.
 Offentlighedsloven finder også anvendelse på selskaber, hvis mere end 75 pct. ejerandele tilhører danske offentlige myndigheder, jf. lovens § 4. Hvis et selskab er omfattet af denne bestemmelse, kan jeg således i medfør af ombudsmandslovens § 7, stk. 4, bestemme, at selskabet skal være omfattet af min virksomhed.
 Jeg har på den baggrund overvejet, om foreningen A er omfattet af offentlighedslovens § 4, således at det ville være muligt for mig at inddrage foreningen under min kompetence.
Ifølge forarbejderne til § 4 (jf. lovforslag nr.
L 144 af 7. februar 2013) er aktieselskaber og anpartsselskaber, der er omfattet af selskabsloven, omfattet af bestemmelsen.
Endvidere er selskaber, der er omfattet af lov om visse erhvervsdrivende virksomheder, jf. lovbekendtgørelse nr. 1295 af 15. november 2013 med senere ændringer, omfattet af § 4.
Jeg har i forbindelse med min behandling af sagen fra foreningen A modtaget et notat af 8. januar 2015 udarbejdet af Odense Kommune om foreningens og offentlighedslovens regler.
Det fremgår heraf, at kommunen har rettet henvendelse til Erhvervsstyrelsen, der har oplyst, at foreningen A ikke er registreret som en erhvervsdrivende forening hos styrelsen, og at det endvidere var styrelsens opfattelse, at foreningen ikke var omfattet af registreringspligten efter lov om visse erhvervsdrivende virksomheder.
På baggrund heraf og ud fra min gennemgang af sagens oplysninger er det min opfattelse, at foreningen ikke er omfattet af lov om visse erhvervsdrivende virksomheder og således ikke er et selskab i offentlighedslovens § 4s forstand.
 Det er på det foreliggende grundlag derfor også min opfattelse, at foreningen ikke er omfattet af offentlighedslovens § 4.
 Da jeg således heller ikke har mulighed for at inddrage foreningen under min kompetence efter ombudsmandslovens § 7, stk. 4, foretager jeg mig ikke mere i anledning af din henvendelse.
 Til orientering sender jeg dig en vejledning om ombudsmanden og persondataloven (Information om dine rettigheder).
Med venlig hilsen Kopi til:
