Arbejderne på en virksomhed nedlagde arbejdet den 1. april 1985 i  

 protest mod lovindgrebet.
Den 2. april var der etableret fysisk blokade ved  

 virksomheden.
Blokaden blev brudt af politiet, men arbejderne gik ikke i gang  

 med arbejdet, og det blev ikke anset for bevist, at arbejderne blev hjemsendt  

 den 2. april.
Den 3. april mødte arbejderne, men blev hjemsendt.
Det fandtes ikke godtgjort, at det af driftsmæssige grunde var  

 nødvendigt at foretage denne hjemsendelse, der derfor blev anset for  

 overenskomststridig.
Da hjemsendelsen imidlertid havde sin baggrund i  

 arbejdernes overenskomststridige udeblivelse den 2. april pålagdes der efter  

 omstændighederne ikke virksomheden bodsansvar.
 Sagsomkostningerne delt.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Sammenslutningen af Havne- og Købmandsorganisationer i Danmark for Aldi  

 Centrallager for Arbejdsretten for at have handlet overenskomststridigt ved  

 den 2. og 3. april 1985 at have hjemsendt de i virksomheden ansatte medlemmer  

 af Specialarbejderforbundet.
 Klagerne har nedlagt påstand om, at Aldi Centrallager har handlet  

 overenskomststridigt ved den 2. og 3. april 1985 at have hjemsendt de  

 ansatte, at Aldi Centrallager tilpligtes til Specialarbejderforbundet i  

 Danmark at betale en efter rettens skøn fastsat bod, og at spørgsmålet om  

 betaling til de ansatte henskydes til afgørelse ad sædvanlig fagretlig vej.
 De indklagede har påstået frifindelse.
 På et fællesmøde den 10. april 1985 bestred man fra arbejdsgiverside, at  

 virksomheden havde etableret en overenskomststridig lockout, idet man  

 oplyste, at baggrunden for, at virksomheden ikke havde kunnet beskæftige de  

 pågældende arbejdere, var driftsmæssige forhold, herunder de pågældendes egne  

 arbejdsnedlæggelser samt de i forbindelse hermed iværksatte fysiske blokader  

 af virksomheden.
Den 1. april 1985 nedlagde arbejderne på Aldi Centrallager arbejdet i  

 protest mod gennemførelsen af lov nr. 123 om fornyelse og forlængelse af  

 kollektive overenskomster og aftaler m.v.
Parterne er enige om, at denne  

 arbejdsnedlæggelse var overenskomststridig.
Om begivenhederne den 2. og 3. april 1985, der var dagene lige før  

 Skærtorsdag, har tillidsmand Benny Knup bl.a. forklaret, at arbejderne mødte  

 op ved virksomheden tirsdag morgen kl. 6,30. Alle indgangene til virksomheden  

 var imidlertid blokeret af 5-6 personer ved hver indgang, så arbejderne ikke  

 kunne komme ind.
Arbejderne ventede udenfor i en times tid.
Så kom politiet  

 til stede, og arbejderne besluttede at gå i afdelingen for at diskutere  

 situationen.
Kl. ca. 9,30 ringede lagerchef Benny Thomsen til afdelingen og  

 sagde, at der nu var fri adgang til virksomheden, og at arbejderne skulle  

 give møde inden for en halv time.
Man gjorde opmærksom på, at ca. halvdelen  

 af folkene var gået hjem og derfor ikke kunne give møde, og man fik så at  

 vide, at alle skulle komme, og at der ikke var arbejde til dem om onsdagen,  

 hvis de ikke kom allesammen.
Benny Knup tog sammen med to andre ud til  

 virksomheden, hvor der stadig var fysisk blokade, men nu af flere mennesker,  

 og de kom derfor ikke ind.
Onsdag morgen mødte alle påny kl. 6,30, men blev  

 ikke lukket ind, selv om de var villige til at gå i arbejde.
Det drejer sig  

 om 30 lagerarbejdere og 12 chauffører.
Ingen af dem havde noget med blokaden  

 at gøre.
Direktør Jan Ipsen har bl.a. forklaret, at Aldi Centrallager er et en gros  

 lager, der modtager varer og derefter pakker dem og udbringer dem til Aldis  

 36-37 detailbutikker på Sjælland og Lolland-Falster.
Den 2. april 1985 var  

 adgangen til virksomheden blokeret fra kl. 5,30. Virksomheden tilkaldte  

 politiet, der fik blokaden brudt kl. 7,05. Fire af arbejderne gik ind og gik  

 i arbejde, men resten gik til SiD's afdelingskontor eller hjem.
Benny Thomsen  

 ringede til afdelingskontoret kl. 7,35 og bad arbejderne om at komme, fordi  

 der nu var adgang til virksomheden, men der kom ingen.
Kl. 8,45 ringede Benny  

 Thomsen påny og forlangte, at arbejderne skulle komme inden en halv time,  

 idet virksomheden ellers måtte skaffe andre folk til at få varerne kørt ud.  

 Han sagde ikke noget om, at alle skulle møde.
Arbejderne mødte imidlertid  

 stadig ikke, og virksomheden fik derefter hjælp af personale fra Aldibutikker  

 til at få varer pakket og kørt ud.
Fra kl. 12 blev der påny etableret en  

 fysisk blokade, denne gang af mere professionelle blokadevagter, så politiet  

 havde besvær med at få biler ind til og ud fra virksomheden.
Denne blokade  

 varede til kl. 15. Der blev arbejdet i centrallageret til ud på aftenen, og  

 de, der deltog i arbejdet, fik besked om at komme igen næste dag.
Arbejdet i  

 centrallageret havde været standset på grund af strejke i slutningen af marts  

 1985, og det var meget vigtigt at få kørt varer ud til detailbutikkerne til  

 påskehandelen.
Da arbejderne mødte onsdag morgen, fik de besked om, at de  

 først skulle møde efter påske, fordi virksomheden havde været nødt til at  

 planlægge arbejdet på lidt længere sigt.
 Arbejdsretten skal udtale:
Efter det oplyste må det lægges til grund, at arbejderne ikke efterkom  

 virksomhedens anmodning om at gå i arbejde tirsdag morgen, da politiet havde  

 fået brudt den fysiske blokade af indgangene, og det findes ikke godtgjort,  

 at centrallageret stillede krav om, at alle arbejderne skulle komme, og at  

 der i modsat fald ikke ville være arbejde til dem om onsdagen.
Det findes  

 således ikke bevist, at arbejderne blev hjemsendt om tirsdagen, og de  

 indklagede frifindes for så vidt angår påstanden herom.
Da arbejderne mødte onsdag morgen, blev de imidlertid hjemsendt, selv om  

 der var arbejde til dem, og det findes ikke bevist, at det af driftsmæssige  

 grunde var nødvendigt at foretage denne hjemsendelse.
Klagernes første  

 påstand tages derfor til følge for så vidt angår hjemsendelsen onsdag den 3.  

 april 1985.
 Da hjemsendelsen om onsdagen havde sin baggrund i arbejdernes  

 overenskomststridige udeblivelse om tirsdagen, findes der efter  

 omstændighederne ikke at burde pålægges den indklagede virksomhed bodsansvar.
 Spørgsmålet om betaling til de ansatte må afgøres ad sædvanlig fagretlig  

 vej.
 Sagens omkostninger, 2.000 kr., betales af hver af parterne med halvdelen.
 T h i k e n d e s f o r r e t :
 Aldi Centrallager frifindes for så vidt angår påstanden om at have  

 hjemsendt de ansatte tirsdag den 2. april 1985.
 Aldi Centrallager har handlet overenskomststridigt ved onsdag den 3. april  

 1985 at have hjemsendt de ansatte.
 Der pålægges ikke Aldi Centrallager bod.
 I sagsomkostninger betaler hver af parterne 1.000 kr. til Arbejdsretten.
 (* 1) Henvisninger: Per Jacobsen, s.479 (note 188), s.577 (note 134), K  

 10.851 og de herunder anførte henvisniger, K 10.951.
