Klage over for lang bandageringstid efter operation af håndledsbrud Nævnet fandt grundlag for at kritisere den behandling, som patienten modtog af reservelæge A den 8. april 2005. Nævnet fandt ikke i øvrigt grundlag for at kritisere den modtagne behandling.
 Nævnet lagde vægt på, at reservelæge A havde anført til sagen, at hun på undersøgelsestidspunktet lige var startet som turnuslæge på afdelingen, og at hun ikke havde nogen erfaring med, hvornår K-tråde skulle fjernes.
Det var nævnets opfattelse, at det forhold, at en læge er urutineret, netop gør det nødvendigt at sikre sig orientering i den lagte plan for patienten, uanset om patienten bliver set i skadestuen eller i ambulatoriet.
Reservelægen burde således efter nævnets opfattelse have orienteret sig om den lagte plan for patienten ikke mindst, da hun gav ham en tid til fjernelse af gipsen og K-trådene.
Nævnet lagde vægt på, at reservelæge C havde anført til sagen, at hun på undersøgelsestidspunktet havde været ansat i 1½ måned som turnuskandidat på afdelingen, og at hun ikke havde nogen erfaring med, hvornår K-tråde skulle fjernes.
Hun orienterede sig i den videre plan for patienten og så, at der var givet tid til fjernelse af K-tråde den 3. maj 2005.
 Det var nævnets opfattelse, at det ikke var under normen for almindelig anerkendt faglig standard, at reservelæge C koncentrerede sig om det akutte problem i form af stramning af gipsen og således ikke foranledigede, at den allerede planlagte tid for fjernelse af gipsskinnen og K-tråden blev ændret.
