Bekendtgørelse om videregivelse af oplysninger fra Lægemiddelstyrelsens Lægemiddelstatistikregister I medfør af § 11, stk. 3, i lov om apoteksvirksomhed, jf. lovbekendtgørelse nr. 855 af 4. august 2008, som ændret ved lov nr. 100 af 10. februar 2009, fastsættes:
 § 1. Denne bekendtgørelse regulerer Lægemiddelstyrelsens adgang til at videregive oplysninger fra Lægemiddelstyrelsens Lægemiddelstatistikregister om receptudstederes ordinationer, herunder om receptudsteders autorisationsID, ydernummer, personnummer, autorisationsnummer eller lignende entydige identifikationsoplysninger.
Stk. 2. Adgangen til at videregive oplysninger efter §§ 1-6 og give indsigt efter § 7 omfatter alle data i Lægemiddelstatistikregisteret, herunder data indberettet til registeret før ikrafttræden af denne bekendtgørelse.
Oplysninger, der kan identificere patienten, må dog ikke videregives.
§ 2. Lægemiddelstyrelsen kan til regioner videregive oplysninger fra Lægemiddelstatistikregisteret om lægers og tandlægers ordination af lægemidler.
Oplysningerne må kun videregives med henblik på at fremme rationel lægemiddelanvendelse eller med henblik på en vurdering af hensigtsmæssigheden af konkrete receptudstederes ordinationer.
 § 3. Lægemiddelstyrelsen kan til Sundhedsstyrelsen videregive oplysninger fra Lægemiddelstatistikregisteret om lægers og tandlægers ordination af lægemidler med henblik på vurdering af hensigtsmæssigheden af konkrete receptudstederes ordinationer.
 § 4. Lægemiddelstyrelsen kan til Fødevarestyrelsen videregive oplysninger fra Lægemiddelstatistikregisteret om dyrlægers ordination af lægemidler med henblik på, at oplysningerne kan indgå i et register over anvendelse, udlevering og ordinering af lægemidler med henblik på en vurdering af hensigtsmæssigheden af konkrete receptudstederes ordinationer.
 § 5. Lægemiddelstyrelsen kan til Fødevarestyrelsen videregive oplysninger fra Lægemiddelstatistikregisteret om dyrlægers ordination af afhængighedsskabende og antipsykotiske lægemidler med henblik på styrelsens tilsyn med dyrlægers ordination af de pågældende lægemidler, herunder vurdering af hensigtsmæssigheden af konkrete receptudstederes ordinationer.
§ 6. Lægemiddelstyrelsen kan til andre offentlige myndigheder videregive oplysninger fra Lægemiddelstatistikregisteret om læger, tandlæger og dyrlægers ordination af lægemidler.
Oplysningerne må kun videregives, hvis ganske særlige hensyn taler for det, og disse hensyn vejer væsentligt tungere end hensynet til receptudstederen.
 § 7. Lægemiddelstyrelsen kan give en receptudsteder indsigt i oplysninger fra Lægemiddelstatistikregisteret om den pågældendes egne ordinationer af lægemidler.
 § 8. Bekendtgørelsen træder i kraft den 1. januar 2012.
 Stk. 2. Bekendtgørelse nr. 33. af 19. januar 2000 om videregivelse af oplysninger fra Lægemiddelstyrelsens Lægemiddelstatistik ophæves.
