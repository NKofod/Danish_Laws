Bekendtgørelse om supplerende bestemmelser for omsætning af klovbærende dyr I medfør af § 30, stk. 1, 3 og 4, § 34, stk. 1, § 37 og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, og § 10, stk. 1, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Bestemmelserne i denne bekendtgørelse supplerer bestemmelser for handel med og omsætning samt flytning af klovbærende dyr.
Definitioner § 2. I denne bekendtgørelse forstås ved:
 1) Samlested: Ethvert sted, hvor dyr fra forskellige besætninger samles, med henblik på at udgøre en eller flere sendinger af dyr bestemt til handel.
 2) Samhandel: Handel mellem lande, der er medlem af den Europæiske Union, eller med Norge.
 3) Mellemstation: Et sted, hvor transporten afbrydes, for at dyrene kan hvile, blive fodret eller vandet, og som er godkendt i medfør af gældende EU-regler herom.
 4) Besætning: En samling af husdyr af samme dyreart, som anvendes til bestemte formål, som er knyttet til en bestemt geografisk beliggenhed, og som har en ejer i form af en juridisk eller fysisk person.
 5) Hjembedrift: Den bedrift, hvor dyrene har haft deres seneste opholdsperiode.
 6) Opholdsperiode: Den uafbrudte fysiske tilstedeværelse på hjembedriften i den periode, der er fastsat i denne bekendtgørelse, eller siden fødslen for dyr, der er yngre end opholdsperioden.
7) Karantæne: Lokaler, der fysisk er adskilt fra øvrige lokaler på bedriften, og som kun indeholder dyr fra samme forsendelse, og hvor dyrene har samme sundhedsstatus.
Lokalerne skal have rimelig afstand fra bedrifter og lokaler med dyr af arter, der kan smittes med samme husdyrsygdomme.
 8) Fælles græsgang: Et græsningsareal, hvor Fødevarestyrelsen har godkendt, at der findes dyr af samme dyreart fra mere end én besætning.
Bestemmelser for kvæg § 3. Det er forbudt at føre kvæg fra en bedrift eller en fælles græsgang, hvis der inden for de seneste 7 dage, inklusive leveringsdagen, er indsat klovbærende dyr på bedriften eller den fælles græsgang.
 Stk. 2. Forbuddet i stk. 1 gælder ikke, hvis fraførslen fra den fælles græsgang sker til hjembesætningen.
 Stk. 3. Forbuddet i stk. 1 gælder ikke, hvis fraførslen sker med henblik på behandling på et dyrehospital.
 Stk. 4. Forbuddet i stk. 1 gælder ikke, hvis dyret sendes direkte til slagtning, herunder via ét samlested for slagtedyr.
 Stk. 5. Forbuddet i stk. 1 gælder ikke, hvis fraførslen sker til en anden dansk besætning med samme ejer.
Stk. 6. Det er endvidere tilladt at fraføre andet kvæg end de tilførte dyr, hvis 1) de tilførte dyr er indsat direkte i en separat karantæne, jf. stk. 6, eller 2) dyrene samhandles eller eksporteres til et tredjeland.
 Stk. 7. Indretning og drift af den i stk. 6, nr. 1, nævnte karantæne, skal forud for indsættelse af dyr være godkendt af Fødevarestyrelsen.
§ 4. Kvæg, som er tilført en bedrift eller en fælles græsgang, må ikke fraføres bedriften eller den fælles græsgang, før der er gået mindst 30 dage, inklusive leveringsdagen, efter indsættelsen.
Dette gælder dog ikke, hvis dyrene er under 30 dage gamle og har opholdt sig på bedriften eller den fælles græsgang siden fødslen.
 Stk. 2. Forbuddet i stk. 1 gælder ikke, hvis fraførslen fra den fælles græsgang sker til hjembesætningen.
 Stk. 3. Forbuddet i stk. 1 gælder ikke, hvis fraførslen sker med henblik på behandling på et dyrehospital.
 Stk. 4. Forbuddet i stk. 1 gælder ikke, hvis fraførslen sker til en anden dansk besætning med samme ejer.
 Stk. 5. Det er tilladt at fraføre det tilførte dyr, hvis det føres direkte til slagtning, herunder via ét samlested for slagtedyr.
 Stk. 6. Det er tilladt at tilbageføre et dyr til den bedrift, som det kommer fra, hvis tilbageførslen sker efter sygdomsbehandling på et dyrehospital, eller det hjemføres fra en fælles græsgang med henblik på sygdomsbehandling.
 Stk. 7. Det er tilladt på ny at sende et dyr til en fælles græsgang efter endt sygdomsbehandling på et dyrehospital eller hjembedriften, selv om der ikke er gået 30 dage efter tilbageførslen.
 § 5. Bestemmelsen i § 4, stk. 1, gælder ikke for kvæg, der er genindsat i en besætning direkte efter at have været udstillet på et dyrskue, når fraførelsen sker med henblik på udstilling på et andet dyrskue.
 Stk. 2. Kvæg der har været udstillet på dyrskue, jf. stk. 1, skal føres direkte tilbage til hjembedriften efter dyrskuet.
Stk. 3. Kvæg, der udstilles på dyrskue, jf. stk. 1, skal i den mellemliggende periode testes negative for bluetongue.
Dokumentation herfor skal ledsage kvæget på det efterfølgende dyrskue og skal forevises dyrlægen ved indsyning på dyrskuet og forevises Fødevarestyrelsen på forlangende.
§ 6. Det påhviler arrangøren af et dyrskue skriftligt at dokumentere, at tilførslen af kvæg til dyrskuet sker i overensstemmelse med §§ 3-5, på baggrund af oplysninger herom fra ejerne af det tilførte kvæg, f.eks. ved kopi af sundhedsdokumentet eller anden skriftlig erklæring.
Dokumentationen skal forevises Fødevarestyrelsen på forlangende.
Bestemmelser for svin § 7. Det er forbudt at føre svin fra en bedrift, hvis der inden for de seneste 7 dage, inklusive leveringsdagen, er indsat klovbærende dyr på bedriften.
 Stk. 2. Forbuddet i stk. 1 gælder ikke, hvis fraførslen sker med henblik på behandling på et dyrehospital, eller dyret sendes direkte til slagtning, herunder via ét samlested for slagtedyr.
Stk. 3. Forbuddet i stk. 1 gælder ikke, hvis der ikke findes andre klovbærende dyr på bedriften end svin, og der på den bedrift, der leverer svinene, ikke findes andre klovbærende dyr end svin, og svinene 1) leveres fra en bedrift, der er i samdrift med bedriften, og samdriften er registreret i CHR, eller 2) leveres som led i en aftale, der er registreret i Fødevarestyrelsen, om fast levering af svin, og leverandøren højst har aftale om levering af svin til 5 besætninger.
 Stk. 4. Forbuddet i stk. 1 gælder ikke, hvis fraførslen sker til en anden dansk besætning med samme ejer.
Stk. 5. Det er endvidere tilladt at fraføre andre svin end de tilførte dyr, hvis 1) de tilførte dyr er indsat direkte i en separat karantæne, jf. stk. 6, eller 2) dyrene samhandles eller eksporteres til et tredjeland.
 Stk. 6. Indretning og drift af den i stk. 5, nr. 1, nævnte karantæne skal forud for indsættelse af dyr være godkendt af Fødevarestyrelsen.
§ 8. Svin, som er tilført en bedrift, må ikke fraføres bedriften, før der er gået mindst 30 dage, inklusive leveringsdagen, efter indsættelsen.
Dette gælder dog ikke, hvis dyrene er under 30 dage gamle og har opholdt sig på bedriften siden fødslen.
 Stk. 2. Forbuddet i stk. 1 gælder ikke, hvis fraførslen sker med henblik på behandling på et dyrehospital.
 Stk. 3. Forbuddet i stk. 1 gælder ikke, hvis fraførslen sker til en anden dansk besætning med samme ejer.
 Stk. 4. Det er tilladt at fraføre det tilførte dyr, hvis det føres direkte til slagtning, herunder via ét samlested for slagtedyr.
 Stk. 5. Det er tilladt, at et dyr tilbageføres til den bedrift, hvor det kommer fra, hvis tilbageførslen sker efter sygdomsbehandling på et dyrehospital.
Bestemmelser for får og geder § 9. Det er forbudt at føre får og geder fra en bedrift eller en fælles græsgang, hvis der inden for de seneste 7 dage, inklusive leveringsdagen, er indsat klovbærende dyr på bedriften eller den fælles græsgang.
Ved samhandel er fristen dog 21 dage, såfremt bedriften eller den fælles græsgang ikke i 30 dage er tilført klovbærende dyr, der er indført fra tredjelande.
 Stk. 2. Forbuddet i stk. 1 gælder ikke, hvis fraførslen fra den fælles græsgang sker til hjembesætningen.
 Stk. 3. Forbuddet i stk. 1 gælder ikke, hvis fraførslen sker med henblik på behandling på et dyrehospital.
 Stk. 4. Forbuddet i stk. 1 gælder ikke, hvis fraførslen sker til en anden dansk besætning med samme ejer.
 Stk. 5. Det er tilladt at fraføre andre dyr end de tilførte dyr, hvis de føres direkte til slagtning, herunder via ét samlested for slagtedyr, i Danmark.
Stk. 6. Det er endvidere tilladt at fraføre andre får og geder end de tilførte dyr hvis 1) de tilførte dyr er indsat direkte i en separat karantæne, jf. stk. 7 eller 2) dyrene eksporteres til et tredjeland.
 Stk. 7. Indretning og drift af den i stk. 6, nr. 1, nævnte karantæne skal forud for indsættelse af dyr være godkendt af Fødevarestyrelsen.
§ 10. Får og geder, som er tilført en bedrift eller en fælles græsgang, må ikke fraføres bedriften eller den fælles græsgang, før der er gået mindst 30 dage, inklusive leveringsdagen, efter indsættelsen.
Dette gælder dog ikke, hvis dyrene er under 30 dage gamle og har opholdt sig på bedriften eller den fælles græsgang siden fødslen.
 Stk. 2. Forbuddet i stk. 1 gælder ikke, hvis fraførslen fra den fælles græsgang sker til hjembesætningen.
 Stk. 3. Forbuddet i stk. 1 gælder ikke, hvis fraførslen sker med henblik på behandling på et dyrehospital.
 Stk. 4. Forbuddet i stk. 1 gælder ikke, hvis fraførslen sker til en anden dansk besætning med samme ejer.
Stk. 5. Det er tilladt at fraføre det tilførte dyr, hvis det føres direkte til slagtning, herunder via ét samlested for slagtedyr.
Ved samhandel skal dyret dog have opholdt sig i mindst 21 dage på bedriften.
 Stk. 6. Det er tilladt at tilbageføre et dyr til den bedrift, som det kommer fra, hvis tilbageførslen sker efter sygdomsbehandling på et dyrehospital, eller det hjemføres fra en fælles græsgang med henblik på sygdomsbehandling.
 Stk. 7. Det er tilladt på ny at sende et dyr til en fælles græsgang efter endt sygdomsbehandling på et dyrehospital eller hjembedriften, selv om der ikke er gået 30 dage efter tilbageførslen.
 § 11. Bestemmelsen i § 9, stk. 1, gælder ikke for får og geder, der er genindsat i en besætning direkte efter at have været udstillet på et dyrskue, når fraførelsen sker med henblik på udstilling på et andet dyrskue.
 Stk. 2. Får og geder, der har været udstillet på dyrskue, jf. stk. 1, skal føres direkte tilbage til hjembedriften efter dyrskuet.
Stk. 3. Får og geder, der udstilles på dyrskue, jf. stk. 1, skal i den mellemliggende periode testes negative for bluetongue.
Dokumentation herfor skal ledsage får og geder på det efterfølgende dyrskue og skal forevises dyrlægen ved indsyning på dyrskuet og forevises Fødevarestyrelsen på forlangende.
§ 12. Det påhviler arrangøren af et dyrskue skriftligt at dokumentere, at tilførslen af får eller geder til dyrskuet sker i overensstemmelse med §§ 9-11 på baggrund af oplysninger herom fra ejerne af de tilførte får og geder, f.eks. ved kopi af sundhedsdokumenter eller anden skriftlig erklæring.
Dokumentationen skal forevises Fødevarestyrelsen på forlangende.
 § 13. Det er tilladt ved samhandel at transportere får eller geder direkte fra en bedrift til en anden bedrift eller via ét godkendt samlested direkte til en anden bedrift på følgende vilkår:
 1) At der sker anmeldelse til Fødevarestyrelsen, så betids, at Fødevarestyrelsen kan anmelde transporten til den centrale veterinærmyndighed i modtagerlandet samt den centrale veterinærmyndighed i eventuelle transitlande senest 24 timer, før afsendelsen finder sted.
2) At der højest forløber en periode på 6 dage fra dyrene forlader hjembedriften, til der for sidste gang udstedes certifikat for dem for forsendelse til det endelige bestemmelsessted.
I tilfælde af søtransport forlænges perioden med sørejsens varighed.
 3) At dyrene under transporten ikke kommer i kontakt med dyr, der hidrører fra en bedrift i et område, der er pålagt restriktioner som følge af udbrud af mund- og klovesyge.
 4) At transportmidlet underkastes den i § 19 nævnte rengøring og desinfektion.
Mellemstationer § 14. Det er ikke tilladt ved samhandel med eller eksport af kvæg og svin at benytte mellemstationer, jf. dog §§ 15 - 16.
§ 15. Det er dog tilladt at benytte én godkendt mellemstation for kvæg og svin til avls- eller levebrug.
Betingelserne herfor er følgende:
1) Afsenderen inden afsendelsen påser, at der sker anmeldelse til Fødevarestyrelsen om, hvilken mellemstation der benyttes ved transporten.
Anmeldelse skal ske så betids, at Fødevarestyrelsen kan videregive oplysningerne til den centrale veterinærmyndighed i modtagerlandet, samt de centrale veterinærmyndigheder i eventuelle transitmedlemsstater, senest 24 timer før afsendelse.
2) Ruteplanen suppleres med en erklæring fra afsenderen om, at der er truffet foranstaltninger til sikring af, at mellemstationen kun modtager dyr af samme art og med samme sundhedstilstand.
Erklæringen skal indeholde bevis herfor.
§ 16. Det er dog tilladt at benytte én godkendt mellemstation for kvæg og svin til slagtning.
Det er en betingelse herfor, at:
1) bestemmelserne i § 15, nr. 1 og 2, er opfyldt, og 2) dyrene har opholdt sig i mindst 21 døgn på hjembedriften.
 § 17. Det er ikke tilladt ved samhandel med eller eksport af får og geder at benytte mellemstationer, jf. dog § 18.
§ 18. For får eller geder til slagtning er det tilladt at benytte én godkendt mellemstation i en transitmedlemsstat eller bestemmelsesmedlemsstaten.
Betingelserne herfor er følgende:
1) Afsenderen inden afsendelsen påser, at der sker anmeldelse til Fødevarestyrelsen om, hvilken mellemstation der benyttes ved transporten.
Anmeldelse skal ske så betids, at Fødevarestyrelsen kan videregive oplysningerne til den centrale veterinærmyndighed i modtagerlandet, samt de centrale veterinærmyndigheder i eventuelle transitmedlemsstater, senest 24 timer før afsendelse.
2) Ruteplanen suppleres med en erklæring fra afsenderen om, at der er truffet foranstaltninger til sikring af, at mellemstationen kun modtager dyr af samme art og med samme sundhedstilstand.
Erklæringen skal indeholde bevis herfor.
Transportmidler § 19. Transportmidler, der har været anvendt til transport af klovbærende dyr, skal før fornyet transport være rengjort og desinficeret, jf. bekendtgørelse om rengøring og transport af transportmidler m.v. til klovbærende dyr samt om afhentning af klovbærende dyr.
Straf og ikrafttræden § 20. Med bøde straffes den, der overtræder § 3, stk. 1 eller 7, § 4, stk. 1, § 6, § 7, § 8, stk. 1, § 9, stk. 1 eller 7, § 10, stk. 1 eller §§ 12-19.
 Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) forvoldt skade på menneskers eller dyrs sundhed eller fremkalder fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens § 5.
 § 21. Bekendtgørelsen træder i kraft den 15. december 2015.
 Stk. 2. Bekendtgørelse nr. 1310 af 14. december 2005 om supplerende bestemmelser for omsætning af klovbærende dyr ophæves.
