Nr BTL 143 Betænkning over Forslag til lov om ændring af lov om beskatning ved fusion  

 af aktieselskaber m.v.   

 Nr L 143 1986-87, 1. samling Blad nr 598 Afgivet af skatte- og afgiftsudvalget Afgivet: 19870305 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Der er af et mindretal og af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et MINDRETAL (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE med det af ministeren for skatter og afgifter stillede ændringsforslag.
Et ANDET MINDRETAL (Socialdemokratiets og Socialistisk Folkepartis medlemmer af udvalget) indstiller lovforslaget til VEDTAGELSE med det af mindretallet stillet ændringsforslag.
Et MINDRETAL INDEN FOR MINDRETALLET (Socialistisk Folkepartis medlemmer af udvalget) finder, at lovforslaget er et fremskridt, men mindretallet havde også ønsket sig, at hvor aktionærkredsen ændres grundlæggende, kan en ny aktionærkreds ikke bruge et tidligere oparbejdet underskud til fradrag.
Man vil derfor fortsat se annoncering efter såkaldte tomme selskaber med underskud.
Et TREDJE MINDRETAL (Fremskridtspartiets medlem af udvalget) vil redegøre for sin stilling til lovforslaget ved dettes 2.
 behandling.
ÆNDRINGSFORSLAG Til § 2 Af et MINDRETAL (S), tiltrådt af et MINDRETAL (SF):
 1) SIDSTE PUNKTUM udgår.
Af MINISTEREN FOR SKATTER OG AFGIFTER, tiltrådt af et MINDRETAL (KF, V, RV, CD og KRF):
 2) SIDSTE PUNKTUM affattes således:
»De hidtil gældende regler finder dog anvendelse ved fusion med et datterselskab, såfremt betingelserne i selskabsskattelovens § 31, stk. 1, 3. og 4. pkt., var opfyldt den 14. januar 1987.« BEMÆRKNINGER Til nr. 1 Med ændringsforslaget opnås, at loven alene har virkning for fusioner, der finder sted efter den 14. januar 1987, idet selskaberne med den foreslåede overgangsregel bliver bedre stillet ved fusionen end ved at opretholde sambeskatningen.
Til nr. 2 Ændringsforslaget er en præcisering af lovforslagets ikrafttrædelsesbestemmelse.
Efter § 2 skal lovforslaget finde anvendelse på fusioner, der finder sted efter den 14. januar 1987. Lovforslaget skal ikke have virkning for selskaber, der har disponeret i tillid til de gældende regler, da de købte datterselskabet.
De hidtil gældende regler skal derfor finde anvendelse, såfremt et moderselskab fusionerer med et datterselskab, hvormed det var sambeskattet den 14. januar 1987. Denne formulering er dog upræcis, da ansøgning om sambeskatning fra et givet indkomstår skal indsendes senest samtidig med indsendelse af rettidig selvangivelse for det pågældende indkomstår.
Er der givet henstand med indgivelsen af selvangivelsen, gælder udsættelsen tillige ansøgningen om sambeskatning.
F.eks. skal ansøgning om sambeskatning for indkomståret 1987 normalt indgives senest den 30. april 1988.
Det foreslås derfor, at § 2, 2. pkt., ændres således, at de hidtil gældende regler finder anvendelse ved fusion med et datterselskab, såfremt betingelserne i selskabsskattelovens § 31, stk. 1, 3. og 4. pkt., var opfyldt den 14. januar 1987. Det vil sige, at lovforslaget ikke finder anvendelse på fusioner efter den 14.
januar 1987, såfremt moderselskabet eventuelt sammen med andre af de datterselskaber, som inddrages under sambeskatningen, ejer samtlige aktier i datterselskabet den 14. januar 1987. Er der tale om et udenlandsk datterselskab, er det tilstrækkeligt, at de danske selskaber, der inddrages under sambeskatningen, enten selv eller sammen med Industrialiseringsfonden for Udviklingslandene den 14. januar 1987 ejer hele den del af det udenlandske datterselskabs aktiekapital, som efter lovgivningen i det pågældende land kan ejes af aktieselskaber her i landet.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER SKAU (V) BENTE JUNCKER (CD) OVE JENSEN (FP) KOFOD-SVENDSEN (KRF) nfmd.
JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.
TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
