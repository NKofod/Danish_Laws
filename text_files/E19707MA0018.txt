Højesterets dom af 1. december 1969 Andelsselskabet Ølgod Fjernvarmeselskab rettede i juni måned 1967  

 henvendelse til Nævnet vedrørende den almindelige Omsætningsafgift angående  

 spørgsmålet om, hvorvidt der skulle svares merværdiafgift af den del af  

 forbrugernes bidrag, der udgør renter og afdrag af restgæld vedrørende de før  

 merværdiafgiftslovens ikrafttræden stedfundne tilslutninger til selskabets  

 varmecentral.
Nævnet traf afgørelse om, at der i henhold til lovens § 7, stk  

 2, punkt c, skal svares afgift af de nævnte renter og afdragsbeløb.
 Under en ved Østre Landsret anlagt sag nedlagde selskabet påstand på, at  

 Finansministeriet tilpligtedes at anerkende, at selskabets andelshavere ikke  

 skal svare merværdiafgift af de ydelser, den enkelte andelshaver betaler til  

 selskabet til dækning af forrentning og afdrag af den andelshaveren pålagte  

 betaling for tilslutning før lovens ikrafttræden den 3. juli 1967. -  

 Finansministeriet påstod frifindelse.
Det fremgår af sagens oplysninger, at selskabet ved indmeldelser foretager  

 en beregning af det pågældende medlems andel i anlægsudgifterne.
Indtil man i  

 1966 begyndte at afkræve nye medlemmer kontant indbetaling af hele beløbet,  

 havde andelshaverne valget mellem at indbetale hele beløbet straks eller at  

 indbetale 25 pct heraf og underskrive en lånebegæring til selskabet for  

 restbeløbet og derefter forrente og afdrage dette over en årrække.
Midlerne  

 til at gennemføre denne kreditordning skaffede sagsøgerne ved et  

 kreditforeningslån, og ifølge vedtægterne påtog selskabet sig at opkræve  

 renter og afdrag, som det i henhold til optaget lån til dækning af  

 anlægsudgifter måtte påhvile medlemmerne at erlægge.
Ikke rettidig erlæggelse  

 af disse ydelser medfører, at forbindelsen med fjernvarmeanlægget straks  

 afbrydes.
Andelsselskabet anførte til støtte for sin påstand, at de medlemmer af  

 selskabet, der ikke betalte deres andel i anlægsudgifterne kontant, fik et  

 lån hos selskabet til berigtigelse af restskylden, og at deres ydelser til  

 dækning heraf derfor er rente- og afdragsbeløb svarende til ydelser på et  

 banklån.
Endvidere er etableringen af et medlems tilslutning til  

 varmecentralen en ydelse i sig selv uafhængigt af forbruget og af afgifterne  

 for de løbende leverancer af varme.
Dette fremgår af, at der i selskabets  

 bogføring er gennemført en klar adskillelse mellem anlæg og drift, og at  

 denne adskillelse også er gennemført i opkrævningerne til medlemmerne.  

 Medlemmernes tilslutning til anlægget må anses for berigtiget før lovens  

 ikrafttræden den 3. juli 1967 og er derfor ikke omfattet af afgiftspligten.  

 Lovens § 7, stk 2, punkt c, om tilslutningsafgifter omfatter ikke de her  

 omhandlede ydelser, idet det, som det fremgår af bemærkningerne til forslaget  

 til loven, med denne bestemmelse kun tilsigtes at sikre en afgiftsmæssig  

 ligestilling af leverandører, der efter lovens ikrafttræden opkræver afgiften  

 som engangsvederlag, og leverandører, som indregner den i forbrugsafgiften.  

 Det er derfor også uden betydning, om gældens betaling i henhold til  

 selskabets vedtægter er en betingelse for varmeleverance.
Den af Finansministeriet påståede afgiftspligt ville tværtimod medføre en  

 ulige behandling af de modtagere, der før lovens ikrafttræden har betalt hele  

 deres restgæld, og dem, der ikke har nået at betale den fuldt ud.
Selskabet  

 har yderligere henvist til, at det efter overgangsbestemmelsen i lovens § 42  

 er afgørende, hvornår levering finder sted, og da medlemmernes tilslutning  

 til anlægget er etableret før lovens ikrafttræden, har levering fundet sted  

 før dette tidspunkt, hvorfor alene leveringen af varme efter lovens  

 ikrafttræden og tilslutningsafgift fra medlemmer, der er tilkommet efter  

 dette tidspunkt, er omfattet af afgiftspligten.
For så vidt angår renterne er  

 disse undtaget fra afgiftspligten, allerede fordi de omfattes af reglen i  

 lovens § 7, stk 3. En afgift af ydelserne for tidligere leveret tilslutning  

 til varmecentralen ville i øvrigt føre til det urimelige resultat, at der  

 også skulle betales afgift af de afgiftsbeløb, som selskabet har udredet i  

 forbindelse med de seneste udvidelser af varmecentralens anlæg.
Finansministeriet anførte, at ethvert vederlag for varme, herunder  

 tilslutningsafgifter, der betales efter lovens ikrafttræden, er omfattet af  

 afgiftspligten, jf lovens § 7, jf § 2. Tilslutningsafgifter er udtrykkelig  

 nævnt i § 7, stk 2, punkt c, idet man som anført har villet ligestille  

 leverandører med forskellig prispolitik.
Selv om en del af ydelserne fra  

 medlemmerne til selskabet kaldes afdrag og renter, er de reelt løbende  

 betaling af tilslutningsafgiften, og i henhold til selskabets vedtægter er  

 betalingen en betingelse for levering af varme.
Etablering af tilslutning til  

 varmecentralen er alene en adgang til at få leveret varme, men ikke i sig  

 selv en ydelse eller vare, der leveres, og lovens § 7, stk 3, om renter af  

 købesummer er derfor uanvendelig her.
Medlemmerne får ikke ejendomsret til de  

 varmeledninger, der fører til deres ejendom, og ved fratræden som medlemmer  

 får de ikke tilslutningsafgiften tilbagebetalt.
Ministeriet er enig i, at der  

 foreligger en afgiftsmæssig forskelsbehandling af ydelser betalt henholdsvis  

 før og efter lovens ikrafttræden, men det er en naturlig følge af indførelsen  

 af afgiften pr 3. juli 1967. Der er ikke i selskabets vedtægter grundlag for  

 at anse restskylden for tilslutningsafgift for et særligt gældsforhold  

 uafhængigt af varmeforsyningen.
Vedtægterne viser tværtimod, at der som  

 tilslutningsafgift opkræves en forholdsmæssig andel af anlægsudgifterne, at  

 ydelserne opkræves samtidig med varmebidragene, og at betalingen er en  

 betingelse for levering af varme.
Rente- og afdragsbeløbene er den del af  

 vederlaget for varmeleverancerne, der skal medgå til amortisation og  

 forrentning af selskabets anlægsgæld, og den omstændighed, at selskabet på  

 grund af sin forholdsvis beskedne størrelse kan gennemføre en bogføring med  

 udparcellering af anlægsgælden på medlemmerne, kan ikke skaffe selskabet en  

 særstilling i afgiftsmæssig henseende fremfor de selskaber, der ikke vil  

 kunne gennemføre en sådan fordeling og derfor foretager opkrævning under  

 anvendelse af standardiserede afgifter.
Ved Østre Landsrets dom af 11. februar 1969 blev Finansministeriet  

 frifundet.
Retten fandt, at etablering og opretholdelse af tilslutning til  

 selskabets fjernvarmecentral alene skaber en adgang til at få leveret varme,  

 og at de beløb, der betales for tilslutningen, er en del af vederlaget for  

 varme fra varmecentralen.
Ifølge merværdiafgiftslovens § 7, jf § 2, er sådant  

 vederlag omfattet af afgiftspligten, og de foreliggende oplysninger om  

 selskabets opgørelse og bogføring vedrørende anlægsudgifterne og medlemmernes  

 afvikling af deres andel heri findes ikke at kunne føre til andet resultat.
 Sagen blev af andelsselskabet indbragt for Højesteret, der ved dom af 1.  

 december 1969 stadfæstede landsretsdommen i henhold til de i denne anførte  

 grunde.
