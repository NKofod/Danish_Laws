 I henhold til § 7, stk. 2, jfr. § 4, stk. 3 i Industriministeriets  

 forretningsorden af 27. august 1982 for Statens Metrologiråd og med  

 henvisning til § 1, nr. 3 i lov nr. 173 af 28. april 1982 om mål og vægt  

 (metrologi), fastsættes:
 § 1.  Til varetagelse af tilsynet med de danske  

 nationale primærnormaler (rigsprototyperne) har Statens Metrologiråd nedsat  

 et udvalg bestående af rådets formand, direktøren for Dansk institut for  

 Fundamental Metrologi og direktøren for Teknologistyrelsen.
§ 2.  Udvalget varetager tilsynet med de nationale  

 primærnormaler (rigsprototyper) for længde og masse, der består af den  

 normalmeter og det normalkilogram, der er tilstillet Danmark fra det  

 internationale bureau for mål og vægt.
Disse primærnormaler (prototyper) skal  

 opbevares i det for dem indrettede faste opbevaringsrum på Danmarks Tekniske  

 Højskole.
Stk. 2.  De skal opbevares med den omhu, der er  

 nødvendig for at bevare deres værdi som primærnormaler.
Primærnormalernes  

 opbevaringsboks er placeret inde i opbevaringsrummet.
Boksen skal være  

 forsynet med tre forskellige låse med tilhørende nøgler i to eksemplarer.
Stk. 3.  Formanden opbevarer sin boksnøgle selv, medens  

 nøglerne tilhørende de to andre udvalgsmedlemmer opbevares i  

 opbevaringsrummet.
Dette rum har to nøgler, hvoraf den ene opbevares af  

 direktøren for Dansk institut for Fundamental Metrologi og den anden sammen  

 med det andet sæt nøgler til opbevaringsboksen anbringes i et omslag under  

 samtlige udvalgsmedlemmers segl og deponeres i Danmarks Nationalbank.
Stk. 4.  Når primærnormalerne skal udtages eller atter  

 indbringes, skal hele udvalget være til stede.
Er et af medlemmerne  

 forhindret i at komme til stede ved en sådan handling, udpeger Statens  

 Metrologiråd en stedfortræder for ham.
Kun i påtrængende nødstilfælde må  

 formanden bryde seglene og lukke op for opbevaringsboksen, hvorefter han  

 straks må anmelde det skete til de øvrige medlemmer af udvalget.
Stk. 5.  Formanden fører en af Statens Metrologiråd  

 autoriseret protokol over alt, hvad der foregår med de nationale  

 primærnormaler (rigsprototyperne). Protokollen skal opbevares sammen med  

 nøglerne i opbevaringsrummet.
Den af handelsministeriet den 8. januar 1964  

 autoriserede protokol vil indtil udløb blive videreført som den af Statens  

 Metrologiråd autoriserede protokol.
 § 3.  Formanden orienterer hvert år inden 1. april  

 Statens Metrologiråd om, hvad der er foretaget med de nationale  

 primærnormaler i det sidst forløbne kaldenderår.
§ 4.  Såfremt det antages, at de nationale  

 primærnormaler (rigsprototyperne) har været genstand for forandring siden  

 sidste sammenligning med de internationale primærnormaler (prototyper),  

 foranlediger Statens Metrologiråd en ny sammenligning foretaget i det  

 internationale bureau.
Efter sådan undersøgelse skal der altid finde  

 sammenligning sted mellem de nationale primærnormaler og de efter de  

 nationale primærnormaler fremstillede kopier (hovednormaler), der tjener som  

 grundlag for arbejdsnormaler i private eller offentlige laboratorier  

 autoriseret til kaliberering til sporbarhed af længde- og massemåling.
 § 5.  Sammenligning mellem de nationale primærnormaler  

 og deres kopier (hovednormaler) skal ske regelmæssigt og med mellem rum af  

 ikke over 10 år, og i øvrigt når udvalget skønner, at forholdene giver  

 anlending til det.
Stk. 2.  De nationale primærnormaler må kun benyttes ved  

 nødvendige sammenligninger med deres kopier.
Dog kan meterprimærnormalen  

 undtagelsesvis, når særlige forhold taler herfor, og når hele udvalget er  

 enigt derom, også bruges til sammenligninger med andre normalmålestokke end  

 dens kopier.
 § 6.  Der skal træffes passende foranstaltninger til  

 sikring mod indbrud i de lokaler på Danmarks Tekniske Højskole, hvori de  

 nationale primærnormaler anbringes under de nævnte sammenligningsarbejder.  

 Ved hver udtagning af en primærnormal fra dens opbevaringsboks skal udvalget  

 forvisse sig om, at de trufne sikkerhedsforanstaltninger er forsvarlige, og  

 en bemærkning herom skal tilføres protokollen.
 § 7.  Nærværende forretningsorden erstatter  

 forretningsorden af 14. februar 1977 for metrologiudvalget samt  

 forretningsorden af 23. juni 1986 for Metrologirådets udvalg for de danske  

 nationale primærnormaler (prototypeudvalget).
