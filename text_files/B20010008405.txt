Bekendtgørelse om mærkning,  

 registrering og flytning af kvæg, svin, får og geder1) I medfør af § 13, § 16, stk. 1, § 18, stk. 1, § 22, § 35, stk. 2, §  

 41, stk. 3, § 42 og § 43, stk. 2 og 3, i lov nr. 351 af 2. juni 1999 om  

 sygdomme og infektioner hos dyr og efter bemyndigelse fra ministeren for  

 fødevarer, landbrug og fiskeri fastsættes:
Definition § 1. Ved et CHR-nummer forstås det nummer,  

 der er tildelt en bedrift i Fødevareministeriets Centrale  

 Husdyrbrugsregister (CHR).
Stk. 2. Ved er CKR-nummer forstås det nummer, der  

 er tildelt et kreatur, et får eller en ged.
CKR-nummeret er sammensat  

 af oprindelsesbesætningens CHR-nummer og et dertil hørende  

 individuelt løbenummer.
 Stk. 3. Ved et godkendt øremærke  

 forstås et øremærke, der er godkendt af  

 Fødevaredirektoratet, og som er præget med bogstaverne: "DK", et  

 mønsterbeskyttet logo, samt for kvæg, får og geders  

 vedkommende CKR-nummer og for svins vedkommende besætningens  

 CHR-nummer.
 Stk. 4. Med samhandel menes handel mellem medlemslandene  

 af Den Europæiske Union (EU).
Mærkning § 2. Kvæg skal senest 20 dage efter  

 fødsel, og inden det føres fra oprindelsesbesætningen,  

 være forsynet med to godkendte øremærker, ét i  

 hvert øre.
Mærkets individnummer skal være  

 fortløbende og isættes dyrene i den rækkefølge  

 disse indgår i besætningen.
 Stk. 2. Kvæg, født inden 1. januar 1998,  

 behøver dog kun at være mærket med ét godkendt  

 øremærke, medmindre det samhandles.
 Stk. 3. Kvæg under 20 dage, der dør eller  

 aflives og derefter føres direkte til en destruktionsanstalt, skal  

 ikke mærkes.
Stk. 4. Uanset stk. 1, kan øremærkning af  

 bisonokser (arten Bison bison ssp.) udskydes i op til 9 måneder efter  

 fødsel.
Kalvene skal dog mærkes såfremt de fjernes fra  

 deres mødre inden 9 måneder efter fødsel, og under alle  

 omstændigheder inden de føres fra  

 oprindelsesbesætningen.
 § 3. Svin skal, før de forlader en  

 besætning, være forsynet med et godkendt øremærke,  

 jf. dog stk. 2-4.
 Stk. 2. Svin, der føres direkte til en  

 destruktionsanstalt, skal ikke mærkes, bortset fra søer og  

 orner.
Stk. 3. Smågrise, der transporteres direkte fra  

 oprindelsesbesætningen til opfedning hos en dokumenteret fast aftager,  

 skal ikke mærkes, når der foreligger kvittering for, at en  

 skriftlig aftale mellem smågriseproducent og slagtesvineproducent er  

 forevist Fødevareregionen.
Dyrene skal under transporten ledsages af  

 et dokument, der angiver antal transporterede dyr samt navn og adresse  

 på afhænder og modtager samt på den ansvarlige for  

 transporten.
Dokumentet skal opbevares af modtager i mindst to år og  

 skal på opfordring forevises Fødevaredirektoratet.
 Stk. 4. Slagtesvin, der transporteres direkte til et  

 dansk slagteri fra oprindelsesbesætningen eller fra en besætning,  

 der er dokumenteret fast aftager af svin til opfedning, kan i stedet for  

 øremærkning forsynes med en af Fødevaredirektoratet  

 godkendt skinketatovering.
 § 4. Får og geder skal, før de  

 forlader oprindelsesbesætningen, være forsynet med et godkendt  

 øremærke.
 Stk. 2. Lam og kid, der dør eller aflives og  

 derefter føres direkte til en destruktionsanstalt, skal ikke  

 mærkes.
 § 5. Importerede kreaturer, svin, får og  

 geder, der ikke direkte tilføres et slagteri eller et  

 slagtedyrsmarked, skal senest 5 hverdage efter indførelsen  

 mærkes efter Fødevaredirektoratets anvisninger.
§ 6. Øremærker til mærkning af  

 kvæg, får og geder udleveres af Landsudvalget for Kvæg,  

 Udkærsvej 15, Skejby, 8200 Århus. Øremærker og  

 skinketatoveringer til svin udleveres af Danske Slagterier, Axelborg,  

 Axeltorv 3, 1609 København V.
Fødevaredirektoratet  

 fastsætter prisen på øremærker efter forhandling med  

 de to nævnte organisationer.
 Stk. 2. Enhver udlevering af øremærker eller  

 skinketatoveringernumre registreres i CHR.
 Stk. 3. Fødevaredirektoratet fører tilsyn  

 med de i stk. 1, nævnte organisationers udlevering samt registreringen  

 af øremærker og skinketatoveringsnumre og skal på  

 forlangende have adgang til alle de oplysninger, der er nødvendige for  

 udøvelsen af tilsynet.
 § 7. Hvis der til kvæg, får og geder  

 ud over de godkendte øremærker anvendes andre  

 øremærker, må disse ikke være gule eller  

 røde.
 Stk. 2. Hvis der til svin ud over de godkendte  

 øremærker anvendes andre øremærker, må disse  

 ikke være gule, røde eller lilla.
 § 8. Isattte godkendte øremærker  

 må ikke fjernes eller ændres.
 Stk. 2. Tabes eller ødelægges et  

 øremærke, skal der snarest isættes et nyt mærke med  

 samme nummer, jf. dog stk. 3.
 Stk. 3. Hos svin kan tabte eller ødelagte  

 øremærker erstattes med et mærke med CHR-nummer for den  

 besætning, hvori dyret befinder sig, jf. § 12, stk. 3, nummer 5. For  

 indførte svin skal erstatningsøremærket dog altid  

 være identisk med det tabte eller ødelagte mærke.
§ 9. Enhver, der erhverver et dyr eller i sin  

 varetægt får et dyr, som skal være mærket i henhold  

 til denne bekendtgørelse, skal påse, at dyret er behørigt  

 mærket.
Såfremt det erhvervede dyr ikke er behørigt  

 mærket, skal den pågældende straks give meddelelse herom  

 til Fødevareregionen.
Indberetning af kvæg og deres flytninger § 10. Den, der er ansvarlig for en  

 kvægbesætning, skal til registrering i CHR indberette  

 tilstedeværende kvæg samt fødsler, dødsfald og  

 flytninger af dette.
Indberetningerne skal ske efter  

 Fødevaredirektoratets anvisning.
 Stk. 2. Følgende oplysninger skal indberettes  

 senest 7 dage efter at flytning eller fødsel har fundet sted:
 1)	For dyr, der fødes i besætningen, indberettes  

 CKR-nummer, fødselsdato, køn, race og moders CKR-nummer.
 2)	For dyr, der indsættes i besætningen, herunder ved  

 etablering af ny besætning, indberettes CKR-nummer, dato for  

 indsættelse samt CHR-nummer for den besætning, importør,  

 marked eller auktion hvorfra dyret er flyttet.
 3)	For dyr, der forlader besætningen, indberettes CKR-nummer,  

 dato for flytning samt CHR-nummer for modtagerbesætning, marked,  

 auktion, slagteri, destruktionsanstalt, eksportør eller  

 slagtekvægsmarked.
 § 11. Kreaturslagterier og destruktionsanstalter  

 skal i forbindelse med slagtning eller destruktion til CHR indberette  

 CKR-nummer, dato for indleveringen af dyret og CHR-nummer på den  

 besætning, hvorfra dyret er leveret.
 Stk. 2. Markeder, auktioner og lignede steder, hvor  

 kvæg samles og omsættes skal for hvert kreatur til CHR indberette  

 dato og CKR-nummer samt CHR-numre for de bedrifter, hvorfra dyret blev  

 ført samt hvortil dyret føres.
 Stk. 3. Indberetningerne foretages efter anvisning fra  

 Fødevaredirektoratet senest 7 dage efter, at hændelsen har  

 fundet sted.
Besætningsregister § 12. Den, der er ansvarlig for en  

 kvægbesætning, en svinebesætning eller en i CHR registreret  

 fåre- eller gedebesætning, skal føre optegnelser, der  

 indeholder ajourførte oplysninger.
 Stk. 2. I en kvægbesætning skal  

 følgende oplysninger registreres for hvert enkelt kreatur:
1)	CKR-nummer, 2)	fødselsdato, køn og race, 3)	moders CKR-nummer, 4)	dato for dødsfald, hvis dette er forekommet i  

 besætningen, 5)	dato og CHR-nummer for den besætning, slagteri,  

 destruktionsanstalt, eksportør, marked eller auktion, hvortil dyret er  

 afhændet, hvis det har forladt besætningen og 6)	dato og CHR-nummer på den besætning, importør,  

 marked eller auktion, hvorfra dyret er modtaget, hvis det er flyttet til  

 besætningen.
 Stk. 3. I en svinebesætning skal følgende  

 oplysninger registreres:
1)	antal svin på bedriften, 2)	dato og antal svin ved flytning fra og modtagelse til  

 besætningen, 3)	afsenderbesætningens CHR-nummer, 4)	 modtagerbesætningens CHR-nummer, 5)	dato for bestilling af erstatningsøremærke samt  

 nummeret på erstatningsmærket og på det tabte eller  

 ødelagte øremærke hvis disse er forskellige, jf. § 8,  

 stk. 3.
 Stk. 4. I en fåre- eller gedebesætning skal  

 følgende registreres:
1)	antal får eller geder på bedriften, 2)	dato og dyrets CKR-nummer ved flytning og modtagelse, 3)	afsenderbesætningens CHR-nummer, 4)	modtagerbesætningens CHR-nummer, 5)	antallet af levende hunfår, som er over 12 måneder ved  

 udløbet af den i henhold til EU-bestemmelser fastsatte  

 forpligtelsesperiode, eller som har læmmet senest ved udløbet af  

 den nævnte periode og 6)	hvert år pr. 1. april en opgørelse over får  

 nævnt under nr. 1 og hunfårene nævnt under nr. 5.
 Stk. 5. Optegnelser kan føres i forbindelse med  

 deltagelse i dataregistrering, produktionsstyring eller lignende.
 Stk. 6. Optegnelserne skal opbevares i mindst 5 år  

 fra datoen for dyrets afgang fra besætningen og skal på anmodning  

 forevises Fødevaredirektoratet eller Plantedirektoratet.
Dokumentation ved flytning af kvæg § 13. kvæg, der flyttes fra en  

 besætning, indsættes i en besætning, på et dyrskue,  

 på en fælles græsgang eller i en anden samling af  

 kvæg, skal være ledsaget af et sundhedsdokument, der angiver  

 dyrets identitet og sundhedsforhold samt sundhedsforhold for  

 afsenderbesætningen.
Sundhedsdokumentet, der efter  

 Fødevaredirektoratets anvisning skal udfærdiges på en af  

 direktoratet godkendt formular, kan rekvireres hos Landsudvalget for  

 Kvæg.
Sundhedsdokumentet kan anvendes op til 21 dage efter udskrift og  

 er gyldigt på dato for underskrift og kun for én flytning  

 på denne dato.
 Stk. 2. Identifikationsdelen skal indeholde dyrets  

 CKR-nummer, fødselsdato, køn, race, moders CKR-nummer samt  

 CHR-nummer og afgangsdato fra de besætninger, hvori dyret har  

 været siden 1. januar 1998.
Stk. 3. Sundhedsforhold for dyret skal omfatte  

 dokumentation for BVD-virusfrihed efter undersøgelse på  

 Kvægbrugets Laboratorium, Ladelund, eller et andet af  

 Fødevaredirektoratet godkendt laboratorium.
Kalve under 3  

 måneder skal endvidere være undersøgt for antistoffer mod  

 BVD-virus og være fundet fri herfor.
 Stk. 4. Sundhedsdokumentet kan kun udskrives til den  

 besætning, hvori dyret er registreret og kun hvis denne besætning  

 er fri for sådanne forhold, som medfører offentligt tilsyn eller  

 andet offentligt forbud mod afhændelse af kvæg til levebrug.
 Stk. 5. Under flytning må kvæg ikke  

 transporteres sammen med de i § 14, stk. 1, 3 og 4 nævnte dyr.
 Stk. 6. Sundhedsdokumentet skal opbevares i mindst 2  

 år af den, der har kvæget i sin besiddelse efter flytning.
 § 14. Undtaget fra bestemmelserne i § 13 er  

 kvæg, der leveres direkte til slagtning eller til en  

 destruktionsanstalt, jf. dog § 15.
 Stk. 2. Undtaget fra bestemmelserne i § 13 er endvidere  

 tyre og stude, der indsættes på eller hjemtages fra en  

 tyrestation eller en avlsstation, når de ledsages af en attestation i  

 overensstemmelse med de til enhver tid gældende regler herfor.
Stk. 3. Undtaget fra bestemmelserne i § 13, stk. 3 er  

 kalve, der tilføres besætninger med specialiseret  

 slagtekalveopdræt, som efter tilladelse fra kredsdyrlægen kan  

 overføre kalve uden at de heri nævnte undersøgelser er  

 foretaget.
I stedet for det i § 13, stk.1 nævnte sundhedsdokument  

 anvendes et omsætningsdokument til slagtekalve.  

 Omsætningsdokumentet har samme anvendelses- og gyldighedsperiode som  

 sundhedsdokumentet.
 Stk. 4. Undtaget fra bestemmelserne i § 13, stk. 3 er  

 endvidere kvæg, der importeres, eksporteres eller føres til et  

 slagtekvægsmarked, jf. dog §15.
 § 15. Kreaturslagterier og  

 slagtekvægsmarkeder skal inden kvæg slagtes eller modtages  

 på slagtekvægsmarked sikre sig følgende:
 1)	At dyrets CKR-nummer kan genfindes i CHR og at dyret ifølge  

 CHR ikke tidligere er afgået til slagtning eller destruktion.
 2)	At dyret ikke er pålagt nogen  

 omsætningsrestriktioner.
 3)	At den i CHR registrerede leverandørbesætning ikke er  

 under offentligt tilsyn eller på anden måde blokeret for  

 omsætning, der betyder, at dyr fra besætningen ikke må  

 slagtes.
 4)	At en eventuel leverandørbesætning som pågrund af  

 indberetningsfristerne jf. § 10, stk. 2, endnu ikke er registreret i CHR ikke  

 er under offentligt tilsyn eller på anden måde blokeret for  

 omsætning, der betyder, at dyr fra besætningen ikke må  

 slagtes.
Stk. 2. Kreaturslagterier og slagtekvægsmarkeder  

 skal inden dyret slagtes eller modtages på slagtekvægsmarked  

 sikre sig dokumentation for at behørig undersøgelse, jf. stk.1,  

 nr. 1-4, har fundet sted.
Dokumentationen skal opbevares 5 år og skal  

 på anmodning forevises Fødevaredirektoratet.
Stk. 3. Såfremt at behørig  

 undersøgelse, jf. stk. 1, nr. 1-4, er sket på et  

 slagtekvægsmarked behøver slagteriet ikke at gentage  

 undersøgelsen.
Slagteriet skal dog have en kopi af dokumentationen  

 udleveret fra slagtekvægsmarkedet inden dyret slagtes.
Kopien skal  

 opbevares 5 år og på anmodning forevises  

 Fødevaredirektoratet.
Stk. 4. Såfremt undersøgelsen jf. stk. 1,  

 nr. 1-2 giver et utilfredsstillende resultat, skal dyret afvises fra slagteri  

 eller slagtekvægsmarked.
Såfremt undersøgelsen af stk. 1,  

 nr. 3 og 4 giver et utilfredsstillende resultat skal dyrets afvises fra  

 slagteri eller slagtekvægsmarked, med mindre der foreligger gyldig  

 passérseddel.
Fødevareregionen skal kontaktes i tilfælde  

 af afvisning af dyr fra slagteri eller slagtekvægsmarked, med henblik  

 på at veterinærafdelingen kan foretage en opsporing af dyrets  

 identitet.
 Stk. 5. Såfremt et dyr med Fødevareregionens  

 hjælp ikke kan identificeres skal det destrueres som specificeret  

 risiko materiale, jf. bek. nr. 286 af 27. april 2000. Dyret skal ledsages fra  

 slagteriet eller slagtekvægsmarkedet til destruktionsanstalten af et  

 dokument, der oplyser CHR-nummer på  

 leverandørbesætningen.
 § 16. Importøren af kvæg fra et andet  

 EU-medlemsland skal, inden 5 dage efter importen, til  

 Fødevaredirektoratet aflevere ledsagende kvægpas, der angiver  

 dyrets identifikation og eventuelt tidligere flytninger.
Kontrol, betaling, straf og ikrafttræden § 17. Fødevaredirektoratet og  

 Plantedirektoratet forestår gennemførelsen af den kontrol, der  

 er nævnt i lovens § 40.
 Stk. 2. Fødevaredirektoratet afholder udgifterne  

 til den i § 5 nævnte mærkning.
 Stk. 3. For sundhedsdokumenter, kvægpas og  

 omsætningsdokument til slagtekalve betales i henhold til  

 bekendtgørelse nr. 1005 af 15. december 1999 om betaling for kontrol  

 af fødevarer og levende dyr m.m.
 Stk. 4. For den i stk. 1, omtalte kontrol skal  

 besætningsejerne betale en afgift i henhold til den i stk. 3,  

 nævnte bekendtgørelse.
§ 18. Fødevaredirektoratet træffer  

 afgørelse om destruktion eller begrænsning i flytning af dyr i  

 henhold til Kommissionens forordning (EF) 494/98 ved overtrædelse af  

 reglerne om identifikation og registrering af kvæg.
Forordningen  

 fremgår af bilaget.
 § 19. Overtrædelse af § 2, stk. 1, 2 og 4, §  

 3, stk. 1, stk. 3, 2. og 3. pkt., § 4, stk. 1, §§ 5, 7, 8 og 9, § 10, stk. 1  

 og 2, § 11, § 12, stk. 1-4 og 6, § 13, stk. 1, 5 og 6, § 15, § 16 og § 18,  

 straffes med bøde.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 20. Bekendtgørelsen træder i kraft  

 den 17. februar 2001.
 Stk. 2. Samtidig ophæves bekendtgørelse nr.  

 678 af 25. august 1997 om mærkning, registrering og flytning af  

 kvæg, svin, får og geder og § 18, stk. 3 og bilag 4, kapitel 1,  

 nr. 1, i bekendtgørelse nr. 883 af 21. september 2000 om fersk  

 kød m.v.
 § 21. Bekendtgørelsen gælder ikke for  

 Grønland.
Fødevaredirektoratet, den 8. februar  

 2001 P.D.V.Preben Willeberg /Tina Lund Jensen Bilag 1 KOMMISSIONENS FORORDNING (EF) Nr.  

 494/98 af 27. februar 1998 om gennemførelsesbestemmelser til Rådets forordning (EF) nr.  

 820/97 for så vidt angår anvendelsen af administrative  

 minimumssanktioner i forbindelse med ordningen for identifikation og  

 registrering af kvæg KOMMISSIONEN FOR DE EUROPÆISKE FÆLLESSKABER HAR - under henvisning til traktaten om oprettelse af Det Europæiske  

 Fællesskab, under henvisning til Rådets forordning (EF) nr. 820/97 af 21. april  

 1997 om indførelse af en ordning for identifikation og registrering af  

 kvæg og om mærkning af oksekød og  

 oksekødsprodukter(1), særlig artikel 10, litra e), og ud fra følgende betragtninger:
Ifølge artikel 21 i forordning (EF) nr. 820/97 skal eventuelle  

 sanktioner, som medlemsstaterne pålægger brugerne, stå i  

 forhold til overtrædelsens alvor; sanktionerne kan i berettigede  

 tilfælde omfatte en begrænsning af flytningen af dyr til og fra  

 den pågældende brugers bedrift; sanktionerne i denne forordning bør anvendes i tilfælde, hvor  

 manglende overholdelse af betingelserne for identifikation og registrering af  

 kvæg fører til en forordning om navnlig overtrædelse af  

 Fællesskabets veterinærbestemmelser, som kan bringe menneskers og  

 dyrs sundhed i fare; sanktioner er også nødvendige for at sikre,  

 at ordningen finansieres og fungerer korrekt; nærværende forordning bør i medfør af artikel  

 21, stk. 2, i forordning (EF) nr. 820/97 fastsætte administrative  

 minimumssanktioner og give medlemsstaterne mulighed for at fastsætte  

 andre nationale og administrative eller strafferetlige sanktioner i  

 betragtning af overtrædelsens alvor; det er nødvendigt at fastsætte sanktioner for visse  

 situationer, hvor bestemmelserne i forordning (EF) 820/97 ikke er overholdt;  

 sådanne situationer omfatter manglende overholdelse af alle eller nogle  

 af kravene vedrørende identifikation og registrering, betaling af  

 omkostninger og indberetning; hvis antallet af dyr på en given bedrift,  

 for hvilke identifikations- og registreringskravene i forordning (EF) nr.  

 820/97 ikke er opfyldt fuldt ud, overstiger 20 %, bør  

 foranstaltningerne anvendes for alle dyr på bedriften; hvis det ikke er muligt inden for to arbejdsdage at bevise  

 identifikationen af et dyr, bør det straks destrueres under  

 veterinærmyndighedernes tilsyn, og uden at den kompetente myndighed  

 yder kompensation; i betragtning af tidsfristerne for anvendelsen af forordning (EF) nr.  

 820/97 bør nærværende forordning træde i kraft  

 hurtigst muligt; de i denne forordning fastsatte foranstaltninger er i overensstemmelse med  

 udtalelse fra EUGFL-komitéen - UDSTEDT FØLGENDE FORORDNING:
Artikel 1 1. Hvis et eller flere dyr på en bedrift ikke opfylder nogen af  

 bestemmelserne i artikel 3 i forordning (EF) nr. 820/97, begrænses  

 flytningen af alle dyr til og fra den pågældende bedrift.
 2. Hvis en bruger ikke kan bevise identifikationen af et dyr inden for to  

 arbejdsdage, skal det straks destrueres under veterinærmyndighedernes  

 tilsyn, og uden at den kompetente myndighed yder kompensation.
Artikel 2 1. For dyr, for hvilke de i artikel 3 i forordning (EF) nr. 820/97  

 fastsatte identifikations- og registreringskrav ikke opfyldes fuldt ud,  

 begrænses flytningen af de pågældende dyr straks, indtil  

 disse krav er opfyldt fuldt ud.
 2. Hvis antallet af dyr på en bedrift, for hvilke de i artikel 3 i  

 forordning (EF) nr. 820/97 fastsatte identifikations- og registreringskrav  

 ikke opfyldes fuldt ud, overstiger 20 %, begrænses flytningen af alle  

 dyr på bedriften straks.
 For bedrifter med højst ti dyr anvendes denne foranstaltning dog  

 kun, hvis mere end to dyr ikke er fuldt ud identificeret i overensstemmelse  

 med forordning (EF) nr. 820/97.
Artikel 3 Hvis en bruger ikke betaler de omkostninger, der er omhandlet i artikel 9  

 i forordning (EF) nr. 820/97, kan medlemsstaten undlade eller nægte at  

 udstede pas til den pågældende bruger.
I tilfælde af, at en  

 bruger vedvarende undlader at betale omkostningen, kan medlemsstaten  

 også begrænse flytningen af dyr til og fra den  

 pågældende brugers bedrift i overensstemmelse med artikel 21 i  

 nævnte forordning.
Artikel 4 1. Hvis en bruger undlader at give den kompetente myndighed underretning  

 om flytning til eller fra hans bedrift i overensstemmelse med artikel 7, stk.  

 1, andet led, i forordning (EF) nr. 820/97, begrænser den kompetente  

 myndighed flytning af dyr til og fra den pågældende bedrift.
 2. Hvis en bruger undlader at give den kompetente myndighed underretning  

 om et dyrs fødsel eller død i overensstemmelse med artikel 7,  

 stk. 1, andet led, i forordning (EF) nr. 820/97, begrænser den  

 kompetente myndighed flytning af dyr til og fra den pågældende  

 bedrift.
Artikel 5 Denne forordning træder i kraft på dagen for  

 offentliggørelsen i De Europæiske Fællesskabers Tidende.  

 (Trådt i kraft 28/2 1998, red.).
 Den anvendes fra den 1. marts 1998.
 Denne forordning er bindende i alle enkeltheder og gælder  

 umiddelbart i hver medlemsstat.
1)   

  Bekendtgørelsen indeholder bestemmelser, der gennemfører dele  

 af Rådets direktiv 92/102/EØF, EF-Tidende 1992 L 355 s. 32. I  

 bekendtgørelsen er der medtaget visse bestemmelser fra Rådets  

 forordning nr. 820/97/EF, EF-Tidende 1997 L 117 s. 1, om indførsel af  

 en ordning for identifikation af kvæg og om mærkning af  

 oksekød og oksekødsprodukter, samt Kommissionens forordning nr.  

 494/98EF, EF-Tidende 1998 L 60 s. 78, om gennemførelsesbestemmelser  

 til Rådets forordning nr. 820/97/EF.
Ifølge artikel 249 i  

 EF-traktaten gælder en forordning umiddelbart i hver medlemsstat.  

 Gengivelse af disse bestemmelser i bekendtgørelsen er således  

 udelukkende begrundet i praktiske hensyn og berører ikke de  

 nævnte forordningers umiddelbare gyldighed i Danmark.
