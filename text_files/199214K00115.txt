Nr BTL 115 Betænkning over Forslag til lov om ændring af lov om offentlig sygesikring  

 (Omlægning af medicintilskud til visse lægemidler)   

 Nr L 115 1992-93, 1. samling Afgivet af Sundhedsudvalget Afgivet: 19921215 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
Nogle af udvalgets spørgsmål til sundhedsministeren og dennes besvarelse heraf samt ministerens kommentar til en henvendelse fra Foreningen af Danske Medicinfabrikker er optrykt som bilag til betænkningen.
 Udvalget har endvidere modtaget skriftlige og/eller mundtlige henvendelser  

 fra Foreningen af Danske Medicinfabrikker og Kommunernes Landsforening.
 Der er af sundhedsministeren stillet et ændringsforslag, hvorom henvises  

 til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med det af ministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling, men vil  

 stemme for det stillede ændringsforslag.
 For mindretallet er det desværre helt klart, at det foreliggende  

 lovforslag, selv med det stillede ændringsforslag, vil betyde, at en  

 betydelig del af de mennesker, der bruger medicin, skal betale endnu mere,  

 end de gør i dag.
Hvis lægen benytter sig af G-ordningen ved sin ordination, er der ingen  

 problemer, og patienten vil få den billigste medicin.
Patienten har derimod  

 ingen chance for at vide, om den medicin, lægen måtte ordinere, virkelig er  

 den billigste af eventuelt flere mulige, og patienten har ingen mulighed for  

 at vide, hvorfor lægen i givet fald ikke ordinerer den billigste.
 På den baggrund har Sundhedsstyrelsen nok ret i at antage, at det ikke vil  

 være ret hyppigt, at en patient vil ansøge om den særlige mulighed for at få  

 en del af prisen dækket, som vedkommende gjorde før vedtagelsen af dette  

 lovforslag.
Mindretallet mener fortsat, at den eneste effektive metode til at bringe  

 såvel sygesikringens som patienternes udgifter til medicin ned er en  

 offentlig fastsættelse af medicinprisen.
Det sker i mange af de lande,  

 Danmark sammenligner sig med.
Således ligger Sveriges og Norges medicinpriser  

 ca. 30 pct. under de danske priser.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget og det stillede ændringsforslag  

 ved 2. behandling.
 Mindretallet anfører, at når tilskudssystemet ændres, er det nødvendigt at  

 sikre, at der ikke opstår utryghed og usikkerhed blandt forbrugerne.
 Det foreliggende lovforslag giver anledning til at overveje, om  

 omlægninger af tilskudssystemet kan gennemføres på en mere hensigtsmæssig  

 måde.
 Der er ingen tvivl om, at såfremt lovforslaget gennemføres i sin  

 foreliggende form, vil der opstå et betydeligt pres på apotekerne og på de  

 praktiserende læger, hvis forbrugerne ved kassen på apoteket opdager, at den  

 medicin, de plejer at bruge, er blevet væsentligt dyrere.
 Mindretallet finder det betænkeligt, at der i lovforslaget intet er nævnt  

 om, hvordan den hjemlige medicinalindustri bliver påvirket af omlægningen.
 Hvis tilskuddene kun udregnes på baggrund af de billige kopipræparater,  

 der ikke har forsknings- og udviklingsomkostninger, er der ingen tvivl om, at  

 lovforslaget vil trække tæppet væk under den del af medicinindustrien, der  

 bidrager med forskning.
 ÆndringsforslagAf sundhedsministeren , tiltrådt af et  

flertal (udvalget med undtagelse af FP):
 Til § 1 1) Nr. 1 affattes således:
 »1. I § 7 indsættes efter stk. 4 som nye stykker:
»Stk. 5. Indeholder flere lægemidler samme terapeutisk aktive  

 stof, kan sundhedsministeren fastsætte tilskuddet efter stk. 1-3 samt  

 amtskommunens udgift efter § 6 a til et fast beløb svarende til henholdsvis  

 75 pct., 50 pct. eller 100 pct. af et gennemsnit af udgiften til de to  

 billigste af disse lægemidler.
Tilskuddet fastsættes mindst en gang årligt  

 efter forhandling med Sundhedsstyrelsen.
Hvis gennemsnittet af udgiften til  

 de to billigste lægemidler afviger med mere end 5 pct. fra det gennemsnit,  

 der ligger til grund for fastsættelsen af tilskuddet, fastsætter  

 sundhedsministeren nye faste tilskud for lægemidlerne i den pågældende  

 lægemiddelgruppe, dog højst en gang i kvartalet.
Standses markedsføringen af  

 et af de lægemidler, som indgår i beregningen af gennemsnittet, fastsætter  

 sundhedsministeren nye faste tilskud for lægemidlerne i den pågældende  

 lægemiddelgruppe.
Der kan ikke ydes tilskud til mere end henholdsvis 75 pct.,  

 50 pct. eller 100 pct. af udgiften til det pågældende lægemiddel.
Stk. 6. Sundhedsstyrelsen kan i ganske særlige tilfælde bestemme,  

 at tilskuddet til et lægemiddel, der er ordineret til en bestemt patient,  

 skal udgøre henholdsvis 100 pct., 75 pct. eller 50 pct. af udgiften til  

 lægemidlet, selv om tilskuddet derved overstiger det i stk. 5 nævnte faste  

 beløb.
Sundhedsstyrelsens afgørelse træffes senest 14 dage efter, at  

 ansøgning om forhøjet tilskud er modtaget fra den ordinerende læge.« Stk. 5-7 bliver herefter stk. 7-9.' Bemærkninger Til nr. 1 Ændringsforslaget indebærer, at det faste kronetilskud skal  

 beregnes på grundlag af et gennemsnit af de to billigste lægemidler i en  

 gruppe frem for alene på grundlag af det billigste.
Formålet hermed er at  

 undgå, at patientandelen i tilfælde, hvor patienten ikke anvender det  

 billigste lægemiddel, bliver urimeligt høj som følge af tilstedeværelsen af  

 et enkelt, måske meget billigt præparat.
 Ændringsforslaget indebærer endvidere, at kravet om, at Sundhedsstyrelsens  

 afgørelse i sager om forhøjet tilskud skal træffes inden for en frist på 14  

 dage, udtrykkes direkte i lovteksten i stedet for blot at fremgå af  

 bemærkningerne.
Hanne Andersen (S) Dorte Bennedsen (S) Martin Glerup (S) Anna-Marie Hansen  

 (S) Tove Lindbo Larsen (S) Torben Lund (S) nfmd.
Lone Møller (S) Birgitte  

 Husmark (SF) Lis Noer Holmberg (CD) Karen Højte Jensen (KF) Fischer (KF)  

 Mariann Fischer Boel (V) Anders Mølgaard (V) Jørgen Winther (V) Køpke  

 Christensen (FP) fmd.
Lone Dybkjær (RV) Inger Stilling Pedersen  

 (KRF) Bilag 1 Nogle af udvalgets spørgsmål til sundhedsministeren og dennes besvarelse  

 heraf Spørgsmål nr. 4:
Hvordan vil ministeren undgå, at der bliver lavere tilskud ved køb af små  

 mængder medicin, således som bemærkningerne til lovforslaget siger kan blive  

 en konsekvens, hvis tilskuddet beregnes på basis af stykprisen i en større  

 pakning? Svar:
 Som nævnt i bemærkningerne til lovforslaget vil tilskuddet kunne  

 fastsættes efter flere metoder.
 En mulighed vil være at fastsætte tilskuddet som et fast tilskudsbeløb pr.  

 tablet eller anden enhed, beregnet på grundlag af prisen pr. tablet for det  

 billigste synonympræparat i den mest solgte pakningsstørrelse.
Prisen pr. tablet eller anden enhed stiger typisk med faldende  

 pakningsstørrelse.
Vælges denne løsningsmodel, indebærer det, at patienten  

 ikke vil opnå samme procentvise tilskud pr. tablet ved køb af en mindre  

 pakning end den, der danner grundlag for tilskudsfastsættelsen.
Dette gælder  

 også, såfremt der købes en mindre pakning af det lægemiddelmærke, der ligger  

 til grund for tilskudsfastsættelsen.
Sundhedsministeriet er derfor mest tilbøjeligt til at anvende en anden  

 metode for tilskudsfastsættelsen.
En mulighed vil være at opdele de  

 forskellige grupper af synonyme lægemidler i intervaller efter  

 pakningsstørrelse eller anden enhed.
Der fastsættes herefter et tilskudsbeløb  

 pr. tablet, beregnet på grundlag af prisen på det billigste lægemiddel inden  

 for det pågældende interval.
 Spørgsmål nr. 12:
Hvorledes agter ministeren at informere læger og patienter om  

 fastkronetilskudsordningen og den dertil knyttede enkelttilskudsordning? Svar:
 Det er min agt i samarbejde med Sundhedsstyrelsen at iværksætte en  

 særdeles grundig oplysningskampagne over for såvel læger som patienter forud  

 for og i forbindelse med indførelsen af fastkronetilskudsordningen.
Lægerne vil blive informeret dels gennem en grundig vejledning, som sendes  

 direkte til de enkelte læger, dels gennem relevante fagtidsskrifter, dvs. i  

 hvert fald Ugeskrift for Læger.
Lægerne vil endvidere løbende - i en form,  

 der endnu ikke er taget stilling til - blive orienteret om de faste tilskuds  

 beløbsmæssige størrelse.
Patienterne vil blive informeret gennem udgivelse af en folder, der i let  

 forståelig form forklarer fastkronetilskudsordningens indhold og  

 konsekvenser.
Folderen påtænkes fremlagt hos læger og på apoteker,  

 biblioteker, kommunekontorer og lignende steder.
Endvidere vil der formentlig  

 være behov for i form af annoncer, tv-spots e.l. at gøre patienterne  

 opmærksomme på ordningen og den ovennævnte folder.
 Spørgsmål nr. 13:
 Ministeren bedes bekræfte, at pensionister og bistandsklienter med en  

 tillægsprocent på 100 vil få dækket differencen mellem medicinprisen og  

 fastkronetilskuddet ved personligt tillæg/bistandshjælp, selv om lægen ikke  

 ordinerer det billigste præparat.
 Svar:
 Jeg har forelagt det stillede spørgsmål for Socialministeriet, som udtaler  

 følgende:
 »Efter § 17, stk. 1, i lov om social pension kan personligt tillæg  

 til dækning af udgifter til bl.a. medicin ydes til pensionister, hvis  

 økonomiske forhold er særlig vanskelige.
Tillægget kan ydes til pensionister, der efter en konkret vurdering af de  

 økonomiske forhold antages at have behov for supplerende hjælp, og forudsat,  

 at kommunen skønner udgiften nødvendig eller hensigtsmæssig.
Det er kommunen,  

 der fastsætter tillæggets størrelse ved fuld ydelse, herunder en eventuel  

 egenbetaling.
Det fremgår af Socialministeriets vejledning om social pension, at  

 personligt tillæg til medicin kan ydes til al medicin, der er  

 tilskudsberettiget og ordineret af en læge.
Der kan endvidere efter kommunens  

 skøn ydes hjælp til lægeordinerede lægemidler, der ikke er  

 tilskudsberettigede.
Til de lægemidler, hvor det offentlige efter sygesikringsloven yder  

 tilskud, kan der ydes supplerende hjælp op til 100 pct. af patientens egen  

 udgift.
For afsnit II-medicins vedkommende kan det eventuelt besluttes, at  

 der alene ydes hjælp med op til 100 pct. for bestemte lægemidlers  

 vedkommende.
I disse tilfælde bør lægemidlerne være anført på  

 medicinbevillingen.
 For så vidt angår den lægeordinerede medicin, der ikke er  

 tilskudsberettiget efter sygesikringsloven, bør størrelsen af hjælpen ikke  

 overstige 75 pct. af patientens egen udgift.
 Mange kommuner benytter formuegrænser, når der træffes afgørelser om  

 tildeling af personligt tillæg til f.eks. medicin.
 Hvis kommunen træffer afgørelse om tildeling af personligt tillæg,  

 beregnes tillægget efter bindende regler, det vil sige, at tillægget  

 udbetales med den personlige tillægsprocent, beregnet af det beløb, der  

 svarer til fuld ydelse for det, der ydes hjælp til.
 Har en kommune givet tilsagn om at yde hjælp til betaling af en  

 pensionists fulde udgift ved køb af et bestemt lægemiddel, og har den  

 pågældende en tillægsprocent på 100, får overgangen fra det nuværende,  

 procentvise sygesikringstilskud til fast kronetilskud ingen økonomiske  

 konsekvenser.
 For så vidt angår ydelse af hjælp efter bistandsloven til dækning af  

 medicinudgifter kan jeg oplyse, at der i lovens § 46 a er hjemmel til at yde  

 hjælp til bl.a. dækning af udgifter til medicin.
 Det er en betingelse for ydelse af hjælp efter denne bestemmelse, at  

 udgiften ikke kan dækkes efter anden lovgivning (f.eks. sygesikringsloven).
 Det er også en betingelse, at pågældende ikke selv har midler til at  

 afholde udgifterne.
 Endelig er det en betingelse, at udgiften efter en vurdering af en læge  

 (eller tandlæge) må anses for velbegrundet.
Det afgøres af pågældende opholdskommune, om betingelserne er opfyldt.  

 Såfremt kommunen giver afslag på ansøgningen, kan denne afgørelse indbringes  

 for det Sociale Ankenævn.« Jeg kan henholde mig til Socialministeriets udtalelse.
 Spørgsmål nr. 15:
 Hvad omfatter »en egentlig evaluering af ordningen« pr. 1.  

 januar 1994, jf. lovforslagets bemærkninger, side 3.
 Svar:
 Den i bemærkningerne nævnte »egentlige evaluering« af ordningen  

 vil bestå i en systematisk gennemgang af objektivt målbare faktorer, der kan  

 give et billede af, hvordan ordningen har virket i praksis.
 Evalueringen vil i hvert fald omfatte lægemiddelforbrugsudviklingen,  

 fordelingen af forbruget mellem større og mindre pakninger, fordelingen af  

 forbruget mellem dyrere og billigere synonyme lægemidler,  

 lægemiddelprisudviklingen og udviklingen i den offentlige sygesikrings  

 udgifter til medicintilskud.
Bilag 2 Sundhedsministerens kommentar til en henvendelse fra Foreningen af Danske Medicinfabrikker Idet jeg kan henvise til min besvarelse af udvalgets spørgsmål nr. 18 (L  

 115 - bilag 5), skal jeg supplerende oplyse:
Den i lovforslaget (L 115) foreslåede ordning vil på længere sigt positivt  

 bidrage til en skærpet priskonkurrence på lægemiddelområdet.
Fastsættes  

 fastkronetilskuddet, som foreslået af MEFA, på grundlag af en kurv af  

 lægemidler, hvori ikke alle lægemidler indgår, vil ordningens  

 konkurrencefremmende effekt blive afsvækket i betydelig grad.
Dette finder  

 jeg ikke hensigtsmæssigt, idet jeg dog er enig med MEFA i, at alene  

 lægemidler, der aktivt markedsføres her i landet, kan danne grundlag for  

 fastsættelsen af det faste kronetilskud.
 Trækkes det præparat, der danner grundlag for fastsættelsen af det faste  

 kronetilskud, ud af markedet, eller ændres prisen på det pågældende præparat  

 med mere end 5% i forhold til den pris, der lå til grund for  

 tilskudsfastsættelsen, skal der efter lovforslaget fastsættes nye tilskud.  

 Der vil derfor ikke som antaget af MEFA alene kunne foretages prisjustering  

 omkring tidspunktet for den ordinære fastsættelse af referenceprisen.
Som nævnt i besvarelsen af spørgsmål 21 (L 115 - bilag 14) er det  

 Sundhedsstyrelsens vurdering, at antallet af patienter, der ikke kan overgå  

 til et billigere synonympræparat, vil være meget beskedent.
Lovforslaget  

 sikrer, at disse patienter fortsat kan opnå tilskud med henholdsvis 100%, 75%  

 og 50% ved køb af et dyrere lægemiddel.
