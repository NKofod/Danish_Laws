Ankestyrelsens principafgørelse D-26-92 om trillingefødsel - sygemelding efter barselorlov Resume:
 Trillingemor havde Ikke ret til dagpenge efter 2 måneders sygemelding efter endt barselorlov, idet kronisk træthed på grund af fødsel og efterfølgende amning ikke fortsat kunne sidestilles med en sygelig tilstand.
 Love:
Lov om dagpenge ved sygdom eller fødsel - lov nr. 852 af 20. december 1989 - § 5, stk. 1 Lov om sygedagpenge - lov nr. 563 af 9. juni 2006 - § 7, stk. 1 Sagsfremstilling:
 Kommunen traf afgørelse om, at der ikke var ret til dagpenge efter den 29. marts 1992, idet pågældende ikke længere opfyldte betingelserne om uarbejdsdygtighed.
 Pågældende, der er sygeplejerske, har modtaget dagpenge i perioden 29. januar 1991 til 8. januar 1992 i forbindelse med trillingefødsel den 13. juli 1991.
Efter endt barselorlov blev pågældende sygemeldt af egen læge i 2 måneder på grund af følger efter trillingefødsel.
I begyndelsen af marts 1992 indhentede kommunen påny lægeerklæring.
Pågældende blev sygemeldt af lægen i yderligere 4 måneder på grund af følger efter trillingefødslen.
 Kommunen bad herefter egen læge udfærdige en statusbedømmelse med henblik på nærmere beskrivelse af årsagen til fortsat sygemelding.
Lægen har i erklæring af 21. marts 1992 bl.a. henvist til den fysiske belastning, der er forbundet med amning af 3 børn.
Pågældende har kun få gange siden fødslen kunnet sove mere end 3-4 timer ad gangen.
Hun er kronisk træt og har intet overskud til andet end pasningen af børnene.
 I klagebrevet anføres, at pågældende lider af kronisk træthed efter trillingefødslen, og at dette gør hende ude af stand til at passe et arbejde som sygeplejerske med stressende arbejdsforhold og skiftende arbejdstider.
 Afgørelse:
 Lønmodtageren havde ikke ret til dagpenge efter den 29. marts 1992, idet pågældende på dette tidspunkt ikke kunne anses for fuldt uarbejdsdygtig på grund af sygdom, jf. dagpengelovens § 5, stk. 1.
 Udvalget har ved afgørelsen vurderet, at tilstanden med kronisk træthed på grund af trillingefødsel og efterfølgende amning af 3 børn ikke fortsat kan sidestilles med en sygelig tilstand.
 Dagpengeudvalget tiltrådte således kommunens afgørelse.
