Skriftlig fremsættelse (2. oktober  

 2002) Integrationsministeren Herved tillader jeg mig for Folketinget at  

 fremsætte:
 Forslag til lov om ændring af  

 udlændingeloven og integrationsloven (Behandlingen af sager  

 vedrørende uledsagede mindreårige asylansøgere).
(Lovforslag nr.
L 23).
Efter de gældende retningslinjer for behandlingen af  

 asylansøgninger fra uledsagede mindreårige asylansøgere,  

 som fremgår af Folketingets Retsudvalgs beretning af 16. marts 1993  

 over forslag til lov om ændring af udlændingeloven og lov om  

 social bistand (L 155), kan en uledsaget mindreårig asylansøger  

 umiddelbart meddeles opholdstilladelse, hvis den pågældende  

 skønnes ikke at være tilstrækkeligt moden til at  

 gennemgå en asylsagsbehandling.
Det gælder normalt alle  

 børn under 12 år og nogle børn mellem 12 og 15 år.  

 En uledsaget mindreårig asylansøger, der er skønnet  

 tilstrækkeligt moden til at gennemgå en asylsagsbehandling  

 hvilket normalt antages at være tilfældet for alle børn  

 over 15 år og for nogle børn mellem 12 og 15 år   og som  

 herefter er meddelt afslag på asyl, kan ligeledes meddeles  

 opholdstilladelse, hvis det må antages, at den pågældende  

 vil blive stillet i en reel nødsituation ved en tilbagevenden til  

 hjemlandet.
 Lovforslaget indebærer en kodificering af den  

 gældende praksis for meddelelse af opholdstilladelse til uledsagede  

 mindreårige asylansøgere.
Lovforslaget indebærer endvidere, at alle uledsagede  

 mindreårige asylansøgere efter en ny bestemmelse i  

 udlændingeloven får udpeget en personlig repræsentant til  

 varetagelse af barnets interesser i forbindelse med, at barnets  

 ansøgning om opholdstilladelse behandles.
Repræsentanten udpeges  

 af statsamtet efter indstilling fra en organisation, som er godkendt hertil  

 af integrationsministeren.
Såfremt den uledsagede mindreårige  

 asylansøger meddeles opholdstilladelse i Danmark, vil der blive  

 udpeget en midlertidig forældremyndighedsindehaver for den  

 pågældende efter § 25 i lov om forældremyndighed og  

 samvær.
Det er udgangspunktet, at barnets repræsentant  

 fortsætter som den midlertidige forældremyndighedsindehaver,  

 efter at barnet er meddelt opholdstilladelse.
 Lovforslaget indebærer endvidere, at der beskikkes  

 en advokat for alle uledsagede mindreårige asylansøgere, som  

 gennemgår en asylsagsbehandling, og hvis sag forsøges afgjort i  

 åbenbart grundløs-procedure.
 Lovforslaget indebærer endelig, at  

 Udlændingestyrelsen skal iværksætte en eftersøgning  

 af forældrene til uledsagede mindreårige asylansøgere.  

 Eftersøgningen kan som udgangspunkt alene iværksættes,  

 hvis barnet samtykker heri, men vil dog kunne iværksættes uden  

 barnets samtykke, hvis repræsentanten giver sit samtykke hertil.  

 Eftersøgningen vil kunne ske i samarbejde med Dansk Røde Kors  

 eller en anden tilsvarende organisation, som er godkendt hertil af  

 integrationsministeren.
