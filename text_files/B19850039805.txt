 I henhold til § 1, stk. 1, § 3, § 6, stk. 4 og § 7 i lov nr. 562 af 21.  

 december 1972 om administration af Det europæiske økonomiske Fællesskabs  

 forordninger om etablering af en fælles strukturpolitik for fiskerisektoren  

 og om den fælles markedsordning for fiskerivarer m.v., som senest ændret ved  

 lov nr. 621 af 19. december 1980, fastsættes følgende:
 § 1.  Bestemmelserne i denne bekendtgørelse gælder for  

 fisk, der i henhold til Det europæiske økonomiske Fællesskabs forordninger om  

 den fælles markedsordning for fiskerivarer tages tilbage fra markedet.
 § 2.  Tager en producentorganisation varer tilbage fra  

 markedet, skal denne sikre, at der omgående mundtligt, telefonisk eller  

 skriftligt inden for normal kontortid til den lokale fiskerikontrol eller til  

 det pågældende områdes fiskeriinspektorat oplyses følgende vedrørende de  

 tilbagetagne varer:
 1. Mængde i kilogram for hvert parti med angivelse af  

 fiskeart, størrelsesklasse og friskhedsklasse.
 2. Farvandsområde, hvor fangsten er fisket, ved  

 angivelse af Det internationale Havundersøgelsesråds (ICES) underområde.
 3. Sted og tidspunkt hvor partiet er søgt afsat til  

 konsum.
 4. Den anvendte tilbagetagelsespris pr. kg.
 5. Varernes opbevaringssted.
 6. Varernes forudsete anvendelsesformål efter  

 tilbagetagelsen.
 Stk. 2.  De i stk. 1. nævnte oplysninger skal endvidere  

 afgives i skriftlig form af producentorganisationen til fiskerikontrollen  

 senest 3 dage efter den dag den pågældende vare er taget tilbage fra  

 markedet.
 Stk. 3.  Afleveringen til det forudsete  

 anvendelsesformål må først finde sted, når fiskerikontrollen eller  

 fiskeriinspektoratet har frigivet varerne til dette formål.
 Varerne anses dog for frigivet, hvis fiskerikontrollen eller  

 fiskeriinspektoratet ikke inden 2 timer efter modtagelsen af de i stk. 1  

 nævnte oplysninger, har givet andet påbud.
 Stk. 4.  Varerne skal, medmindre de er eller vil blive  

 underkastet forarbejdning med henblik på opnåelse af prolongationspræmie i  

 henhold til de af EF fastsatte regler, straks efter tilbagetagelsen og inden  

 de fjernes fra opbevaringsstedet gøres uegnede til konsum af  

 producentorganisationen ved farvning med gul farve eller på anden af  

 fiskeriinspektøren godkendt måde.
§ 3.  Såfremt kontrolmæssige hensyn efter  

 fiskerikontrollens mening ikke taler imod kan fiskeriinspektøren dispensere  

 fra den i § 2, stk. 1. indeholdte anmeldelsesprocedure.
Dispensationen kan  

 tilbagekaldes uden varsel.
 § 4.  Medmindre højere straf er forskyldt efter § 6,  

 stk. 5, i lov nr. 562 af 21. december 1972 som senest ændret ved lov nr. 621  

 af 19. december 1980 straffes overtrædelse af denne bekendtgørelse med bøde.
 Stk. 2.  Er overtrædelse efter stk. 1 begået af et  

 aktieselskab, andelsselskab eller lignende, kan der efter § 6, stk. 6, i lov  

 nr. 562 af 21. december 1972 som senest ændret ved lov nr. 621 af 19.  

 december 1980 pålægges selskabet som sådant bødeansvar.
 § 5.  Denne bekendtgørelse træder i kraft den 15.  

 september 1985.
 Stk. 2.  Samtidig ophæves bekendtgørelse nr. 366 af 6.  

 august 1985 om kontrol med tilbagetagelse af fisk fra markedet.
 FISKERIMINISTERIET, DEN 3. SEPTEMBER  

 1985.
