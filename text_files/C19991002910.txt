 Cirkulæreskrivelse til samtlige  

 politimestre, politidirektøren i København, Rigspolitichefen,  

 Rigsadvokaten samt statsadvokaterne vedrørende udmøntning af  

 justitsministeriets cirkulæreskrivelse af 4. juni 1997 om mål for  

 hurtig sagsbehandling m.v.
 1. Justitsministeriet har den 4. juni 1997 efter en  

 regeringsbeslutning udsendt en cirkulæreskrivelse til samtlige  

 ministerier, styrelser m.v. om mål for hurtig sagsbehandling m.v.
I cirkulæreskrivelsen anmodes de enkelte  

 ministerier, styrelser m.v. om at opstille målsætninger for, hvor  

 hurtigt man vil tilstræbe at behandle sager, hvor forvaltningen skal  

 træffe afgørelse i forhold til borgerne.
Der bør i den  

 forbindelse udarbejdes en oversigt over de opstillede mål for  

 sagsbehandlingstider, der skal være offentligt tilgængelig.
 Det fremgår endvidere af cirkulæreskrivelsen,  

 at opstillingen af målsætninger bør suppleres med en  

 ordning, der løbende gør det muligt at kontrollere  

 overholdelsen af - og eventuelt justere - de opstillede  

 målsætninger.
 Det bemærkes, at det for så vidt angår  

 Justitsministeriets område er besluttet, at målsætningerne  

 for sagsbehandlingstider skal omfatte alle borgerhenvendelser, uanset om der  

 er tale om afgørelsessager.
 Justitsministeriet anmodede på den baggrund en  

 projektgruppe om at udarbejde et oplæg til de målsætninger,  

 der skal gælde for sagsbehandlingstider i politi og anklagemyndighed.  

 Der henvises i den forbindelse til Justitsministeriets  

 cirkulæreskrivelse af 9. september 1997.
Projektgruppen har medio november 1997 afleveret sit  

 oplæg til Justitsministeriet.
Oplægget har efter drøftelse  

 med Rigsadvokaten og politiets øverste ledelse været forelagt  

 Justitsministeriets Centrale Samarbejdsudvalg.
 2. Justitsministeriet skal herefter fastsætte  

 følgende målsætninger for sagsbehandlingstider for  

 henholdsvis politikredsene, Rigspolitichefen samt Rigsadvokaten og  

 statsadvokaterne:
 Politikredsene.
 Sager, der behandles i politikredsene, kan inddeles i  

 følgende 2 hovedgrupper:
1) Sager vedrørende lovovertrædelser 2) Administrative sager Begrebet lovovertrædelser omfatter sager, hvori der  

 er eller formodes at være sket overtrædelse af straffeloven  

 og/eller særlovgivningen.
Administrative sager omfatter alle  

 øvrige sager, der er genstand for sagsbehandling i politikredsene.
For administrative sager fastsættes en  

 målsætning for sagsbehandlingstider på 20 dage.
I  

 administrative sager, hvor der skal foretages høringer eller indhentes  

 supplerende oplysninger, fastsættes en målsætning om  

 sagsbehandlingstider på 30 dage.
 For ekspeditioner af kørekort og pas samt  

 berammelse af køreprøve fastsættes dog en  

 målsætning om sagsbehandlingstider på 14 dage.
I de tilfælde, hvor sagsbehandlingstiden forventes  

 at blive længere end fastlagt i målsætningerne, bør  

 borgeren i forbindelse med sagens journalisering eller af sagsbehandleren  

 orienteres om den forventede samlede sagsbehandlingstid.
Såfremt sagen  

 ikke færdigbehandles i overensstemmelse hermed, skal borgeren  

 orienteres om, hvorpå sagen beror, og hvornår sagen kan forventes  

 færdigbehandlet.
Ovenstående orientering bør så vidt  

 muligt ske ved brug af en standardblanket.
Projektgruppen vil udarbejde et  

 forslag til en standardblanket, som efterfølgende vil blive udsendt af  

 Justitsministeriet.
For så vidt angår sager om  

 lovovertrædelser skal forurettede ved samtlige anmeldelser om  

 begåede strafbare forhold, som optages på blanket P 612 (alle  

 anmeldelser undtagen færdselslovsovertrædelser), gives en kort  

 orientering om, hvilke sagsbehandlingsskridt der i almindelighed vil blive  

 taget.
Der skal endvidere ske orientering om, at forurettede tillige vil  

 blive underrettet, såfremt sagen afgøres ved dom.
 Den beskrevne fremgangsmåde ændrer intet ved  

 allerede lovbestemte eller administrativt fastsatte regler om  

 underretning.
 For almindelige færdselslovsovertrædelser uden  

 anmeldelse fastsættes en målsætning om, at sigtede modtager  

 et bødeforlæg inden for 20 dage.
Der skal ikke i øvrigt for sager, hvori der  

 foretages efterforskning af lovovertrædelser, fastsættes  

 egentlige målsætninger for sagsbehandlingstider.
Der bør  

 internt fastsættes en målsætning om sagsbehandlingstider  

 på 30 dage for 75 % af sagerne vedrørende tyveri  

 (journalafsnit 751-756) og lovovertrædelser, der behandles af  

 ordenspolitiet.
 For den juridiske sagsbehandling - herunder sagsbehandling  

 i sekretariatet - bør der ligeledes internt fastsættes en  

 målsætning om sagsbehandlingstider på 30 dage for 75  

 % af sagerne.
 Rigspolitichefen.
 For alle typer af sager, der kan ekspederes, uden at  

 der skal foretages høringer eller indhentes supplerende oplysninger,  

 fastsættes en målsætning for sagsbehandlingstider på  

30 dage.
 Såfremt sagen ikke færdigbehandles inden for  

 30 dage, skal borgeren orienteres om, hvorpå sagen beror, og  

 hvornår sagen nu kan forventes færdigbehandlet.
For øvrige sagstyper fastsættes en  

 målsætning om sagsbehandlings tider på 60 dage.
I disse  

 sager skal borgeren snarest og senest 14 dage efter henvendelsen orienteres  

 om, hvornår sagen forventes færdigbehandlet.
Såfremt sagen  

 ikke er færdigbehandlet efter 60 dage, skal borgeren orienteres om,  

 hvorpå sagen beror, og hvornår sagen kan forventes  

 færdigbehandlet.
 Rigsadvokaten og de regionale statsadvokater.
 Der fastsættes for alle sagstyper en  

 målsætning om sagsbehandlingstider på 60 dage.
 I sager, der kan ekspederes, uden at der skal foretages  

 høring eller indhentes supplerende oplysninger, orienteres borgeren -  

 såfremt sagen ikke er færdigbehandlet inden 30 dage - om, hvad  

 sagen beror på, og hvornår sagen kan forventes  

 færdigbehandlet.
 I sager, der skal videresendes til en anden myndighed,  

 eller hvor der skal foretages høring eller indhentes supplerende  

 oplysninger, skal borgeren snarest og senest 14 dage efter henvendelsen  

 orienteres herom og oplyses om, hvornår sagen kan forventes  

 færdigbehandlet.
 Rigsadvokaten vil senere udsende en vejledning  

 vedrørende opfyldelse af målsætningen om  

 sagsbehandlingstider hos den overordnede anklagemyndighed.
 For sager, der behandles hos de regionale statsadvokater  

 under politiklagenævnsordningen, skal der ikke fastsættes  

 egentlige målsætninger for sagsbehandlingstider, men  

 statsadvokaten bør hurtigst muligt orientere sagens parter om  

 modtagelse af anmeldelsen/klagen, og efterfølgende orientere parterne  

 om sagens afgørelse.
For sager, der behandles af Statsadvokaten for  

 særlig økonomisk kriminalitet skal der ikke fastsættes  

 egentlige målsætninger for sagsbehandlingstider, men  

 statsadvokaten skal ved samtlige anmeldelser om begåede strafbare  

 forhold give forurettede en kort orientering om, hvilke sagsbehandlingsskridt  

 der i almindelighed vil blive taget.
Der skal endvidere ske orientering om,  

 at den forurettede vil blive underrettet, såfremt sagen afgøres  

 ved dom.
3. Det bemærkes, at der for alle sager er  

 tale om minimumskrav til sagsbehandlingstiderne.
De enkelte embeder kan  

 således fastsætte målsætninger om kortere  

 sagsbehandlingsfrister.
 Det bemærkes endvidere, at eventuelle lovbestemte  

 eller allerede administrativt fastsatte frister gælder forud for de  

 ovenfor anførte minimumskrav til sagsbehandlingstiderne.
 Indtil der er sket landsdækkende indførelse  

 af POL-SAS systemet med et tilhørende statistikprogram samt  

 indførelse af tilsvarende systemer hos Rigspolitichefen og hos  

 anklagemyndigheden, vil kontrollen med opfyldelsen af  

 målsætningerne i første række skulle ske på  

 baggrund af manuel statistik, som udarbejdes på grundlag af en  

 stikprøvevis gennemgang af journalkort/bøger og  

 edb-journalsystemer.
 En nærmere vejledning om udarbejdelse af den  

 manuelle statistik m.v., samt et skema til brug for indberetning af  

 overholdelse af målsætningerne er under udarbejdelse i  

 projektgruppen og vil senere blive udsendt af Justitsministeriet.
 De enkelte embeder skal foretage indberetning til  

 Justitsministeriet om målsætningernes overholdelse senest den 1.  

 juli 1998.
