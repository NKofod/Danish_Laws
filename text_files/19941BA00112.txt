Nr BSF 112 Forslag til folketingsbeslutning om stillingsbesættelser på  

 universiteterne Fremsat af Kjeld Rahbæk Møller (SF) Aage Frandsen (SF) Steen Gade (SF)  

 Jørn Jespersen (SF) den 21. april 1995 Folketinget opfordrer undervisningsministeren til at ændre bekendtgørelse  

 nr. 728 af 9. september 1993 om ansættelse af lærere og videnskabelige  

 medarbejdere ved de højere uddannelsesinstitutioner under  

 Undervisningsministeriet efter følgende retningslinjer:
 1. Skriftlige bedømmelser af ansøgere og andre akter i en ansættelsessag  

 bør være offentligt tilgængelige, idet dog ansøgere, der ikke får den  

 opslåede stilling, skal have mulighed for at begære alle oplysninger om deres  

 ansøgning slettet inden offentliggørelse.
 2. Bedømmelser skal være toleddede, således at et bedømmelsesudvalg  

 sammensat alene af udefra kommende specialister på det pågældende fagområde  

 skal afgive en bedømmelse af, hvem af ansøgerne der må anses for  

 kvalificerede til den opslåede stilling, mens et andet bedømmelsesudvalg med  

 fortrinsvis interne bedømmere skal udtale sig om, hvem af de således erklæret  

 kvalificerede der er bedst egnet til at varetage den pågældende stilling.
 3. Når ansøgerne får underretning om sammensætning af  

 bedømmelsesudvalgene, skal de samtidig have tilsendt curricula vitae for de  

 foreslåede udvalgsmedlemmer.
 4. Der skal indføres mulighed for, at ansøgere kan vedlægge anbefalinger  

 fra respekterede forskere.
5. Det skal præciseres, at stillingsopslag skal publiceres på en måde, så  

 alle potentielle ansøgere har en reel mulighed for at få underretning om  

 opslaget i tide.
Som et led heri skal alle opslag, hvor det på nogen måde er  

 relevant, opslås internationalt.
 Undervisningsministeren opfordres endvidere til at arbejde for en ændring  

 af stillingsstrukturen ved de højere uddannelsesinstitutioner efter følgende  

 retningslinjer:
 6. Nybagte ph.d.er skal som hovedregel ansættes i tidsbegrænsede såkaldte  

 post.doc.-stillinger, og de skal ikke kunne søge fast stilling på det  

 universitet, hvorfra de har taget deres ph.d., uden at have arbejdet mindst 2  

 år på en anden forskningsinstitution.
7. Adjunkturet omlægges til en slags prøvelektorat.
Når adjunkturet  

 udløber, skal adjunkten kunne fortsætte i stillingen som lektor, hvis et  

 eksternt bedømmelsesudvalg af specialister inden for fagområdet anbefaler  

 det.
 8. Det skal tilstræbes, at stillingen opslås i et glidende forløb uden  

 perioder med mange opslag i løbet af kort tid og uden lange perioder næsten  

 helt uden nyopslag.
 9. Det skal modvirkes, at institutionerne gemmer stillinger, indtil en  

 intern kandidat er klar til at søge.
 Endelig opfordres undervisningsministeren og forskningsministeren til at  

 tilrettelægge bevillingspraksis, således at:
 10. En usaglig ansættelsespolitik med deraf følgende lav kvalitet får  

 negative konsekvenser for ressourcetildelingen til institutionen.
Bemærkninger til forslaget Almindelige bemærkninger I efteråret 1993 udspandt der sig en livlig debat i medierne om problemer  

 med nepotisme på universiteterne.
For at få emnet belyst afholdt  

 Forskningsudvalget en høring den 20 april 1994 om »indavl eller  

 personalepolitik på de højere læreanstalter«.
På høringen var der blandt de indbudte paneldeltagere ikke enighed om  

 omfanget af nepotisme.
Der var derimod enighed om, at fænomenet skulle  

 undgås, og der fremkom en række forslag til at formindske risikoen for  

 usaglige ansættelser.
Et kort referat af høringen er udsendt i  

 Forskningsudvalget (folketingsåret 1994-95, alm. del - bilag 25). Forslagene  

 i beslutningsforslaget stammer alle fra dette referat.
Bemærkninger til forslagets enkelte punkter Ad 1 Der var blandt paneldeltagerne ved høringen enighed om, at åbenhed er det  

 vigtigste middel mod usaglige bedømmelser og afgørelser.
Derfor bør såvel  

 bedømmelser som andre dokumenter i ansættelsessager som hovedregel være  

 offentligt tilgængelige.
I særlige tilfælde vil en sådan regel kunne skabe vanskeligheder.
Nogle  

 ansøgere - især fra det private erhvervsliv - ønsker det ikke kendt, at de  

 har søgt en stilling.
Derfor bør der være en mulighed for, at ansøgere, når  

 de ved, at de ikke får stillingen, kan forlange deres navne slettet før  

 offentliggørelse.
Ad 2 Som påpeget såvel på høringen som i den offentlige debat kan der være  

 legitime grunde til at foretrække en anden end den forskningsmæssigt bedst  

 kvalificerede.
I dag kan sådanne hensyn vanskeligt tilgodeses på anden måde  

 end ved omtale af i øvrigt velkvalificerede andre ansøgere i nedværdigendende  

 vendinger.
 På den anden side opstår der regelmæssigt formodninger om, at et institut  

 ved formulering af stillingsopslag og ved udpegning af bedømmelsesudvalg  

 forsøger at sikre en intern kandidat.
De forskellige modstående hensyn tilgodeses bedst ved som i Sverige at  

 todele bedømmelsesproceduren.
Et rent eksternt udvalg vurderer, hvem der er  

 kvalificerede på det pågældende niveau.
Derefter kan et fortrinsvis internt  

 bedømmelsesudvalg ud fra de særlige hensyn, som den pågældende stilling måtte  

 indebære, priortere blandt de kandidater, der er erklæret kvalificerede.
I  

 sidstnævnte bedømmelse bør også indgå samtaler, prøveforelæsninger m.v., som  

 ansættelsesbekendtgørelsen allerede nu giver mulighed for.
Ad 3 Alle ansøgere får tilsendt en meddelelse om bedømmelsesudvalgets  

 sammensætning og har mulighed for at gøre indsigelse.
Under de nugældende  

 forhold giver denne ret begrænsede muligheder for at påvirke  

 bedømmelsesudvalgets sammensætning, bl.a. fordi ansøgerne ikke nødvendigvis  

 har kendskab til de foreslåede bedømmeres kvalifikationer.
Selv om de  

 eventuelt har en formodning.
Hvis der skulle medsendes curricula vitae for de  

 foreslåede bedømmere, ville ansøgerne have mulighed for at protestere mod  

 foreslåede bedømmere, der ikke har tilstrækkelig faglig ballast.
En sådan  

 regel ville formodentlig have en betydelig præventiv virkning, idet  

 instituttet ville afstå fra at foreslå bedømmere, hvis faglige indsigt kunne  

 anfægtes.
Ad 4 Under høringen blev det nævnt, at det i USA er sædvane, at ansøgere  

 vedlægger anbefalinger fra kendte og respekterede forskere.
Sådanne  

 anbefalinger følger hele sagen og giver dermed dekanen et nyttigt middel til  

 selvstændigt at vurdere bedømmelsesudvalgets arbejde.
Ad 5 Der fremdrages sommetider eksempler på, at opslag publiceres f.eks. i  

 sommerperioden med kort ansøgningsfrist og kun i dansksprogede tidsskrifter,  

 så kvalificerede ansøgere ikke reelt har mulighed for at søge.
Derfor bør det  

 præciseres, at opslag skal publicereres, så alle relevante ansøgere har en  

 rimelig mulighed for at se opslaget før ansøgningsfristens udløb.
Ad 6 og 7 Det blev under høringen fremhævet, at den nuværende stillingsstruktur kan  

 medvirke til at fremme nepotisme.
Mange nybagte ph.d.er ansættes kort efter  

 gradens tildeling i et adjunktur.
Når dette udløber, opslås der som regel et  

 lektorat, som adjunkten kan søge.
Ifølge de nugældende regler skal lektoratet  

 opslås, og hvis adjunkten ikke får stillingen, må vedkommende i praksis  

 forlade det pågældende institut.
Hvis den pågældende adjunkt faktisk har  

 udviklet sig godt, vil mange være fristede til at ansætte vedkommende som  

 lektor, selv om hun/han faktisk ikke er helt kvalificeret endnu, og selv om  

 der måtte være mere kvalificerede ansøgere.
Derfor foreslås det, at nybagte ph.d.er som hovedregel ansættes i  

 tidsbegrænsede såkaldte post.doc.-stillinger.
Sådanne stillinger findes nu,  

 men der er endnu ikke tilstrækkeligt mange af dem.
For at undgå indavl er det på amerikanske universiteter hovedreglen, at  

 man ikke kan blive ansat på det universitet, hvor man har taget sin  

 forskeruddannelse.
En sådan regel er næppe hensigtsmæssig i et land af  

 Danmarks størrelse, hvor der kun findes få - sommetider kun et - institut  

 inden for et givent område.
Derimod ville det være en god ide at forlange, at  

 alle skulle have været væk en vis tid - f.eks. 2 år - før de kunne søge  

 stillinger på det universitet, hvorfra de har deres forskeruddannelse.
Inden  

 for de fag, hvor det er relevant, bør der være tale om ophold ved udenlandske  

 universiteter.
Ansættelse som adjunkt bør kun finde sted efter åben konkurrence, og den  

 ansatte bør være tæt på at være lektorabel.
Til gengæld er det overflødigt at  

 forlange, at adjunkten skal ud i en ny konkurrence om sin egen stilling efter  

 nogle få års forløb.
Fastansættelse i en lektorstilling bør kunne ske uden  

 konkurrence, hvis et eksternt bedømmelsesudvalg erklærer vedkommende  

 lektorabel.
Ad 8 Nogle af problemerne med usaglige ansættelser skyldes, at der inden for  

 mange fag har været meget få nye stillinger i en lang årrække, fordi der for  

 ca. 25 år siden blev ansat alt for mange i løbet af kort tid.
Derfor bør der  

 arbejdes hen imod, at stillinger opslås i en jævnere strøm uden meget store  

 udsving i opslagshyppigheden.
Ad 9 Et egentligt påbud om straksopslag, så alle stillinger f.eks. skal opslås  

 inden for 14 dage efter, at de er blevet ledige, kan virke for stift.
Men det  

 er også uhensigtsmæssigt, at institutter kan tilbageholde opslag i årevis med  

 henblik på, at en bestemt kandidat kan nå at kvalificere sig.
Ad 10 Under høringen var der enighed om, at hvis usaglige ansættelser og deraf  

 følgende dårlig kvalitet resulterer i, at instituttet havde sværere ved at  

 skaffe sig ressourcer, vil det være den bedste garanti mod nepotisme.
Det er  

 derfor vigtigt at sikre, at det samlede bevillingssystem er tilrettelagt med  

 størst mulig sikkerhed for, at bevillingerne går til de bedste miljøer.
