Skriftlig fremsættelse (26. januar 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om forebyggelse af smitte med covid-19 når arbejdsgivere stiller bolig til rådighed for ansatte (Lovforslag nr.
L 144) Med den fortsatte smittespredning med covid-19 i det danske samfund er der behov for at skærpe kravene, når arbejdsgivere stiller boliger til rådighed for ansatte, som bor flere sammen.
Det sker for at begrænse smitte på de danske arbejdspladser og for at forebygge smittespredning, når flere ansatte bor sammen.
 Formålet med lovforslaget er at sikre, at arbejdsgivere, der stiller boliger til rådighed for de ansatte, herunder tilrejsende arbejdskraft, sørger for smitteforebyggende tiltag ved indkvarteringen.
 Lovforslaget stiller krav til arbejdsgivere om smitteforebyggelse og Arbejdstilsynet fører tilsyn på arbejdspladsen med den plan, arbejdsgiveren vil skulle udarbejde for smitteforebyggelse ved indkvartering.
Hvis planen ikke er udarbejdet eller den er mangelfuld, vil Arbejdstilsynet kunne påbyde arbejdsgiveren at udarbejde eller udbedre manglerne ved planen.
Derudover vil Arbejdstilsynet kunne kontakte bopælskommunen med henblik på en besigtigelse af boligen.
Efter underretning vil kommunerne føre tilsyn med de boliger, der er stillet til rådighed af arbejdsgiveren, for at sikre, at de i loven fastsatte minimumskriterier til bl.a. afstand og rengøring er overholdt.
Kommunen får hjemmel til at påbyde arbejdsgiveren at bringe boligforholdene i overensstemmelse med de fastsatte minimumskriterier, og til at påbyde, at arbejdsgiveren genhuser de ansatte, hvis de påbudte foranstaltninger ikke umiddelbart kan gennemføres, og det findes nødvendigt.
Manglende opfyldelse af krav kan sanktioneres med påbud om at forholdene straks bringes i orden, evt. med tilbud om genhusning og evt. bøde.
 Kravene til smitteforebyggelse i boligen er udarbejdet på baggrund af Sundhedsstyrelsens retningslinjer fra oktober 2020 i forhold til tilrejsende arbejdskraft, som bliver indkvarteret.
Lovforslaget hastebehandles, da det er nødvendig for at begrænse spredningen af smitte med covid-19 blandt de indkvarterede ansatte.
Lovforslaget har ikke været i høring, men KL, FH og DA har været inddraget i processen.
Lovforslaget vil kunne træde i kraft ved bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
