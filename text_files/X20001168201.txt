Klager havde indklaget indklagede ved Voldgiftsnævnet for Bygge- og  

 Anlægsvirksomhed.
Indklagede nedlagde afvisningspåstand under  

 henvisning til, at der ikke var indgået aftale om voldgift mellem  

 parterne.
Voldgiftsretten udtaler, at indklagede har accepteret  

 entreprenørforeningens standardforbehold i sin acceptskrivelse.
I  

 disse standardforbehold er der henvist til, at AB 92 finder anvendelse.
Under  

 henvisning til dette samt at der er tale om et erhvervsmæssigt  

 kontraktforhold og at indklagede har modtaget sagkyndig bistand ved  

 underskrivelse af acceptskrivelsen, findes der at være aftalt voldgift  

 mellem parterne.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører AB 92 § 47.
 Den 15. december 2000 blev voldgiftsretten i sagen klager  

 mod indklagede, sat, beklædt af landsdommer Bent Thrane som eneste  

 voldgiftsmand med henblik på at træffe afgørelse på  

 skriftligt grundlag af spørgsmålet om, hvorvidt sagen kan  

 fremmes for voldgiftsretten, eller om den skal afvises.
 Der fremlagdes:
 Voldgiftsklage, replik og processkrift vedrørende  

 formaliteten fra klagers advokat, samt svarskrift og duplik vedrørende  

 formaliteten fra indklagedes advokat.
 Sagens øvrige bilag var til stede.
Der afsagdes sålydende KENDELSE:
 I indklagedes acceptskrivelse, der på indklagedes  

 vegne er underskrevet af et konsulent- og ingeniørfirma den 22.  

 december 1998, er det særskilt angivet:
"FORBEHOLD: Ifølge aftale, respekteres  

 entreprenørforeningens standardforbehold, uds. nov. 1995." I disse standardforbehold er det i punkt 1 angivet, at for  

 tilbuddet gælder "Almindelige betingelser for arbejder og  

 leverancer i bygge- og anlægsvirksomhed af 10. december 1992 (AB  

 92)." I AB 92 § 47 er det angivet, at tvister mellem parterne  

 afgøres af Voldgiftsretten for bygge- og anlægsvirksomhed.
 I al fald i dette erhvervsmæssige kontraktforhold  

 findes der herefter med tilstrækkelig tydelighed og klarhed at  

 være aftalt   også   voldgiftsbehandling i medfør af AB  

 92. Indklagedes afvisningspåstand tages derfor ikke til  

 følge.
 THI BESTEMMES:
 Den af indklagede nedlagte afvisningspåstand tages  

 ikke til følge.
 Indklagede skal betale de omkostninger, der er forbundet  

 med denne del af sagens behandling efter nærmere opgørelse og  

 påkrav fra Voldgiftsnævnet.
