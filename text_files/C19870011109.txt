 Hermed følger aftale af 10. juli 1987 mellem Finansministeriet og  

 tjenestemændenes centralorganisationer om tjenestemænds adgang til fravær fra  

 tjenesten i forbindelse med graviditet, fødsel og adoption.
 Aftalen afløser aftale af 14. juni 1977 om tjenestemænds adgang til fravær  

 fra tjenesten under svangerskab og fødsel.
 Ændringerne i aftalen består dels i en redaktionel tilpasning til det  

 regelgrundlag, der efter den tidligere aftales indgåelse er gennemført ved  

 barselsorlovslovens vedtagelse, dels i en ved aftaleforhandlingerne pr. april  

 1987 gennemført nyordning, hvorefter der under dagpengegivende  

 adoptionsorlov, jf. § 5, ydes fuld løn i op til 14 uger.
 Det bemærkes herudover, at det - i overensstemmelse med en af  

 Lønningsrådet afgivet udtalelse - med virkning for barsels- og  

 adoptionsorlovsperioder eller dele heraf, der ligger efter 1. april 1987, er  

 fastsat, at perioder, hvori en tjenestemand får udbetalt dagpenge i henhold  

 til dagpengelovens kap. 12 i forbindelse med fødsel og adoption, uden  

 forelæggelse for Finansministeriet medregnes i pensionsalderen i henhold til  

 tjenestemandspensionslovens § 4, stk. 5.
 Det bemærkes endelig, at der vil blive udsendt et revideret cirkulære om  

 barselsorlov m.v. til erstatning for det nugældende cirkulære af 3. oktober  

 1984, LP.nr. 115/84.
Finansministeriet, lønnings- og pensionsdepartementet, den 15. juli 1987 P.M.V.
 E.B.
Eva Hoff Sonne Aftale mellem Finansministeriet og Statstjenestemændenes  

 Centralorganisation I, Statstjenestemændenes Centralorganisation II,  

 Akademikernes Centralorganisation (tjenestemandsudvalget) og Lærernes  

 Centralorganisation om tjenestemænds adgang til fravær fra tjenesten i  

 forbindelse med graviditet, fødsel og adoption Kapitel 1 Graviditet og fødsel § 1. En tjenestemand, der er gravid, skal give tjenestestedet meddelelse  

 herom senest 3 måneder før den forventede fødsel.
§ 2. Tjenestemænd har ret til fravær fra arbejdet på grund af graviditet  

 og barsel efter reglerne i lov om barselsorlov m.v.
En kvindelig tjenestemand  

 har dog altid ret til fravær fra arbejdet fra det tidspunkt, hvor der skønnes  

 at være 8 uger til fødslen.
 Stk. 2. En kvindelig tjenestemand har under fravær fra arbejdet på grund  

 af graviditet og barsel ret til sædvanlig løn fra det tidspunkt, hvor der  

 skønnes at være 8 uger til fødslen, og i indtil 14 uger i alt.
 Stk. 3. En kvindelig tjenestemand, der i forbindelse med barnets ophold  

 på sygehus genoptager tjenesten inden udløbet af den 14-ugers periode, der er  

 nævnt i stk. 2, har, når barnet bliver udskrevet, ret til fravær fra  

 tjenesten med sædvanlig løn i den del af perioden, der var tilbage ved  

 genoptagelsen af tjenesten, hvis udskrivelsen finder sted senest 6 måneder  

 efter fødslen.
 § 3. Tidspunktet for forventet fødsel skal på forlangende dokumenteres,  

 f.eks. ved kort fra graviditetsundersøgelsen.
Stk. 2. Fravær inden for det tidsrum, i hvilket tjenestemanden efter § 2,  

 stk. 2, har ret til sædvanlig løn, betragtes kun som sygdomsforfald, hvis det  

 godtgøres ved lægeattest, at arbejdsudygtigheden har anden årsag end  

 graviditet og/eller fødsel.
Sygdomsforfald kan ikke bevirke, at  

 fraværsperioden med ret til løn efter § 2, stk. 2, løber længere end til 14  

 uger efter fødslen.
 Stk. 3. Fravær uden for det tidsrum, hvori den kvindelige tjenestemand er  

 berettiget til fravær med sædvanlig løn eller har barselsorlov med dagpenge,  

 betragtes som sygdomsforfald og noteres efter reglerne herom.
 § 4. Lægeattester som nævnt i § 3, stk. 2, betales af tjenestemanden.
Kapitel 2 Adoption § 5. Tjenestemænd har ret til fravær fra arbejdet i forbindelse med  

 adoption efter reglerne i lov om barselsorlov m.v.
 Stk. 2. Hvis en tjenestemand i anledning af adoption har ret til dagpenge  

 efter dagpengeloven, er pågældende under fravær fra arbejdet berettiget til  

 sædvanlig løn i 14 uger, regnet fra tidpunktet for modtagelsen af barnet.
 Stk. 3. Reglen i § 2, stk. 3, finder tilsvarende anvendelse for  

 adoptanter.
 Stk- 4. En tjenestemand, der har ret til adoptionsorlov, skal give  

 tjenestestedet meddelelse om tidspunktet for barnets forventede modtagelse.  

 Meddelelsen skal så vidt muligt gives med 3 måneders varsel.
 Stk. 5. Hvis adoptionsorlovens længde ikke er fastsat på et tidligere  

 tidspunkt, skal en tjenestemand, der har adoptionsorlov, senest 8 uger efter  

 barnets modtagelse give tjenestestedet meddelelse om, hvornår arbejdet  

 genoptages.
Kapitel 3 Andre bestemmelser § 6. Aftalen begrænser ikke tjenestemænds mulighed for at søge  

 tjenestefrihed uden løn i henhold til tjenestemandslovens § 58, stk. 1,  

 hverken i forbindelse med graviditet og fødsel eller i forbindelse med  

 adoption.
Kapitel 4 Ikrafttrædelse m.v.
 § 7. Aftalen har virkning fra 1. april 1987 og kan opsiges med 3 måneders  

 varsel, dog tidligst til 1. april 1989.
 Stk. 2. § 5, stk. 2, har virkning for orlovsperioder eller dele heraf,  

 der ligger efter 1. april 1987.
 Stk. 3. Aftale af 14. juni 1977 om tjenestemænds adgang til fravær fra  

 tjenesten under svangerskab og fødsel ophæves.
 København, den 10. juli 1987.
Statstjenestemændenes Centralorganisation I Aage Andersen Statstjenestemændenes Centralorganisation II Bjørn Wikkelsøe Jensen Akademikernes Centralorganisation Erik Stengaard Lærernes Centralorganisation Martin Rømer Finansministeriet P.M.V.
 E.B.
