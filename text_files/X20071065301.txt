Klage over manglende samtykke til operation Nævnet fandt ikke anledning til kritik af overlægen, men fandt det havde været hensigtsmæssigt, om overlægen havde udleveret skriftlig information om indgrebet og eventuelle komplikationer for at opnå, at patienten havde forstået de givne oplysninger.
 Nævnet oplyste, at man foretager aflastning ved enten at foretage et snit i blærehalsen eller at bortskære noget af blærehalskirtlen (resektion). Det er alment anerkendt, at man oftest ikke kan afgøre om et snit i blærehalsen er tilstrækkeligt før under selve indgrebet, hvorfor patienterne almindeligvis bliver informeret om, at resektion kan blive nødvendig for at opnå effekt.
 Ved forundersøgelsen blev patienten ifølge journalen informeret om, at der var en risiko ved de to operationstyper på henholdsvis 25 og 80 % for, at der efterfølgende ville være tilbageløb af sæden til blæren i forbindelse med sædafgang (retrograd ejakulation) og en risiko på 0 - 5 % for problemer med at få rejsning (erektiv dysfunktion), hvis der blev foretaget en resektion af blærehalskirtlen.
