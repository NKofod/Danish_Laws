(Til de statslige og kommunale skatte-  

 og vurderingsmyndigheder) Indholdsfortegnelse 1. Oversigt over tavshedspligtsbestemmelser 2. Videregivelse af fortrolige oplysninger til private 3. Videregivelse af fortrolige oplysninger til andre  

 forvaltningsmyndigheder 4. Videregivelse af fortrolige oplysninger indenfor  

 samme myndighed 5. Kompetence 6. Fremgangsmåden ved videregivelse 7. Indhentelse af oplysninger 8. Ikrafttræden 1. Oversigt over tavshedspligtsbestemmelser 1.1. For skatte- og vurderingsmyndighederne gælder de almindelige  

 bestemmelser om tavshedspligt efter §§ 152-152 f, i straffeloven og § 27 i  

 forvaltningsloven.
 1.2. For skatte- og vurderingsmyndighederne, men ikke afgifts-  

 eller toldmyndighederne, gælder udover den almindelige tavshedspligt de  

 særlige bestemmelser om tavshedspligt efter § 44 i statsskatteloven, § 87 i  

 kildeskatteloven og § 29 A i vurderingsloven.
 Efter § 44 i statsskatteloven skal de skattelignende myndigheder  

 iagttage ubetinget tavshed overfor uvedkommende med hensyn til de oplysninger  

 om skatteydernes indkomst- og formueforhold, som de under varetagelsen af  

 deres hverv måtte komme til kundskab om.
 Efter § 87 i kildeskatteloven skal skattemyndighederne iagttage  

 ubetinget tavshed overfor uvedkommende med hensyn til de oplysninger  

 vedrørende de skattepligtiges eller de indeholdelsespligtiges økonomiske,  

 erhvervsmæssige eller privatlivet vedrørende forhold, som de under  

 varetagelsen af deres funktioner efter kildeskatteloven kommer til kundskab  

 om.
 Eksempelvis er oplysninger af den nævnte art, der fremkommer som led i  

 »arbejdsgiverkontrollen« efter § 86 i kildeskatteloven, omfattet af  

 den særlige tavshedspligt efter § 87. Det samme gælder oplysninger om  

 skatterestancer som nævnt i § 72 i kildeskatteloven.
Oplysninger af den nævnte art, der modtages efter de af Danmark indgåede  

 dobbeltbeskatningsaftaler eller andre internationale aftaler på  

 skatteområdet, herunder regler fastsat i EU-regi, er omfattet af den særlige  

 tavshedspligt efter § 44 i statsskatteloven og § 87 i kildeskatteloven.
Der  

 kan dog efter den enkelte aftale m.v. gælde særlige regler.
 Efter § 29 A i vurderingsloven er vurderingsmyndighederne  

 forpligtet til overfor alle uvedkommende at hemmmeligholde, hvad de gennem  

 deres virksomhed bliver vidende om.
2. Videregivelse af fortrolige oplysninger til private 2.1. Den særlige tavshedspligt som nævnt i § 44 i statsskatteloven, § 87 i  

 kildeskatteloven og § 29 A i vurderingsloven pålægger skatte- og  

 vurderingsmyndighederne en særlig tavshedspligt overfor uvedkommende.
Kriteriet »uvedkommende« i bestemmelserne fortolkes restriktivt  

 i forhold til private.
Skatte- eller vurderingsmyndighederne må derfor ikke  

 uden særlig lovhjemmel udlevere oplysninger omfattet af denne tavshedspligt  

 til andre private end den, som har afgivet oplysningen.
 2.2. Efter § 80, stk. 1 i kildeskatteloven har den skattepligtiges  

 ægtefælle ret til at blive gjort bekendt med den skattepligtiges  

 selvangivelse og skatteansættelse for indkomstår, i hvilke de er samlevende.  

 Bestemmelsen fortolkes således, at denne særlige aktindsigt også omfatter  

 indkomstår, hvori separation eller skilsmisse indtræder.
 Efter kapitel 4 i forvaltningsloven har en privat, der er part i en sag,  

 hvori der er eller vil blive truffet afgørelse af en forvaltningsmyndighed,  

 en særlig ret til aktindsigt i sagens dokumenter.
 I kapitel 5 i lov om offentlige myndigheders registre er adgangen til at  

 videregive oplysninger, der er edb-registreret for den offentlige forvaltning  

 og som kan henføres til bestemte personer, reguleret.
 2.3. Den særlige tavshedspligt for skatte- og  

 vurderingsmyndighederne bevirker, at der ikke er krav på aktindsigt efter  

 offentlighedsloven i disse oplysninger, jf. § 14 i offentlighedsloven.
 Fortrolige oplysninger, der ikke er undergivet den særlige tavshedspligt,  

 er derimod omfattet af den almindelige pligt efter offentlighedsloven til  

 efter anmodning at meddele private oplysninger.
3. Videregivelse af fortrolige oplysninger til andre  

 forvaltningsmyndigheder 3.1. I § 28 i forvaltningsloven er der givet bestemmelser for  

 videregivelse af fortrolige oplysninger til andre forvaltningsmyndigheder.  

 Tilsvarende bestemmelser er givet i § 21 i lov om offentlige myndigheders  

 registre.
 3.2. Afgrænsningen mellem offentlig forvaltningsmyndighed og  

 privat virksomhed kan i tvivlstilfælde forelægges Told- og Skattestyrelsen  

 til udtalelse.
 Det skal i den forbindelse bemærkes, at statsanerkendte  

 arbejdsløshedskasser er at anse for private.
 3.3. I § 28 i forvaltningsloven sondres der mellem oplysninger om  

 enkeltpersoners rent private forhold og andre fortrolige oplysninger.
 Som eksempel på oplysninger om enkeltpersoners rent private forhold nævnes  

 i bestemmelsen oplysninger om race, religion og hudfarve, om politiske,  

 foreningsmæssige, seksuelle og strafbare forhold samt om helbredsforhold,  

 væsentlige sociale problemer og misbrug af nydelsesmidler og lignende.
 Oplysninger om rent private forhold må efter § 28, stk. 2 videregives, når  

 en af følgende betingelser er opfyldt:
 3.4. Andre fortrolige oplysninger, herunder oplysninger om  

 økonomiske eller erhvervsmæssige forhold, må efter forvaltningsloven  

 videregives til en anden forvaltningsmyndighed i videre omfang end  

 oplysninger om enkeltpersoners rent private forhold.
 Videregivelse af andre fortrolige oplysninger må således ske, når det må  

 antages, at oplysningen vil være af væsentlig betydning for den modtagende  

 myndigheds virksomhed eller for en afgørelse, denne myndighed skal træffe,  

 jf. § 28, stk. 3 i forvaltningsloven.
 Tilfælde som nævnt i § 28, stk. 2, nr. 2-4 opfylder væsentlighedskravet.
 3.5. Særlige tavshedsforskrifter i de enkelte love kan begrænse  

 den almindelige adgang efter § 28 i forvaltningsloven til at videregive  

 fortrolige oplysninger til andre forvaltningsmyndigheder.
 Dette er ikke tilfældet med § 44 i statsskatteloven, § 87 i  

 kildeskatteloven eller § 29 A i vurderingsloven, idet kriteriet  

 »uvedkommende« i disse bestemmelser i forhold til andre  

 forvaltningsmyndigheder fortolkes i overensstemmelse med  

 væsentlighedskriteriet i § 28, stk. 3 i forvaltningsloven.
 3.6. Efter § 28, stk. 6 i forvaltningsloven anses et lokalt  

 administrativt organ, som ved lov er tillagt en selvstændig kompetence, som  

 en selvstændig myndighed i relation til bestemmelserne i § 28, stk. 1 og 3 om  

 videregivelse af fortrolige oplysninger.
Det betyder bl.a., at skatteankenævnet i en kommune skal anses for en  

 anden forvaltningsmyndighed i forhold til den kommunale skattemyndighed.  

 Dette gælder dog ikke i det omfang, den kommunale skattemyndighed yder  

 sekretariatsbistand til skatteankenævnet.
Tilsvarende gælder forholdet mellem  

 en kommune og et vurderingsråd.
 Ligeledes skal kommunalbestyrelsen i sager som nævnt i § 2 i  

 skattestyrelsesloven anses for en anden forvaltningsmyndighed end kommunens  

 ligningsmyndighed, jf. § 1, stk. 2 i skattestyrelsesloven.
 3.7. § 28 i forvaltningsloven om videregivelse af fortrolige  

 oplysninger til en anden forvaltningsmyndighed omfatter både videregivelse  

 efter anmodning og uopfordret videregivelse.
 Den myndighed, der sidder inde med den fortrolige oplysning, skal dog være  

 opmærksom på, at der i tilfælde af uopfordret videregivelse i sagens natur  

 ikke foreligger en udleveringsanmodning fra en anden myndighed, hvilket  

 normalt giver et mere usikkert grundlag for beslutningen om udlevering end  

 hvis der foreligger en udleveringsanmodning - og dermed en bedømmelse af  

 udleveringsbehovet fra den eventuelt modtagende myndighed.
 Uopfordret videregivelse af fortrolige oplysninger til en anden  

 forvaltningsmyndighed kan ske, hvis der er en konkret mistanke om en  

 lovovertrædelse - uanset om denne er begået hændeligt, uagtsomt eller  

 forsætligt - og oplysningens videregivelse må forventes at kunne medvirke  

 til, at lovovertrædelsen konstateres og dermed berigtiges.
Lovbestemmelser, der tillægger andre forvaltningsmyndigheder en særlig ret  

 til at rekvirere oplysninger fra bl.a. skatte- eller vurderingsmyndigheder,  

 kan tages som udtryk for, at der for disse myndigheder kan være et særligt  

 kontrolbehov.
Eksistensen af sådanne lovbestemmelser kan derfor indgå i  

 bedømmelsen af, om fortrolige oplysninger skal videregives uopfordret.
Som  

bilag er givet eksempler på sådanne bestemmelser.
 3.8. Er en forvaltningsmyndighed efter § 28 i forvaltningsloven  

 berettiget til at videregive fortrolige oplysninger til en anden  

 forvaltningsmyndighed, har den pågældende forvaltningsmyndighed efter § 31 i  

 forvaltningsloven også pligt til at efterkomme en udleveringsanmodning fra  

 denne anden forvaltningsmyndighed.
 3.9. Vedrørende videregivelse af fortrolige oplysninger mellem  

 skatte- eller vurderingsmyndigheder indbyrdes bemærkes, at de statslige told-  

 og skattemyndigheder i vidt omfang er tillagt tilsyns- eller lignende særlig  

 beføjelse overfor kommunale skatte- eller vurderingsmyndigheder, jf.  

 eksempelvis § 14 i skattestyrelsesloven og for så vidt angår  

 skattemyndighederne § 12 i sagsudlægningsbekendtgørelsen (senest bkg.  

 1994/554, som ændret ved bkg. 1995/159), hvilket giver de statslige told- og  

 skattemyndigheder en særlig adgang til fortrolige oplysninger hos de  

 kommunale skatte- eller vurderingsmyndigheder.
 For så vidt angår videregivelse af fortrolige oplysninger mellem skatte-  

 eller vurderingsmyndigheder i øvrigt, eksempelvis mellem forskellige  

 kommuner, bemærkes, at § 8 D i skattekontrolloven og § 47 i vurderingsloven  

 om den enkelte skatte- eller vurderingsmyndigheds adgang til at indhente  

 oplysninger fra bl.a. andre offentlige myndigheder også finder anvendelse  

 mellem skatte- eller vurderingsmyndigheder indbyrdes.
4. Videregivelse af fortrolige oplysninger indenfor  

 samme myndighed 4.1. Efter § 32 i forvaltningsloven må den, der virker indenfor den  

 offentlige forvaltning, ikke skaffe sig fortrolige oplysninger, som ikke er  

 af betydning for udførelsen af den pågældendes opgaver.
 Bestemmelsen sætter tillige ydre grænser for, hvem indenfor en  

 forvaltningsmyndighed, der kan gives adgang til en fortrolig oplysning.
 4.2. Efter § 44 i statsskatteloven, § 87 i kildeskatteloven og §  

 29 A i vurderingsloven skelnes der ikke mellem, om oplysninger videregives  

 til andre forvaltningsmyndigheder eller indenfor samme forvaltningsmyndighed.  

 Fortrolighedskravet er det samme.
 Det betyder, at disse særligt tavshedsbelagte oplysninger, uanset  

 princippet i § 32 i forvaltningsloven, kun må videregives til andre indenfor  

 samme forvaltningsmyndighed, når oplysningen må anses for at være af  

 væsentlig betydning for udførelsen af den pågældendes opgaver.
 Ved bedømmelsen af væsentlighedskravet i denne sammenhæng vil hensynet til  

 en hensigtsmæssig og praktisk administration i forvaltningsmyndigheden kunne  

 tillægges betydning.
5. Kompetence 5.1. Kompetencen til at afgøre, om en anmodning om aktindsigt efter  

 kapitel 4 i forvaltningsloven eller efter offentlighedsloven skal  

 imødekommes, er reguleret i henholdsvis § 16 i forvaltningsloven og § 15 i  

 offentlighedsloven.
 I bekendtgørelse nr. 513 af 16. juni 1994 om klage over afgørelser om  

 aktindsigt er disse bestemmelser fraveget for så vidt angår kompetencen til  

 at afgøre klager over afgørelser om aktindsigt i sagstyper, der kan  

 indbringes for Landsskatteretten, og i enkelte andre sagstyper, jf. § 1 i  

 bekendtgørelsen.
 5.2. Kompetencen til at afgøre i første instans, om en anmodning  

 om aktindsigt efter § 80 i kildeskatteloven skal imødekommes, tilkommer den  

 kommunale skattemyndighed.
 Kompetencen til at afgøre klager over afslag på en sådan anmodning om  

 aktindsigt er reguleret i bekendtgørelse nr. 513 af 16. juni 1994 om klager  

 over afgørelser om aktindsigt.
 5.3. Kompetencen til at afgøre i første instans, om en fortrolig  

 oplysning skal videregives til en anden forvaltningsmyndighed, tilkommer den  

 myndighed, der sidder inde med oplysningen.
Kompetencen til at afgøre klager over afslag på en videregivelsesanmodning  

 fra en anden forvaltningsmyndighed tilkommer de statslige told- og  

 skattemyndigheder.
Denne klagekompetence følger således ikke den  

 klagekompetence, der gælder for klager over afgørelser om aktindsigt, jf.  

 punkt 5.1.
Er et sådant afslag eksempelvis givet af en told- og skatteregion, vil  

 afgørelsen kunne påklages til Told- og Skattestyrelsen.
Er et sådant afslag  

 eksempelvis givet af den kommunale skattemyndighed, vil afgørelsen kunne  

 påklages til den lokale told- og skatteregion.
Er et sådant afslag  

 eksempelvis givet af et vurderingsråd, vil afgørelsen kunne påklages til den  

 lokale told- og skatteregion.
 5.4. Kompetencen til at afgøre, om en fortrolig oplysning skal  

 videregives indenfor samme myndighed, tilkommer den, der som følge af sit  

 arbejde har kendskab til oplysningen, eventuelt af myndighedens ledelse.
5.5. Den, som en fortrolig oplysning vedrører, kan være uenig i,  

 at en myndighed beslutter at videregive oplysningen til en anden  

 forvaltningsmyndighed eller til en privat.
Den pågældende er berettiget til  

 at påklage en sådan afgørelse.
 Kompetencen til at afgøre en sådan klage følger klagekompetencerne som  

 nævnt under punkterne 5.1-5.3. Klagekompetencens placering afhænger således  

 af, efter hvilke regler videregivelsen er foretaget.
 For så vidt angår kompetencen til at afgøre en klage over, at en fortrolig  

 oplysning er videregivet indenfor samme myndighed, jf. punkt 5.4., tilkommer  

 denne kompetence samme myndighed som afgør klager som nævnt under punkt 5.3.
6. Fremgangsmåden ved videregivelse 6.1. Fortrolige oplysninger, der videregives udenfor myndigheden,  

 videregives som alt overvejende hovedregel alene mundtligt, ved gennemsyn på  

 stedet eller i form af kopi, således at de originale dokumenter forbliver hos  

 skatte- eller vurderingsmyndigheden.
Originale dokumenter m.v. videregives normalt ikke, og i givet fald kun  

 efter direkte anmodning og mod kvittering.
Udleveres originale dokumenter  

 undtagelsesvis, skal skatte- eller vurderingsmyndigheden normalt beholde kopi  

 af de udleverede dokumenter.
 Ved udlevering af oplysninger skal det sikres, at oplysningerne ikke  

 omfatter fortrolige oplysninger, som ikke er omfattet af  

 udleveringsadgangen/-pligten.
7. Indhentelse af oplysninger 7.1. Sondringen i § 28 i forvaltningsloven mellem oplysninger om  

 enkeltpersoners rent private forhold og andre fortrolige oplysninger skal  

 også lægges til grund af skatte- og vurderingsmyndighederne ved afgørelsen  

 af, i hvilket omfang myndighederne skal rekvirere fortrolige oplysninger fra  

 andre offentlige myndigheder eller fra private.
 Skattemyndighederne må således ikke bruge de særlige kontrolbestemmelser  

 på skatteområdet, eksempelvis § 8 D i skattekontrolloven, hvorefter  

 skattemyndighederne kan afkræve offentlige myndigheder eller private  

 selskaber og lignende oplysninger til brug for ligningen, til at indkræve  

 oplysninger om enkeltpersoners rent private forhold, hvis det nødvendige  

 oplysningsbehov må skønnes at kunne dækkes ved hjælp af mindre personfølsomme  

 oplysninger.
 Tilsvarende må en skattemyndighed ikke afkræve den skattepligtige selv  

 oplysninger om rent personlige forhold, når det nødvendige oplysningsbehov må  

 skønnes at kunne dækkes ved hjælp af mindre personfølsomme oplysninger.
8. Ikrafttræden 8.1. Cirkulæret træder i kraft den 1. maj 1995.
 8.2. Samtidig ophæves cirkulære nr. 51 af 6. marts 1987 om  

 skattemyndighedernes tavshedspligt efter gennemførelsen af forvaltningsloven.
Skatteministeriet, den 26. marts 1995 Peter Loft / Kaj Lotz Bilag Eksempler på bestemmelser, der tillægger forvaltningsmyndigheder en særlig  

 ret til at rekvirere oplysninger fra bl.a. skattemyndigheder:
 § 91  i lov om arbejdsløshedsforsikring.
 § 36  i lov om dagpenge ved sygdom og fødsel.
 § 76  i lov om merværdiafgift.
 § 8  D i skattekontrolloven.
 § 17  i lov om social bistand.
 § 22  i lov om social pension.
 § 22  i lov om statens uddannelsesstøtte.
 § 47  i vurderingsloven.
