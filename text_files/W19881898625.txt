 Et selskabs udgifter til edb vedrørende aktionærregister samt til  

 pengeinstitut vedrørende notering af aktier og udbetaling af udbytte blev  

 anset for fradragsberettigede.
 A A/S klagede for skatteårene 1984/85 og 1985/86 over, at de stedlige  

 skattemyndigheder ikke havde godkendt selskabets fradrag på henholdsvis  

 69.516 kr. og 52.814 kr. for udgifter til edb-omkostninger vedrørende  

 aktionærregister, gebyrer til pengeinstitut vedrørende notering af aktier og  

 udbetaling af udbytte.
 De stedlige skattemyndigheder havde været af den opfattelse, at de  

 omhandlede udgifter ikke havde den fornødne direkte forbindelse med  

 selskabets indkomsterhvervelse, men at de havde en sådan tilknytning til  

 selskabets kapitalgrundlag, at de ikke var fradragsberettigede som løbende  

 driftsudgifter.
Ved Landsskatterettens kendelse af 26. august 1986 statueredes i en  

 tilsvarende sag, at udgifter af den omhandlede art ikke var  

 fradragsberettigede.
Efter indbringelse for domstolene af denne afgørelse  

 havde kammeradvokaten fået bemyndigelse til at tage bekræftende til genmæle,  

 således at den af sagsøgeren nedlagte påstand på godkendelse af fradragene  

 blev tiltrådt.
 I konsekvens af udfaldet i nævnte sag fandt Landsskatteretten at måtte  

 tiltræde den i nærværende sag nedlagte påstand, og ansættelserne blev  

 herefter nedsat med henholdsvis 69.516 kr. og 52.814 kr.
 LV 1987, SC 1.2.3.
