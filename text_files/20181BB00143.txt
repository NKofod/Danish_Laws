Fremsat den 12. marts 2019 af Martin Henriksen (DF), Alex Ahrendtsen (DF), Pernille Bendixen (DF), Kristian Thulesen Dahl (DF), Karina Due (DF), Søren Espersen (DF), Marie Krarup (DF), Christian Langballe (DF), Peter Skaarup (DF) og Dorthe Ullemose (DF) Forslag til folketingsbeslutning om strammere regler for at opnå permanent opholdstilladelse Folketinget pålægger regeringen at stramme reglerne for at opnå permanent opholdstilladelse i Danmark ved at  ophæve den lempeligere mulighed for at få permanent opholdstilladelse allerede efter 4 år ved at opfylde fire supplerende betingelser,  ophæve muligheden for få permanent ophold efter 5 års ophold i Danmark efter EU-reglerne, herunder den særlige EU-regel om at få permanent ophold ved at være familiesammenført til en dansk statsborger,  ændre sprogkravet fra bestået prøve i dansk 2 til bestået prøve i dansk 3 og  ophæve de særlige lempelige regler for personer mellem 18 og 19 år, der har boet i Danmark i mindst 8 år.
Bemærkninger til forslaget Forslagsstillerne finder det påkrævet, at reglerne om at få permanent opholdstilladelse i Danmark strammes.
Antallet af tildelte permanente opholdstilladelser er igen stigende.
I årene 2013, 2014 og 2015 lå antallet på omkring 5.000 årligt.
I 2017 nåede tallet ned på 2.199 tilladelser.
I 2018 steg antallet desværre til 2.776 permanente opholdstilladelser, og selv om det ikke er en foruroligende stor stigning, så er det afgørende, at Folketinget på udlændingeområdet udviser rettighed omhu og reagerer, når det er nødvendigt.
Selv om vi fortsat er langt fra niveauet under den socialdemokratiskledede regering, er det nødvendigt at handle politisk.
Folketinget har siden 2015 strammet reglerne flere gange, og det har haft en positiv effekt på tildelingen af permanent ophold/tidsubegrænset opholdstilladelse.
Det er efter forslagsstillernes opfattelse nødvendigt endnu engang at stramme reglerne, bl.a. af hensyn til sammenhængskraften i samfundet og af hensyn til det politiske ønske om at holde antallet af personer, der får dansk indfødsret, på et forsvarligt niveau.
Det er herudover efter forslagsstillernes opfattelse urimeligt, at der, til trods for det danske retsforbehold, er EU-regler, som gør det markant nemmere for EU-borgere at opnå tidsubegrænset ophold i Danmark.
EU-borgere skal naturligvis have mulighed for at kunne opnå tidsubegrænset ophold i Danmark, men det bør ske efter de normale udlændingeregler og ikke i kraft af særbehandling bestemt af EU.
Forslagsstillerne mener herudover, at unge mennesker, der er født og opvokset i Danmark, bør have mulighed for at opnå permanent ophold/tidsubegrænset opholdstilladelse og herefter dansk indfødsret.
Det bør dog ske efter de normale regler.
I dag er reglerne for at få permanent opholdstilladelse i Danmark sådan, at der i første omgang gives en midlertidig opholdstilladelse, der gælder fra 1 til 2 år, afhængigt af hvilken opholdstype, der er tale om.
Efter 8 års lovligt ophold i Danmark kan man søge om at få permanent opholdstilladelse.
Permanent ophold giver ret til at være i Danmark uden at søge igen.
Man kan stadig blive udvist af Danmark for kriminalitet.
Permanent ophold er normalt også en forudsætning for at søge om statsborgerskab.
For at søge om permanent opholdstilladelse skal man opfylde en række betingelser om danskkundskaber, arbejde og kriminalitet.
 De grundlæggende betingelser, som alle skal opfylde, er:
  Man skal fortsat opfylde betingelserne for den opholdstilladelse, man har.
  Man skal være fyldt 18 år.
  Man skal have boet lovligt i Danmark i mindst 8 år.
  Man må ikke have begået visse typer af kriminalitet.
  Man må ikke have forfalden gæld til det offentlige, medmindre der er givet henstand.
  Man må ikke have modtaget offentlig hjælp efter aktivloven eller integrationsloven inden for de sidste 4 år.
  Man skal acceptere en integrationserklæring.
  Man skal have bestået prøve i dansk 2 eller en danskprøve på et tilsvarende eller højere niveau.
  Man skal have været i ordinær fuldtidsbeskæftigelse eller udøvet selvstændig erhvervsvirksomhed i mindst 3 år og 6 måneder inden for de sidste 4 år.
  Man skal fortsat være i arbejde på det tidspunkt, hvor Udlændingestyrelsen træffer afgørelse i sagen.
 Forslagsstillerne ønsker at ændre sprogkrævet fra bestået prøve i dansk 2 til prøve i dansk 3.
 Derudover skal man opfylde mindst to af fire supplerende krav:
  Man skal have bestået en medborgerskabsprøve eller have udvist aktivt medborgerskab i Danmark.
  Man skal have haft ordinær fuldtidsbeskæftigelse eller udøvet selvstændig erhvervsvirksomhed i mindst 4 år inden for de sidste 4 år og 6 måneder.
  Man skal have haft en årlig skattepligtig indkomst på gennemsnitligt 286.526,16 kr. (2019-niveau) eller derover de sidste 2 år.
  Man skal have bestået prøve i dansk 3 eller en danskprøve på et tilsvarende eller højere niveau.
En konsekvens af beslutningsforslaget er, at man skal opfylde to ud af tre krav, da bestået prøve i dansk 3 bliver nyt obligatorisk krav.
I dag kan man få permanent opholdstilladelse efter 4 år, hvis man opfylder alle fire supplerende betingelser.
Denne mulighed ønsker forslagsstillerne at ophæve.
Hvis man er mellem 18 og 19 år og har boet i Danmark i mindst 8 år, er reglerne lempeligere.
Denne særregel ønsker forslagsstillerne at ophæve.
Der gælder også en særregel om, at man efter 5 års ophold i Danmark efter EU-reglerne kan få permanent opholdstilladelse, og en EU-regel om, at et familiemedlem til en dansk statsborger kan få permanent opholdstilladelse efter 5 år, jf.
Statsforvaltningens hjemmeside, www.statsforvaltningen.dk.
Disse særregler ønsker forslagsstillerne ligeledes at ophæve.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om strammere regler for at opnå permanent opholdstilladelse.
(Beslutningsforslag nr.
B 143) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
