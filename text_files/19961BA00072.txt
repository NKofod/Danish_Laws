Nr BSF 72 Forslag til folketingsbeslutning om indlevering af Danmarks rapporter til  

 FN's Menneskerettighedskommission Fremsat af Keld Albrechtsen (EL) Anne Baastrup (SF) den 29. november 1996 Folketinget opfordrer regeringen til at sikre, at de rapporter, som Danmark skal indlevere til FN's Menneskerettighedskommission, bliver afleveret til tiden - det vil sige inden den først fastsatte frist - samt at sikre, at rapporterne forinden bliver gjort til genstand for behandling i Folketinget og høring i relevante organisationer.
Bemærkninger til forslaget Begrundelsen for nærværende beslutningsforslag er den ganske enkle, at  

 Danmark i de senere år har været sendrægtig med aflevering af de rapporter,  

 som Danmark er forpligtet til at aflevere i henhold til FN's konvention om  

 civile og politiske rettigheder.
Forholdet er blandt andet beskrevet i en omfattende artikel i Politiken  

 den 17. november 1996, hvor Ole Espersen som kommissær for Østersørådet for  

 Menneskerettigheder udtaler: ». . .hvis lande som Danmark ikke opfylder  

 rapporteringspligten, så er det jo nemmere for de andre også at lade være.
Og  

 så er konventionen i virkeligheden ret værdiløs. . . Men når der så samtidig  

 er kritik af Danmark på nogle ikke uvæsentlige punkter, så er det ikke så  

 godt.« I forbindelse med udvalgsbehandlingen af nærværende forslag vil  

 forslagsstillerne arbejde for at opnå et tilsagn fra regeringen om, at de  

 danske rapporter fremover fremlægges for Folketinget og sendes til høring hos  

 relevante menneskerettighedsorganisationer m.v., før rapporterne sendes til  

 FN.
 Dette vil sikre en tiltrængt åbenhed om det, som regeringen rapporterer  

 til FN - hvilket ikke er tilfældet i dag, hvor Folketingets Retsudvalg  

 udelukkende har tilsagn fra regeringen om at få tilsendt rapporterne til  

 orientering (jf. udenrigsministerens svar på spørgsmål nr. 64 til  

 Retsudvalget, afgivet den 15. december 1995).
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indlevering af Danmarks rapporter  

 til FN's Menneskerettighedskommission.
(Beslutningsforslag nr.
B 72).
 Jeg henviser i øvrigt til de bemærkninger, der ledsager  

 beslutningsforslaget og anbefaler det til Tingets velvillige behandling.
