 Ved cirkulæreskrivelse af 18. september 1979 bestemte justitsministeriet,  

 at afgørelser, der alene vedrører overtrædelse af færdselslovens § 4, stk. 1,  

 § 42, stk. 1 og 2, og § 43 (hastighedsovertrædelse), samt handelsministeriets  

 bekendtgørelse nr. 79 af 9. marts 1979 om begrænsning af forbruget af  

 brændstof til motorkøretøjer (hastighedsbegrænsning), kun skal indberettes,  

 såfremt der idømmes eller vedtages en bøde på 1200 kroner eller derover.
 Handelsministeriets bekendtgørelse er nu ophævet ved bekendtgørelse nr.  

 192 af 29. april 1981, der trådte i kraft den 1. maj 1981. Samtidig er  

 færdselslovens generelle hastighedsbegrænsninger nedsat ved lov nr. 191 af  

 29. april 1981. Justitsministeriet har i cirkulæreskrivelse af 30. april 1981  

 fastsat nærmere retningslinier for anklagemyndighedens behandling af sager i  

 forbindelse med ophævelsen af handelsministeriets bekendtgørelse.
Justitsministeriet bestemmer herved, at indberetning til rigsregistraturen  

 om afgørelser vedrørende hastighedsovertrædelser, der er begået den 1. maj  

 1981 eller senere skal ske i overensstemmelse med retningslinierne om  

 politiets almindelige indberetninger til rigsregistraturen, jfr.  

 rigspolitichefens kundgørelse IX nr. 2, pkt. 28 c), hvorefter der for tiden  

 skal indberettes afgørelser, hvori der idømmes eller vedtages bøder på 800  

 kr. eller derover.
Afgørelser for overtrædelse af færdselslovens § 41, skal  

 fortsat altid indberettes til rigsregistraturen, jfr. kundgørelse IX nr. 2,  

 pkt. 28 e).
 P.M.V.
 E.B.
