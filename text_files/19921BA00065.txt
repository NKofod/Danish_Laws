Nr BSF 65 Forslag til folketingsbeslutning om ophævelse af den i København den 5.  

 april 1974 undertegnede overenskomst mellem Danmark og Sverige om beskyttelse  

 af Øresund mod forurening Fremsat af miljøministeren (Svend Auken) den 24. februar 1993 Vedtaget ved anden (sidste) behandling den 23. marts 1993 Folketinget meddeler sit samtykke til, at den i København den 5. april  

 1974 undertegnede og af Folketinget den 10. juni 1974 godkendte overenskomst  

 om beskyttelse af Øresund mod forurening ophæves.
 Samtykket meddeles under den forudsætning, at Sverige foretager en  

 tilsvarende handling.
Oprindelig fremsat forslag Folketinget meddeler sit samtykke til, at den i København den 5. april  

 1974 undertegnede og af Folketinget den 10. juni 1974 godkendte overenskomst  

 om beskyttelse af Øresund mod forurening ophæves.
 Samtykket meddeles under den forudsætning, at Sverige foretager en  

 tilsvarende handling.
Bemærkninger til forslaget Den 10. juni 1974 meddelte Folketinget sit samtykke til, at Danmark  

 ratificerer den i København den 5. april 1974 undertegnede overenskomst om  

 beskyttelse af Øresund mod forurening.
 Denne overenskomst, der blev indgået på svensk initiativ, havde til formål  

 at sikre, at der på begge sider af Øresund blev gennemført effektive  

 foranstaltninger til at formindske den forurening af Øresund, der finder sted  

 gennem direkte eller indirekte udledninger.
Overenskomsten fastsatte en række minimumskrav til spildevandsbehandling.  

 Således måtte udledning af spildevand fra samlede bebyggelser kun ske, når  

 spildevandet havde gennemgået videregående rensning eller mekanisk rensning  

 (slamudskillelse). Endvidere måtte udledning til vandområder med dårlig  

 vandfornyelse kun ske efter biologisk rensning og fosforreduktion.
Det blev  

 også fastlagt, at udledninger fra landbrug skulle overvåges og holdes under  

 kontrol.
De nævnte foranstaltninger skulle være gennemført inden fem år efter  

 underskrivelsen af overenskomsten.
 Overenskomsten indeholdt også krav om overvågning, dels af udledningerne,  

 dels af Øresunds vandmiljø.
Til at forestå samarbejdet om beskyttelse af Øresund, skulle der nedsættes  

 en dansk-svensk kommission med tre medlemmer fra hver side udpeget af  

 regeringerne.
Udpegningerne sikrede, at såvel de statslige som de regionale  

 og kommunale myndigheder var repræsenteret enten ved embedsmænd eller ved  

 politisk valgte repræsentanter.
Aftalen indeholdt endelig en bestemmelse om, at den efter at have været i  

 kraft i 10 år kunne opsiges af hver af parterne.
Overenskomsten udløber 1 år  

 efter opsigelsen.
Kommissionen har på årlige møder fulgt den indsats, der på begge sider  

 blev gennemført for at mindske forureningstilførslen.
Det kunne konstateres,  

 at aftalens krav til rensning blev gennemført inden for de fastsatte  

 terminer.
Kommissionen har ligeledes fulgt overvågningsindsatsen og medvirket  

 til en intensivering af denne indsats, specielt hvad angår den statslige  

 overvågning af det åbne Øresund.
Kommissionen har gennem sit tekniske udvalg fået gennemført en række  

 specialundersøgelser og udredninger.
Følgende kan nævnes:
 - Øresund: Tilstand - effekter fra næringssalte (1980 og 1984).
 - Øresund: Tilstand, belastning og niveau af toksiske stoffer (1984).
 - Øresund: Miljøfarlighedsanalyse af toksiske stoffer (1987).
 - Øresund: Handlingsplan for vandbeskyttelse (1989).
 På kommissionens møde i begyndelsen af 1991 meddelte den svenske  

 delegation, at aftalen efter dens opfattelse kunne ophæves, da det  

 primære formål - at sikre en vidtgående udbygning af spildevandsrensning på  

 begge sider af Øresund - i vidt omfang var opnået gennem de beslutninger, der  

 var truffet i begge lande, på dansk side herunder de foranstaltninger, der er  

 truffet i medfør af vandmiljøplanen og på svensk side en tilsvarende  

 udbygning af rensningsanlæggene, således at den nu også omfatter reduktion af  

 kvælstofudledningen.
Det blev fremført, at det statslige samarbejde bl.a. ville fortsætte inden  

 for rammerne af Østersøkonventionen, der også indbefatter Øresund samt på  

 grundlag af den nordiske miljøbeskyttelseskonvention af 19. februar 1974, der  

 sikrer nabolande gensidig indflydelse på visse beslutninger på  

 miljøbeskyttelsesområdet.
Der var endvidere i andet regi iværksat en fælles  

 dybtgående undersøgelse af Øresunds vandmiljø i forbindelse med planerne om  

 en fast forbindelse over Øresund.
 Der kunne dog fortsat være behov for et dansk-svensk samarbejde vedrørende  

 Øresunds vandmiljø, men dette samarbejde burde etableres på det regionale og  

 kommunale niveau.
 Fra dansk side kunne man tilslutte sig de svenske synspunkter, som i løbet  

 af 1991 blev drøftet videre mellem det danske Miljøministeriums departement  

 og det svenske Miljø- och Naturresursdepartement, således at  

 Øresundskommissionen ved sit møde i begyndelsen af 1992 i overensstemmelse  

 med de to departementers ønske endeligt fastslog ophævelsen under den  

 forudsætning, at dette blev godkendt af regeringerne i Danmark og Sverige.
Der er både på dansk og svensk side indledt drøftelser om videreførelse af  

 samarbejdet om beskyttelse af Øresund mod forurening på regionalt og  

 kommunalt niveau.
Der er velvilje hertil på begge sider af Sundet, men på  

 indeværende tidspunkt foreligger der endnu ikke fastlagte rammer for dette  

 samarbejde.
Da aftalen i sin tid blev godkendt af det danske Folketing og den svenske  

 Rigsdag, forudsætter ophævelsen, at disse organer giver deres samtykke til  

 aftalens bortfald.
I Sverige er der indledt en tilsvarende procedure, som den  

 her omhandlede.
