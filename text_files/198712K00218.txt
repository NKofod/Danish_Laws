Nr LSF 218 Forslag til Lov om ændring af lov om leje (Reelt beboerdemokrati i private  

 udlejningsejendomme) Fremsat af Jørn Jespersen (SF) Carsten Andersen (SF) Holger K.
Nielsen  

 (SF) Ebba Strange (SF) den 19. februar 1988 § 1 I lov om leje, jf. lovbekendtgørelse nr. 524 af 11. august 1986, som ændret ved § 1 i lov nr. 797 af 3. december 1986 og § 1 i lov nr.
 376 af 10. juni 1987, foretages følgende ændringer:
 1. § 65, stk. 1, litra c, affattes således:
»h) »c) disponere over de midler, der er afsat til vedligeholdelse og fornyelse på ejendommens konti i Grundejernes Investeringsfond;».
 2. I § 65, stk. 1, indsættes som nyt litra:
»h) vælge ejendomsadministrator; der kan alene vælges en administrator, som har flere års erhvervsmæssig erfaring i ejendomsadministration, og som er uberygtet i huslejenævn og boligret.
Valget skal godkendes på et beboermøde.« Bemærkninger til lovforslaget Almindelige bemærkninger Lejerne har over huslejen betalt samtlige de midler, der står på en ejendoms vedligeholdelseskonti, og betaler løbende den fulde administrationsudgift.
På den baggrund foreslås det, at beboerrepræsentationen får ret til at disponere over, hvordan lejernes midler skal anvendes.
Bemærkninger til de enkelte bestemmelser Til nr. 1 Forslaget giver beboerrepræsentanterne dispositionsret over vedligeholdelseskonti.
Til nr. 2 Forslaget giver beboerrepræsentanter/beboermøde ret til at ansætte den ejendomsadministrator, hvis løn lejerne betaler over huslejen.
Det forudsættes, at der alene er tale om administration, idet det sædvanlige lovmæssige afkast skal viderebetales til ejeren.
Skriftlig fremsættelse Jørn Jespersen (SF):
Som ordfører for forslagsstillerne tillader jeg mig herved at fremsætte:
Forslag til lov om ændring af lov om leje. (Reelt beboerdemokrati i private udlejningsejendomme).
(Lovforslag nr.
L 218).
Jeg henviser til de bemærkninger, der ledsager lovforslaget, og anbefaler det til Tingets velvillige behandling.
