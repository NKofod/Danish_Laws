Betænkning afgivet af Erhvervsudvalget den 6. maj 2021 Betænkning over Forslag til folketingsbeslutning om forbud mod salg af fyrværkeri til privat brug (borgerforslag) [af Leif Lahn Jensen (S), Peter Skaarup (DF), Andreas Steenberg (RV), Karsten Hønge (SF), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA), Lars Løkke Rasmussen (UFG) og Susanne Zimmer (UFG)]:
1. Indstillinger Et flertal i udvalget (udvalget med undtagelse af EL og Susanne Zimmer (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL) vil stemme hverken for eller imod beslutningsforslaget ved 2. (sidste) behandling.
 Et andet mindretal i udvalget (Susanne Zimmer (UFG)) indstiller beslutningsforslaget til vedtagelse uændret.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Susanne Zimmer (UFG) Susanne Zimmer (UFG) bemærker, at Frie Grønne helhjertet bakker op om det fremsatte borgerforslag.
I Frie Grønne ser vi med stor alvor på fyrværkeri og de konsekvenser, som følger deraf.
Fyrværkeri har mange negative konsekvenser både for samfundet, naturen og enkeltindivider, hvorfor vi er nødt til at adressere og regulere det.
Det gælder specielt nu, hvor der fyres af til flere og flere begivenheder lige fra sølvbryllupper til byfester.
Personskader er desværre en naturlig følge af fyrværkeri.
Hvert år kommer mange borgere til skade, hvilket for nogle giver følger resten af deres liv.
I nytåret 2020 blev 228 personer sendt på skadestuen på grund af fyrværkeri. 27 af tilfældene var alvorlige, og 9 af dem var børn under 18 år. Året før var det 60 tilskadekomne børn  børn, som nu lever med fysiske og/eller psykiske skader i et eller andet omfang.
Det kan vi ikke være bekendt.
Vi må som voksne tage ansvar og sikre, at børn ikke kommer til skade ved fyrværkeri.
Voksne lider også under fyrværkeri.
Lydfølsomme mennesker, psykisk sårbare og mennesker, som har været i krigszone og har pådraget sig posttraumatisk stresssyndrom.
Derudover medfører fyrværkeri ofte stress og angst og giver voldsomme reaktioner og panikanfald hos både kæledyr og vilde dyr.
Affaldet fra fyrværkeri kan desuden være farligt for kæledyr og vilde dyr.
Det ligger overalt og ikke nødvendigvis der, hvor det er blevet fyret af.
Frie Grønne finder det ikke fair, at mennesker, som har behov for fyrværkeri, får deres behov opfyldt på bekostning af andre mennesker, husdyr, vilde dyr og miljøet.
Mange lande overvejer et forbud eller yderligere begrænsninger.
I USA er det i flere stater forbudt for private at købe fyrværkeri . I Frankrig står kommuner og kulturinstitutioner bag fyrværkerishows.
Det er på tide, at Folketinget lytter til befolkningens ønske om at begrænse fyrværkeriet.
Frie Grønne ønsker at tage ansvar over for alle, som risikerer at komme til skade ved anvendelsen af fyrværkeri eller i øvrigt lider under lydene.
Frie Grønne ønsker at fjerne risikoen for, at vores børn kommer til skade ved anvendelse af fyrværkeri, og Frie Grønne vil hjælpe dyrene og naturen ved at reducere anvendelsen af fyrværkeri.
Lad os tage et fælles ansvar og få reduceret anvendelsen af fyrværkeri.
3. Udvalgsarbejdet Beslutningsforslaget blev fremsat den 27. janaur 2021 og var til 1. behandling den 23. marts 2021. Beslutningsforslaget blev efter 1. behandling henvist til behandling i Erhvervsudvalget.
Om baggrunden for beslutningsforslaget Beslutningsforslaget er et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Kim Vildnis, København, som hovedstiller, med Simon Weirbach Larsen, København, Peter Rosing Sandersen, Høje-Taastrup, og Lizet Bettina Krauel, København, som medstillere.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på borgerforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om borgerforslaget.
Birgitte Vind (S) Christian Rabjerg Madsen (S) Camilla Fabricius (S) Thomas Jensen (S) Henrik Møller (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Katrine Robsøe (RV) Samira Nawa (RV) Theresa Berg Andersen (SF) Ina Strøjer-Schmidt (SF) Victoria Velasquez (EL) Rune Lund (EL) Susanne Zimmer (UFG) Torsten Schack Pedersen (V) Kenneth Mikkelsen (V) Anni Matthiesen (V) fmd.
Anne Honoré Østergaard (V) Thomas Danielsen (V) Heidi Bank (V) Tommy Ahlers (V) Hans Kristian Skibby (DF) Mette Hjermind Dencker (DF) Mona Juul (KF) Niels Flemming Hansen (KF) Rasmus Jarlov (KF) Alex Vanopslagh (LA) Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
