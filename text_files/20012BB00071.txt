Fremsat den 19. februar 2002 af  

 Margrete Auken (SF), Aage Frandsen (SF),  

 Lene Garsdal (SF) og Kristen Touborg (SF) Forslag til folketingsbeslutning om forsøgsdyr Med det formål at sikre, at Danmark bringes i front  

 i Europa i arbejdet for at skabe den bedst mulige velfærd for  

 forsøgsdyrene ved:
at der udvikles og godkendes alternativer til dyreforsøg, at dyrene udsættes mindst muligt for smerte, at dyrene opstaldes under forhold, hvor deres fysiologiske og  

 etologiske behov tilgodeses så optimalt som muligt, pålægger Folketinget regeringen:
1.	reelt at føre rekommandationerne og intentionerne i  

 Europarådets resolution, tiltrådt ved den multilaterale  

 konsultation den 30. maj 1997, ud i livet, således at social  

 opstaldning, strukturering og berigelse af miljøet bliver reglen for  

 forsøgsdyrene og at fastlægge en strategi for udfasning af  

 abeforsøg, 2.	at gøre tilladelser til dyreforsøg offentligt  

 tilgængelige på internettet senest den 1. marts 2002 og at  

 gøre en aktiv indsats for at skabe debat om dyreforsøg,  

 både vedrørende etiske afvejninger og konkrete  

 forsøg, 3.	at fremkomme med et forslag til en struktur for  

 forsøgsdyrsadministrationen, der fremadrettet kan skabe bedre forhold  

 for forsøgsdyrene, og 4.	at indføre en afgift på forsøgsdyr.
Bemærkninger til forslaget Almindelige bemærkninger 1. Holdningen til forsøgsdyr Forsøgsdyr er de eneste dyr, som man gerne må  

 påføre smerte og sygdomme (f.eks. diabetes, kræftlidelser  

 etc.). Der er ingen tvivl om, at dyrene under forsøgene risikerer at  

 blive udsat for væsentlige belastninger, herunder smerte og anden  

 lidelse.
Lovgivningen sikrer kun, at dyrene ikke udsættes for  

 stærk smerte, intens lidelse eller intens angst.
Samtidig opstaldes  

 forsøgsdyrene under forhold, hvor de ikke har mulighed for at få  

 tilfredsstillet deres mest basale behov for beskæftigelse og kontakt  

 til artsfæller.
Forsøgsdyrene er ikke beskyttet som andre dyr af  

 dyreværnsloven, men har deres egen lov, lov om dyreforsøg.
Denne  

 lov giver i dag ikke forsøgsdyrene en ordentlig beskyttelse.
Der er  

 brug for at få indarbejdet en langt større respekt for  

 forsøgsdyr i lovgivningen.
Der skal arbejdes langt mere aktivt for at  

 få begrænset antallet af forsøgsdyr.
Der skal også  

 arbejdes mere aktivt for at få begrænset smerte og lidelse hos  

 forsøgsdyr.
Og sidst, men ikke mindst, skal der arbejdes for, at  

 dyrene bliver opstaldet under langt bedre betingelser end i dag.
Situationen i dag er, at man inden for en overskuelig  

 tidshorisont ikke kan afskaffe, men fortsat er nødsaget til at anvende  

 forsøgsdyr.
Med fokus på respekten for de enkelte dyr har  

 forslaget til formål at sikre den bedst mulige velfærd for  

 forsøgsdyr.
2. Lovgivningen I dag kræver brugen af forsøg på dyr  

 tilladelse fra Dyreforsøgstilsynet.
Tilsynet består af  

 Rådet for Dyreforsøg og et sekretariat.
Rådet for  

 Dyreforsøg udpeges af justitsministeren efter indstilling fra Det Sundhedsvidenskabelige Forskningsråd Statens Jordbrugs- og Veterinærvidenskabelige  

 Forskningsråd Sundhedsstyrelsen Dansk Industri De store sygdomsbekæmpende organisationer Det Dyreetiske Råd dyrebeskyttelsesorganisationerne.
 Formanden udpeges af justitsministeren.
 Dyrenes Beskyttelse har 2 repræsentanter i  

 Rådet for Dyreforsøg samt 1 repræsentant fra Hestens  

 Værn og 1 repræsentant fra Forsøgsdyrenes Værn.
Forsøgsdyrsloven bestemmer, hvem der må  

 udføre dyreforsøg, og i hvilke tilfælde man overhovedet  

 må bruge forsøgsdyr.
F.eks. er det ulovligt at lave  

 forsøg på dyr uden at have en tilladelse.  

 Dyreforsøgstilsynet vurderer, om dyrene bliver forsvarligt behandlet,  

 og om de personer, der skal udføre forsøgene, har  

 tilstrækkelig viden til at kunne udføre forsøgene  

 forsvarligt.
Dyreforsøgstilsynet udgiver en årsberetning.  

 Årsberetningen udkommer sædvanligvis med et års  

 forsinkelse.
Alene af den grund er det vanskeligt at bruge  

 årsberetningen som udgangspunkt for en offentlig debat, fordi det er  

 uaktuelle oplysninger. Årsberetningen gengiver de givne tilladelsers  

 ordlyd og er dermed skrevet i et fagsprog, som er vanskeligt  

 tilgængeligt. Årsberetningen indeholder en oversigt over antallet  

 af forsøg fordelt på forskningsområder, men beskriver ikke  

 de etiske overvejelser bag forsøgene, og hvilken gavn man forventer at  

 kunne få af forsøgene.
Det beskrives heller ikke, hvad dyrene  

 reelt udsættes for, og under hvilke betingelser dyrene opstaldes.  

 Beretningen er så summarisk, at den ikke giver mulighed for en  

 offentlig debat.
 Inden for de sidste år har  

 Dyreforsøgstilsynet godkendt alle forsøg, der er søgt om  

 tilladelse til.
Der anvendes i Danmark mellem 300.000 og 400.000 dyr til  

 forsøg årligt.
I 2000 var forbruget 301.833 dyr:
165.482 mus 87.825 rotter 11.975 marsvin 1.826 andre gnavere 6.207 kaniner 0 aber 154 hunde 63 katte 14 heste 6.393 grise 183 geder / får 1.936 kvæg 983 andre, hovedsagelig pelsdyr 6.514 fugle 12.278 andre hvirveldyr, hovedsagelig fisk Kilde: Årsberetning fra Dyreforsøgstilsynet  

 2000 Det skal bemærkes, at  

 årsberetningen ikke angiver anvendelsen, før dyrene er blevet  

 aflivet ved forsøgets afslutning.
Selv om der er anført 0 aber,  

 er der således aber i uafsluttede forsøg.
Det skønnes, at  

 der anvendes ca. 25 aber i dag, jf. nedenfor.
Hovedparten af forsøgsdyrene anvendes i den private  

 industri.
Alene Lægemiddelindustriforeningens medlemmer står for  

 55 pct. af forsøgsdyrene.
Den resterende del af dyrene anvendes i den  

 offentlige sektor på universiteter, sygehuse, levnedsmiddelsektor  

 etc.
3. Kritik af lovgivningen om dyreforsøg 3.1. Lovgivningen er bagudrettet, men skal være fremadrettet Det helt afgørende problem ved den nuværende  

 lovgivning er, at den er bagudrettet og ikke sikrer den dynamik, der er behov  

 for, set i relation både til udviklingen vedrørende  

 håndtering af forsøgsdyr og til den agtpågivenhed og  

 bekymring, der er i befolkningen vedrørende brug af dyr til  

 forsøg.
 Praksis er i dag, at forskeren ansøger om  

 tilladelse til at få lov at bruge forsøgsdyr til et konkret  

 projekt, og Dyreforsøgstilsynet giver sin tilladelse, når  

 forsøget opfylder bestemte krav.
Forskerne må ikke anvende forsøgsdyr, hvis  

 der er udviklet alternative metoder.
Forskerne er imidlertid ikke forpligtet  

 til f.eks. at udvikle alternativer til de gængse  

 forsøgsmodeller.
I dag er ECVAM (European Center for Variation of  

 Alternative Methods) i Italien den eneste institution, der arbejder aktivt  

 for udvikling af alternative metoder, og det går kun fremad med meget  

 langsomme skridt.
Der er  behov for, at lovgivningen pålægger  

 industrien og de offentlige forskere et ansvar for at udvikle alternative  

 testmetoder og at arbejde for at bruge så få forsøgsdyr  

 som muligt.
Et andet eksempel, som vil blive uddybet nedenfor er  

 opstaldning af forsøgsdyr, hvor man i dag tager udgangspunkt i de  

 mindstekrav, der er fastsat i EF s direktiv 86/609/EØF.
Her burde der  

 være en langt større dynamik, så opstaldningen tilgodeser  

 dyrenes behov så optimalt som muligt og i overensstemmelse med den  

 seneste udvikling inden for opstaldningssystemer.
Men også her  

 bør virksomheder og offentlige forskere have et ansvar for at medvirke  

 til at udvikle systemerne, for ellers er der ingen, der er forpligtet til til  

 stadighed at skabe bedre forhold for forsøgsdyrene.
Lovgivningen er bagudrettet og ikke fremadrettet, dvs. at  

 Dyreforsøgstilsynet er regelanvendende, og dermed kun forpligtet til  

 at administrere lovgivningen inden for de rammer, som den nu engang  

 fastsætter.
Derimod er Dyreforsøgstilsynet ikke  

 regeludviklende, og det er lige præcis, hvad der er behov  

 for.
3.2. Forsøg skal være til væsentlig gavn Da lovgivningen blev vedtaget, blev der lagt meget stor  

 vægt på, at forudsætningen for at gennemføre  

 forsøg på dyr er, at forsøget skal være til  

 væsentlig gavn.
Det har siden vist sig, at det er meget vanskeligt at  

 omsætte i praksis, og det er kun ganske få forsøg, der  

 igennem de sidste år er blevet afvist.
Under alle omstændigheder  

 må det konstateres, at det ikke er en bestemmelse, der har kunnet  

 anvendes til at få begrænset mere end et meget lille antal  

 dyreforsøg.
Som et eksempel på et forsøg, der er  

 afslået som ikke havende væsentlig gavn, var et forsøg med  

 at teste tobaks skadevirkning.
Det er et meget konkret forsøg, som det  

 er muligt at tage stilling til.
Imidlertid testes alle nye kemikalier i  

 henhold til kemikalielovgivningen, og det er ikke muligt at gennemskue, hvad  

 stofferne senere skal bruges til, og dermed er det heller ikke muligt at tage  

 stilling til, om forsøget er til væsentlig gavn.
Nogle af de  

 testede stoffer bliver måske brugt i livreddende medicin, mens andre  

 f.eks. indgår i rengøringsmidler, vaskepulver, kosmetik etc.
 Gavnskriteriet, som var et meget vigtigt  

 spørgsmål i forbindelse med vedtagelsen af lovgivningen om  

 forsøgsdyr, har i praksis ikke haft den store betydning, som de 2  

 eksempler viser.
Der er behov for at få en mere grundig vurdering af,  

 hvad det konkret betyder, når et »forsøg skal være til  

 væsentlig gavn«.
En måde kunne være at skelne mellem viden,  

 der er afgørende nødvendig at have (need to know). Her skal der  

 kunne udføres forsøg på dyr.
Og så er der viden,  

 som vil være rar at have (nice to know). Den skal i så fald  

 erhverves uden brug af forsøgsdyr.
Det vil naturligvis kræve en  

 nærmere uddybning og konkretisering at lave en sådan opdeling, og  

 der vil nok være behov for nogle dybtgående drøftelser,  

 der også inddrager befolkningen.
3.3. Opstaldning, så dyrenes behov tilgodeses bedst muligt I samarbejdet mellem Dyrenes Beskyttelse og Novo Nordisk  

 er der udviklet helt nye opstaldningssystemer, der sikrer, at dyrene kan  

 opstaldes på en måde, der i langt højere grad tilgodeser  

 dyrenes naturlige behov.
Et eksempel kan illustrere det.
I dag opstaldes  

 kaniner alene i små bure uden mulighed for kontakt med  

 artsfæller.
De har ikke mulighed for at rejse sig op i fuld  

 højde.
De har ikke halm eller andre beskæftigelsesmuligheder.
De  

 har ikke mulighed for at gemme sig.
Bortset fra føden bliver ingen af  

 kaninens behov opfyldt.
Problemet er ekstra stort, eftersom kaninerne  

 tilbringer stort set hele deres tid i de små bure.
Men det er i dag  

 fuldt lovligt.
 Og sådan bør det ikke være.
Der er udviklet systemer, der så optimalt som muligt  

 giver kaninerne mulighed for at få opfyldt deres behov.
Kaniner har  

 mulighed for social kontakt til artsfæller.
De har den fornødne  

 bevægelsesfrihed, så det er muligt for dem at løbe, hoppe  

 og springe i rimeligt omfang samt plads til at sidde oprejst samt rejse sig  

 på bagbenene.
De har strøelse og stråfoder, og de har  

 noget at gnave i.
De har mulighed for at søge skjul samt for at lave  

 duftafmærkning.
 Det gælder ikke kun for kaniner, men for alle dyr,  

 der anvendes til forsøg, at de kan få langt bedre betingelser.  

 Det vil være en stor velfærdsmæssig gevinst for  

 forsøgsdyrene, fordi opstaldningen i mange af forsøgene er den  

 største belastning for dyrene.
 Problemet er, at reglerne indeholder en bestemmelse, som i  

 sig selv er modsatrettet.
 I § 2, stk. 1, i bekendtgørelse om  

 forsøgsdyrenes pasning og opstaldning og om udryddelsestruede og  

 vildtlevende dyr til forsøg er det bestemt:
»Tilladelsens indehaver skal drage omsorg for, 1)	at forsøgsdyrene huses, fodres, vandes, passes og tilses  

 under hensyntagen til opretholdelsen af deres sundhedstilstand og  

 velbefindende, 2)	at forsøgsdyrenes fysiologiske og etologiske behov tilgodeses  

 bedst muligt, og 3)	at de fysiske vilkår, hvorunder forsøgsdyr  

 opdrættes, holdes eller anvendes, kontrolleres dagligt i  

 overensstemmelse med anerkendte praktiske og videnskabelige erfaringer,  

 herunder de i bilag II til direktiv 86/609/EØF anførte  

 retningslinier.« Problemet er, at Dyreforsøgstilsynet i strid med  

 bestemmelsen alene administrerer lovgivningen efter punkt 3 og  

 fastsætter vilkårene efter de i bilag II til direktiv  

 86/609/EØF anførte retningslinjer.
Der er tale om  

 minimumsbestemmelser.
Det betyder, at Dyreforsøgstilsynet i dag vil  

 godkende et bur til en kanin, hvor den er opstaldet alene, uden halm og  

 beskæftigelsesmuligheder og uden mulighed for at sidde oprejst eller  

 rejse sig på bagbenene.
3.4. Internationale forhandlinger om opstaldning Europarådet er i øjeblikket ved at revidere  

 det såkaldte Appendix A til »The European Convention for the Protection  

 of Vertebrate Animals used for Experimental and other Scientific Purposes«.  

 Praksis har hidtil været, at retningslinjer for brug af  

 forsøgsdyr først forhandles i Europarådet, for derefter  

 at blive omsat til et EF-direktiv.
Forhandlingerne, der indtil nu har  

 pågået i flere år, forventes afsluttet i løbet af  

 ca. 1 år for hovedparten af dyrearterne.
Først derefter skal  

 rekommandationerne implementeres i national lovgivning.  

 Dyreforsøgstilsynet har hidtil afvist at revidere sine krav til  

 opstaldning af forsøgsdyr, indtil Europarådet har afsluttet  

 forhandlingerne om Appendix A.
Der er ingen tvivl om, at når de nye  

 retningslinjer engang foreligger, vil Dyreforsøgstilsynet fortsat kun  

 administrere efter disse nye minimumsregler.
Danmark burde gå foran og sikre en langt bedre  

 opstaldning end den måde, det f.eks. sker i Frankrig og Italien, for nu  

 at nævne 2 lande, der traditionelt er bagefter udviklingen, når  

 det drejer sig om dyrevelfærd.
Formålet med forhandlingerne i  

 Europarådet er at få gennemført et generelt løft i  

 hele Europa for forsøgsdyrene.
Men skal Danmark arbejde for det,  

 kræver det jo, at Danmark selv går foran med et godt eksempel.
Et  

 synspunkt, som støttes af såvel Dyrenes Beskyttelse som Novo  

 Nordisk.
 Der er derfor ikke nogen god begrundelse for ikke at  

 gennemføre forbedringer for forsøgsdyrene nu, hvor systemerne  

 er udviklet, og hvor de i øvrigt er ved at blive implementeret  

 på frivillig basis i den danske industri.
Der er f.eks. hos Novo Nordisk taget initiativ til, at  

 forskerne skal kunne dokumentere, hvorfor forsøgsdyrene eventuelt af  

 hensyn til forsøget ikke må opstaldes under de forhold, der er  

 optimale for dyret.
Dvs. at det skal begrundes, hvis dyrene ikke må  

 få strøelse, have social kontakt til artsfæller etc.
Den  

 optimale opstaldning er således blevet reglen og ikke undtagelsen for  

 forsøgsdyrene.
3.5. Kritik af mangel på åbenhed I september 2000 sendte DR-Journalen en udsendelse, der  

 rettede en kraftig kritik af mangelen på åbenhed i  

 administrationen af dyreforsøg.
Det er en kritik, som f.eks.
Dyrenes Beskyttelse  

 også har rejst.
Allerede for flere år siden fremlagde Dyrenes  

 Beskyttelse et konkret forslag til, hvordan der kunne skabes åbenhed om  

 dyreforsøg.
Det skete, før Dyrenes Beskyttelse havde stillet  

 sit medlemskab af Dyreforsøgstilsynet midlertidigt i bero.
Forslaget  

 blev fremlagt på et møde for alle  

 forsøgsdyrsdyrlæger og var arrangeret af  

 Dyreforsøgstilsynet.
Men intet skete i Dyreforsøgstilsynet.
 Dyrenes Beskyttelse fulgte derfor sagen op i forhold til  

 justitsministeren i et brev dateret den 13. september 2000 og foreslog, at  

 godkendte forsøg umiddelbart kunne offentliggøres på  

 internettet i anonymiseret form med følgende oplysninger:
 Forsøgets formål og perspektiver (gavn).
 Forsøgstypen, herunder angivelse af karakteren af indgreb og  

 disses rækkefølge og forløb.
 Forsøgenes varighed og individuelle belastningsgrad, vurderet  

 af ansøgeren og med angivelse af den  eventuelt  

 påtænkte anæstesiform, analgesi og/eller postoperative  

 behandling ud for  hvert af de anførte indgreb og  

 forløbet.
 Forsøgets afslutning, aflivningsmetoden angives.
 Forsøgsdyrene, dyreart, antal, der forventes anvendt.
 Hvorvidt der anvendes dyr med ændret genfunktion.
 Hvorvidt forsøgene skyldes krav fra myndighed som led i  

 godkendelse af stof eller produkt.
Dyrenes Beskyttelse fandt ikke, at der var behov for at  

 fremlægge forskernes navne eller offentliggøre de steder, hvor  

 forsøgsdyrene opstaldes.
Det kunne give mulighed for ulovlige aktioner  

 fra mere militante dyreværnsgrupper, sådan som det er sket i  

 bl.a.
England.
 Justitsministeren reagerede på den offentlige kritik  

 ved at anmode Dyreforsøgstilsynet om at afholde en offentlig  

 høring, som blev afviklet den 8. marts 2001. Desuden blev  

 Dyreforsøgstilsynet pålagt at høre berørte  

 organisationer forud for forhandlinger i internationalt regi, som f.eks.  

 Europarådets revision af Appendix A.
På høringen den 8. marts 2001 fremkom  

 vicedirektør Poul Erik Pyndt, Lægemiddelindustriforeningen (LIF)  

 med et forslag, der stort set var identisk med Dyrenes Beskyttelses forslag,  

 som er beskrevet ovenfor.
Forslaget blev fulgt op med en henvendelse fra LIF  

 dagen efter til justitsministeren om at nedsætte et hurtigtarbejdende  

 udvalg, der kunne implementere forslaget.
 Justitsministeren lovede at nedsætte et  

 hurtigtarbejdende udvalg, og det holdt sit første møde et halvt  

 år efter, den 22. august 2001. Resultatet af det »hurtigtarbejdende«  

 udvalg blev, at Justitsministeriet med brev dateret den 24. september 2001  

 sendte sagen tilbage til Dyreforsøgstilsynet.
Her står sagen så nu.
Og man kan konstatere,  

 at den ikke er kommet længere, end den var for flere år  

 siden.
3.6. Passivitet i internationale forhandlinger Som opfølgning på den offentlige kritik om  

 åbenhed om administrationen af dyreforsøg lovede  

 justitsministeren som nævnt også, at der skulle være en  

 skriftlig høring af berørte parter forud for internationale  

 forhandlinger.
Første gang, denne procedure blev taget i brug, var  

 forud for forhandlingerne i Europarådet den 29. maj 2001 i Strasbourg.  

 Der indkom en lang række kommentarer fra de berørte  

 organisationer, herunder Lægemiddelindustriforeningen, Det Dyreetiske  

 Råd, Dyrenes Beskyttelse m.v.
Men det viste sig, at den af Justitsministeriet udpegede  

 forhandlingsleder (formanden for rådet for dyreforsøg) ikke  

 udarbejdede et eneste dokument forud for forhandlingerne, og den danske  

 delegation fremførte ikke en eneste kommentar, der blev ført  

 til protokols.
Det kan dokumenteres med liste over materiale og med referatet  

 fra mødet.
Det er helt utilfredsstillende, at den danske delegation  

 fører en så passiv forhandlingslinje, og det er klart, at  

 Danmark dermed indirekte er med til at støtte lande som Frankrig og  

 Italien.
I disse forhandlinger fører lande som Sverige, England,  

 Tyskland og Holland derimod en helt anden høj og aktiv profil, og det  

 burde også være den danske delegations opgave.
4. Sammenligning med andre lande Dyrenes Beskyttelse har ikke eksakte oplysninger om,  

 hvordan opstaldningsforholdene er for forsøgsdyrene i de øvrige  

 lande.
I hovedparten af landene følges minimumsreglerne sandsynligvis.  

 I Sverige er der taget initiativer til forbedring af opstaldningsforholdene  

 bl.a. for aber.
I øvrigt har Sverige fuldstændig åbenhed  

 omkring forsøgene.
5. Dyrenes Beskyttelses og Lægemiddelindustriforeningens forslag  

 til udvikling af administrationen af dyreforsøgslovgivningen Helt tilbage i 1999 udgav Dyrenes Beskyttelse en video og  

 et tilhørende hæfte, der bl.a. lagde op til debat om en radikalt  

 anden måde at opstalde dyr på, jf. beskrivelsen ovenfor.
Der var stor tilfredshed med materialet også blandt  

 medlemmerne af Dyreforsøgstilsynet.
Men der skete intet i  

 administrationen.
Men det førte til samarbejdet med Novo Nordisk, og  

 det har foreløbig resulteret i rapporten »Opstaldning af  

 forsøgsdyr på Novo Nordisk«.
På høringen i marts 2001 markerede Dyrenes  

 Beskyttelse, At Dyreforsøgstilsynet er utidssvarende og  

 ude af trit med de holdninger, der er i befolkningen om at få skabt  

 bedre dyrevelfærd, At Dyreforsøgstilsynet fastholder  

 dyrevelfærden hos forsøgsdyrene på et uacceptabelt lavt  

 niveau, At Danmark i stedet burde sætte sig i front  

 inden for dyrevelfærden i Europa og feje for egen dør og  

 sætte en ordentlig standard for den måde, vi behandler  

 forsøgsdyr.
 I forbindelse med høringen stillede Dyrenes  

 Beskyttelses repræsentanter i Dyreforsøgstilsynet deres  

 medlemskab midlertidigt i bero.
 Dyreforsøgstilsynet står således i  

 øjeblikket i en noget usædvanlig situation.
 Efter høringen kan det konstateres, at der er meget  

 forskellige fortolkninger af lov om dyreforsøg.
Justitsministeren mener således, at lovgivningen  

 skal administreres efter nr. 2 i § 2, stk. 1, i bekendtgørelsen om  

 forsøgsdyrenes pasning m.m., og at det må bero på en  

 faglig uenighed, når Dyreforsøgstilsynet ikke indfører  

 den nye, bedre opstaldning for forsøgsdyrene.  

 Dyreforsøgstilsynet anfører på sin side, at man ikke kan  

 gå ud over rammerne i nr. 3 i bekendtgørelsens § 2, stk. 1, og  

 at det kræver et lovgivningsinitiativ at få ændret denne  

 bestemmelse.
Beslutningsforslaget kan rydde denne uklarhed af vejen og  

 få skabt et fremadrettet arbejde til gavn for forsøgsdyrene.
Forslaget om at skabe større åbenhed i  

 Dyreforsøgstilsynets administration afventer nu  

 Dyreforsøgstilsynets egen vurdering.
En vurdering, som tilsynet  

 allerede har haft 2 år til at få lavet, uden at der er sket et  

 eneste fremskridt.
Lægemiddelindustriforeningen har ønsket  

 større åbenhed.
Dyrenes Beskyttelse har ønsket  

 større åbenhed.
Fremtrædende offentlige forskere har  

 ønsket større åbenhed.
 Det er svært at se, hvilke interesser  

 Dyreforsøgstilsynet varetager, og det er svært at frigøre  

 sig fra den tanke, at det er fordi, tilsynet mener, at tilsynets  

 afgørelser ikke kan tåle dagens lys.
Endelig har Dyrenes Beskyttelse og  

 Lægemiddelindustriforeningen uafhængigt af hinanden stillet samme  

 forslag om at udvikle organiseringen af administrationen af lov om  

 dyreforsøg.
Det sker i erkendelse af, at den nuværende struktur  

 for administrationen af forsøgsdyr er en væsentlig årsag  

 til de problemer, der er beskrevet ovenfor.
 Forslaget går i al sin enkelhed ud på at  

 udskille Rådet for Dyreforsøg fra Dyreforsøgstilsynet,  

 så Rådet alene bliver rådgivende og skal være  

 ansvarlig for at udvikle en bedre velfærd for forsøgsdyr.  

 Dyreforsøgstilsynet placeres under Justitsministeriet, sådan at  

 man får en opbygning, som man har på f.eks.  

 arbejdsmiljøområdet.
Som tidligere beskrevet er Dyreforsøgstilsynet i  

 dag bagudrettet og ikke regelanvendende.
Som konsekvens har hverken industri,  

 forskere eller dyreværnsorganisationer i dag et forum, hvor man kan  

 drøfte nye ideer og tage eventuelle fælles skridt for at udvikle  

 alternativer til dyreforsøg; et forum for fælles udveksling af  

 erfaringer om opstaldning og mere principielle drøftelser om  

 gavnskriteriet og for med udgangspunkt heri at få fastlagt mere  

 generelle retningslinjer for godkendelse af dyreforsøg.
 Det kan i dag ikke blive tilgodeset i Rådet for  

 Dyreforsøg, hvor al tiden går med at tage stilling til konkrete  

 forsøg, og ved at Rådet har alt for snævre rammer bestemt  

 af lovgivningen.
6. Økonomiske konsekvenser af forslaget Den danske industri er allerede i fuld gang med at  

 indføre de retningslinjer, som forslaget lægger op til.
Det er  

 særligt opstaldningen af forsøgsdyr, der vil kræve ekstra  

 udgifter, fordi staldbygningerne skal laves om.
 Der er derimod ikke afsat midler til dette i den  

 offentlige forskning, og der bør derfor afsættes 10 mio. kr. i  

 den kommende finanslov, som sikrer, at også den offentlige forskning  

 kan leve op til intentionerne i forslaget.
Bemærkninger til forslagets enkelte  

 bestemmelser Forslaget til folketingsbeslutning skal med andre ord  

 ændre den nuværende situation, så Danmark bliver  

 internationalt førende i den måde, forsøgsdyrene  

 behandles på, og så man til stadighed sikrer denne position.
Ad 1 Allerede i 1997 vedtog de af Europarådets  

 medlemslande, der på det tidspunkt havde tiltrådt konventionen  

 vedrørende beskyttelse af forsøgsdyr, en resolution  

 vedrørende opstaldning og pasning af forsøgsdyr.
Resolutionen  

 »Resolution on the Accommodation and Care of Laboratory Animals« blev  

 vedtaget ved den multinationale konsultation 30. maj 1997. På det  

 tidspunkt havde Danmark endnu ikke ratificeret konventionen, men det er sket  

 nu.
 I resolutionen står:
 The responsibility of the establishment and persons  

 carrying out scientific procedures on animals is to maximise the  

overall benefit for »animals« as »individuals« and as a  

 »group«, with the 3R principle as a permanent concern and considering that  

 the relevance and high quality of scientific results will facilitate the  

 achievement of this rule.
3R princippet står for: reduction, refinement og  

 replacement.
Dvs., at der skal arbejdes for at udvikle alternative  

 testmetoder, der kan erstatte dyreforsøg.
Metoderne skal forfines,  

 således at der f.eks.  kan opnås mere sikre resultater, at dyrene  

 udsættes for en mindre belastning etc.
Endelig skal antallet at  

 forsøgsdyr reduceres.
Ånden i resolutionen er, at dyrene som udgangspunkt  

 skal have optimale forhold, og det kan kun fraviges, hvis det kan  

 dokumenteres, at det af hensyn til forsøgets udfald er tvingende  

 nødvendigt.
Dermed er det reglen, at dyrene opstaldes, så deres  

 behov tilgodeses så optimalt som muligt, dvs. at der er taget  

 højde for dyrenes behov for social kontakt til artsfæller, behov  

 for plads samt berigelse og udfordringer i miljøet.
Det er herefter  

 undtagelsen, at sociale dyr f.eks. opstaldes isoleret.
 Det er mere end beklageligt, at disse gode intentioner i  

 resolutionen slet ikke generelt er ført ud i livet hverken i Danmark  

 eller i de øvrige EU-lande.
 Formålet er at efterleve resolutionens intentioner  

 og sikre forsøgsdyrene opstaldningsforhold, der tilgodeser dyrenes  

 fysiologiske og etologiske behov så optimalt som muligt.
 Det betyder f.eks., at:
kaniner skal have mulighed for social kontakt til artsfæller.  

 De skal have den fornødne bevægelsesfrihed, så det er  

 muligt for dem at løbe, hoppe og springe i rimeligt omfang samt plads  

 til at sidde oprejst samt rejse sig på bagbenene.
Endvidere skal der  

 være strøelse og stråfoder tilgængeligt for  

 kaninerne, og de skal have noget at gnave i.
De skal have mulighed for at  

 søge skjul samt have mulighed for at lave duftafmærkning, marsvin skal opstaldes i stabile harmoniske grupper.
De skal have  

 mulighed for at søge skjul samtidig, og de skal have redemateriale  

 og/eller hø til rådighed.
Der skal være fast gulv i  

 burene, og marsvinene skal have den fornødne bevægelsesfrihed  

 til gang, jagt, fouragering samt til at sidde oprejst og udføre  

 soignering, hunde skal opstaldes under forhold, der sikrer, at de har social  

 kontakt til andre hunde.
De skal have både indendørs og  

 udendørs opholdsrum, og de skal have adgang til store udendørs  

 arealer, hvor de kan løbe og lege med andre hunde, grave, søge  

 skjul etc.
Deres miljø skal være beriget med legetøj,  

 kæder med ben ophængt i fjedre, kurve, ramper og platforme.
For  

 at sikre trygge og harmoniske hunde er det vigtigt, at hundene  

 gennemgår et socialiseringsprogram, for at de kan vænne sig til  

 andre hunde og til mennesker, rotter skal opstaldes under forhold, der sikrer dem social kontakt  

 til andre rotter.
De skal have mulighed for at søge skjul  og bygge  

 rede.
De skal have egnet materiale at gnave i samt et beriget miljø,  

 der giver dem variation og udfordringer.
De skal have den fornødne  

 bevægelsesfrihed til at løbe, klatre, grave, sidde oprejst og  

 soignere sig samt rejse sig på bagbenene, og mus skal opstaldes under forhold, der sikrer dem social kontakt til  

 artsfæller.
De skal have mulighed for at søge skjul og bygge  

 rede.
De skal have egnet strøelses- og redemateriale  til  

 rådighed.
De skal tilbydes kompleksitet og udfordringer i omgivelserne  

 samt have mulighed for mørke.
For de øvrige typer af dyr, der anvendes til  

 forsøg, gælder tilsvarende, at de skal have dækket deres  

 adfærdsmæssige og etologiske behov optimalt.
Dette stiller  

 på lignende måde krav til plads, indretning,  

 miljøberigelse etc.
 I forslaget er også et ønske om, at brugen af  

 aber til forsøgsdyr udfases.
Selv om alle dyr er lige i henhold til  

 forsøgdyrslovgivningen, er det svært at komme uden om, at det er  

 særlig problematisk at anvende aber til forsøg, fordi aber er  

 så nært beslægtede med mennesker.
At de så samtidig  

 opstaldes under kummerlige forhold, der på ingen måde tilgodeser  

 deres fysiologiske og etologiske behov i tilstrækkeligt omfang,  

 gør det blot endnu værre.
Aber anvendes i Danmark primært til  

 tandforsøg og til afprøvning af psykofarmaka på  

 offentlige forskningsinstitutioner.
De sidste år er der ikke  

 rapporteret forbrug af aber i forbindelse med forsøg, jf.  

 Dyreforsøgstilsynets årsrapporter.
Det betyder imidlertid ikke,  

 at der ikke er aber i forsøg i Danmark på nuværende  

 tidspunkt.
Aberne tælles nemlig kun med i Dyreforsøgstilsynets  

 statistik ét år, selv om der er tale om flerårige  

 tilladelser.
I 1996 og 1997 blev der rapporteret et forbrug af henholdsvis 18  

 og 16 aber, så antallet af aber i forsøg i Danmark er relativt  

 begrænset, men til gengæld er nogle af aberne i forsøg i  

 en længere årrække.
I øjeblikket sidder der aber,  

 der har været i forsøg i op til 10 år.
 Det vil have en god signalværdi i forhold til  

 udlandet, hvis Danmark fik afviklet de relativt få  

 abeforsøg.
Man skal være opmærksom på, at en del  

 virksomheder får udført forsøg på aber på  

 kontraktlaboratorier i udlandet, og der skal her arbejdes for en afvikling af  

 disse forsøg.
Det er ikke uden problemer, men der bør indledes  

 forhandlinger med industrien og de offentlige forskere med det formål  

 at få afviklet danske virksomheders brug af aber til forsøg  

 også i udlandet.
Ad 2 Der er som tidligere nævnt fuldstændig enighed  

 om, at Dyreforsøgstilsynets tilladelser til de enkelte forsøg  

 skal lægges ud på internettet.
Hidtil er det kun Rådet for  

 Dyreforsøg, der har arbejdet imod.
 Følgende oplysninger bør lægges  

 på nettet:
 Forsøgets formål og perspektiver (gavn).
 Forsøgstypen, herunder angivelse af karakteren af indgreb og  

 disses rækkefølge og forløb.
 Forsøgenes varighed og individuelle belastningsgrad, vurderet  

 af ansøgeren og med angivelse af den  eventuelt  

 påtænkte anæstesiform, analgesi og/eller postoperative  

 behandling ud for  hvert af de anførte indgreb og  

 forløbet.
 Forsøgets afslutning, aflivningsmetoden angives.
 Forsøgsdyrene, dyreart, antal, der forventes anvendt.
 Hvorvidt der anvendes dyr med ændret genfunktion.
 Hvorvidt forsøgene skyldes krav fra myndighed som led i  

 godkendelse af stof eller produkt.
Allerede i dag gennemfører de danske virksomheder  

 en frivillig etisk vurdering af de enkelte forsøg, inden der sendes en  

 ansøgning til Dyreforsøgstilsynet.
Forslaget lægger op  

 til, at disse vurderinger kan offentliggøres sammen med  

 Dyreforsøgstilsynets etiske overvejelser f.eks. om, hvad  

 Dyreforsøgstilsynet har tilladt, at dyrene udsættes for.
 Derudover skal Dyreforsøgstilsynet have en  

 forpligtelse til at afholde offentlige høringer og i det hele taget  

 bidrage til at få skabt debat om de spørgsmål, som  

 Dyreforsøgstilsynet løbende tager stilling til.
Ad 3 Det foreslås, at justitsministeren skal tage  

 initiativ til at fremkomme med et forslag til en struktur for  

 forsøgsdyrsadministrationen, der fremadrettet kan skabe bedre forhold  

 for forsøgsdyrene.
 Forslaget bør være udformet således, at  

 det nuværende Rådet for Dyreforsøg udskilles som et  

 rådgivende organ med følgende opgaver:
 Være regeludviklende og udarbejde overordnede anbefalinger og  

 retningslinjer for forsøg med dyr samt for forsøgsdyrenes  

 pasning og opstaldning.
 Med udgangspunkt i konkrete problemstillinger have principielle  

 drøftelser med henblik på rådgivning af  

 Dyreforsøgstilsynet.
 Fremkomme med udtalelser bl.a. med udgangspunkt i  

 forespørgsler fra diverse interessenter (f.eks. firmaer, myndigheder,  

 dyreværnsorganisationer, forskningsinstitutioner, patientforeninger,  

 tilladelsesindehavere etc.).
 Skabe offentlig debat om dyreforsøg og lægge op til  

 dialog med interessenter, f.eks. i form af offentlige høringer,  

 debatmøder etc.
 Udarbejde handlingsplaner for tiltag på  

 forsøgsdyrsområdet, således at der sikres en  

 løbende forbedring af forsøgsdyrenes velfærd.
 Dyreforsøgstilsynet etableres under  

 justitsministeren med følgende opgaver:
 At vurdere indkomne ansøgninger og give tilladelse på  

 baggrund af rådets overordnede anbefalinger og retningslinjer.
 Løbende at offentliggøre sine afgørelser  

 på tilsynets hjemmeside.
 At udføre inspektioner og sikre, at tilladelsesindehaverne  

 overholder vilkårene i forsøgstilladelserne.
 At føre tilsyn med opdræt af forsøgsdyr hos  

 godkendte opdrættere samt med godkendte leverandører af  

 forsøgsdyr.
Ad 4 Der foreslås indført en afgift på  

 forsøgsdyr, der skal bruges til at forske i udviklingen af  

 alternativer.
Samtidig vil afgiften fordyre brugen af forsøgsdyr, som  

 alt andet lige vil øge incitamentet til at nedbringe forbruget af  

 forsøgsdyr.
Skriftlig fremsættelse Margrete Auken Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 forsøgsdyr.
(Beslutningsforslag nr.
B 71).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
