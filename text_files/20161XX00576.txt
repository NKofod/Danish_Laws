Skriftlig fremsættelse (28. februar 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om social pension og lov om højeste, mellemste, forhøjet almindelig og almindelig førtidspension m.v. (Ændrede regler om meddelelse om ret til folkepension, opsat pension m.v.) (Lovforslag nr.
L 147) Formålet med lovforslaget er at klargøre retstilstanden og undgå unødigt bureaukrati ved at ophæve pligten til at sende meddelelse om ret til folkepension til borgerne inden, de pågældende når folkepensionsalderen.
 Regeringen foreslår i forbindelse hermed at forbedre reglerne om opsat pension, således at der som en supplerende mulighed, vil kunne ydes opsat pension med tilbagevirkende kraft til de personer, der har arbejdet i tilstrækkeligt omfang efter folkepensionsalderen og først ansøger om folkepension på et senere tidpunkt.
 Det foreslås endvidere i forbindelse hermed, at folkepension kan udbetales med tilbagevirkende kraft fra den 1. i måneden efter opnåelse af folkepensionsalderen, hvis ansøgning om folkepension er modtaget i Udbetaling Danmark senest den 10. i den tredie måned efter opnåelse af folkepensionsalderen.
 Endelig foreslås en præcisering af reglerne om den periodemæssige opgørelse af indtægtsgrundlaget og af reglerne om omregning og efterregulering af pension.
Lovforslaget skønnes ikke at medføre økonomiske konsekvenser for stat, kommuner eller regioner.
Lovforslaget skønnes at medføre administrative mindreudgifter for Udbetaling Danmark til forsendelsesomkostninger m.v. på 0,4 mio. kr. i 2017, 1,1 mio. kr. i 2018, 1,3 mio. kr. i 2019 og 1,5 mio. kr. i 2020. Lovforslaget skønnes endvidere at medføre administrative merudgifter for Udbetaling Danmark som følge af flere borgerhenvendelser m.v. på 0,1 mio. kr. i 2017 og 0,2 mio. kr. årligt fra 2018 og frem.
De administrative konsekvenser reguleres i hhv. kommunernes og statens administrationsbidrag til Udbetaling Danmark.
 Lovforslagets økonomiske og administrative konsekvenser skal forhandles med de kommunale parter.
 Det foreslås, at loven træder i kraft den 1. juli 2017. Ophævelsen af Udbetaling Danmarks pligt til at sende meddelelse ophører ikke for personer, der når folkepensionsalderen før 1. september 2017, og muligheden for efter forslaget at få opsat pension og folkepension med tilbagevirkende finder alene anvendelse for personer, der når folkepensionsalderen den 1. september 2017 eller senere.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
