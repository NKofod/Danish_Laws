Fremsat den 7. november 2002 af  

 skatteministeren (Svend Erik Hovmand) Forslag til Lov om ændring af ligningsloven og  

 personskatteloven (Fradragsret for selvstændigt erhvervsdrivendes  

 sundhedsbehandlinger) § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 791 af 17. september 2002, foretages  

 følgende ændringer:
 1. I § 30, stk. 2, 1. pkt., ændres  

 "omfatter" til: "tilbydes".
 2. Efter § 30 indsættes:
"§ 30 A.
Ved opgørelsen af den skattepligtige  

 indkomst kan skattepligtige personer, der driver selvstændig  

 erhvervsvirksomhed, fradrage udgifter til egne sundhedsbehandlinger og  

 sundhedsbehandlinger af en ægtefælle, som ikke i overvejende grad  

 driver virksomheden, men som modtager en del af virksomhedens overskud, jf.  

 kildeskattelovens § 25 A, stk. 3, efter reglerne i stk. 2-4.  

 Fradragsretten er betinget af, at 1)	den person, som sundhedsbehandlingen vedrører, deltager i  

 virksomhedens drift med en personlig arbejdsindsats af ikke uvæsentligt  

 omfang, og 2)	eventuelle medarbejdere i virksomheder, der drives af den  

 selvstændigt erhvervsdrivende, som led i virksomhedens generelle  

 personalepolitik senest samtidig med etableringen af ordningen for den  

 selvstændigt erhvervsdrivende er tilbudt en tilsvarende ordning med  

 skattefrihed for arbejdsgiverbetalte sundhedsbehandlinger, jf. § 30.  

 Hvis der efter § 30, stk. 2, 2. pkt., er fastsat generelle  

 anciennitetskrav, skal den selvstændigt erhvervsdrivende og en eventuel  

 ægtefælle dog ikke opfylde et tilsvarende anciennitetskrav,  

 medmindre samtlige medarbejdere er ansat i virksomheden, efter at den  

 selvstændigt erhvervsdrivende har etableret sig.
Stk. 2. Fradragsretten efter stk. 1 omfatter ydelser, som  

 afholdes til lægefagligt begrundet behandling ved sygdom eller ulykke,  

 herunder behandling af psykiske lidelser hos en psykolog eller psykiater, til  

 tilsvarende sygdomsforebyggende behandling, til behandling hos en kiropraktor  

 eller til behandling af misbrug af medicin, alkohol eller andre rusmidler.  

 Hvis den selvstændigt erhvervsdrivende har valgt at tegne en forsikring  

 til dækning af udgifter i forbindelse med sådan behandling, og  

 der for eventuelle medarbejdere i virksomheden er tegnet en tilsvarende  

 forsikring efter § 30, stk. 1, 3. pkt., er forsikringspræmien  

 fradragsberettiget.
Hvis der for medarbejderne i en virksomhed er tegnet en  

 forsikring som nævnt i § 30, stk. 1, 3. pkt., og den  

 selvstændigt erhvervsdrivende eller en eventuel ægtefælle  

 omfattet af kildeskattelovens § 25 A, stk. 3, af  

 forsikringsmæssige grunde ikke kan blive omfattet af forsikringen, kan  

 der fradrages ydelser som nævnt i 1. pkt., forudsat at disse ydelser  

 svarer til de ydelser, der for medarbejdernes vedkommende er omfattet af  

 forsikringen.
Stk. 3. Det er en betingelse for fradragsretten efter  

 stk. 2, 1. pkt., at der foreligger en lægehenvisning til  

 behandling.
Fradragsretten for udgifter til behandling af misbrug af medicin,  

 alkohol og andre rusmidler er dog alene betinget af, at der foreligger en  

 skriftlig lægeerklæring om, at den pågældende har  

 behov for behandling.
Fradragsretten for udgifter til kiropraktorbehandling  

 er alene betinget af, at der foreligger en skriftlig erklæring fra en  

 kiropraktor, der har autorisation efter dansk ret eller, hvis kiropraktoren  

 er etableret i udlandet, tilsvarende kvalifikationer, om, at personen har  

 behov for behandlingen.
Ved behandling af psykiske lidelser hos en psykolog  

 er det endvidere en betingelse, at den pågældende psykolog har  

 autorisation efter dansk ret eller, hvis psykologen er etableret i udlandet,  

 tilsvarende kvalifikationer.
Stk. 4. Det er en betingelse for fradragsretten for  

 forsikringspræmier efter stk. 2, 2. pkt., at det af  

 forsikringsbetingelserne fremgår, at forsikringen kun dækker  

 behandling, der enten sker efter lægelig henvisning, er lægeligt  

 godkendt eller, for så vidt angår behandling af misbrug af  

 medicin, alkohol og andre rusmidler samt kiropraktorbehandling, opfylder  

 kravene i henholdsvis stk. 3, 2. og 3. pkt.
For behandling af psykiske  

 lidelser hos en psykolog er skattefriheden betinget af, at det af  

 forsikringsbetingelserne fremgår, at den pågældende  

 psykolog skal opfylde kravene i stk. 3, 4. pkt.
Stk. 5. Ved opgørelsen af den skattepligtige indkomst  

 for en ægtefælle, der ikke i overvejende grad driver  

 virksomheden, men som modtager en del af virksomhedens overskud, jf.  

 kildeskattelovens § 25 A, stk. 3, medregnes ikke ydelser  

 fra den anden ægtefælle eller udbetalinger fra forsikringer som  

 nævnt i stk. 1-4." § 2 I lov om indkomstskat for personer m.v. (personskatteloven), jf.  

 lovbekendtgørelse nr. 683 af 18. august 2002, foretages  

 følgende ændring:
 1. I § 3, stk. 2, nr. 2, ændres "og 14  

 F" til: "14 F og 30 A".
§ 3 Stk. 1. Loven træder i kraft den 1. januar 2003.
 Stk. 2. § 1, nr. 1, har virkning fra den 1. januar  

 2002.
Bemærkninger til lovforslaget Almindelige bemærkninger 1. Lovforslagets formål Som et led i udmøntningen af aftalen mellem  

 regeringen og Dansk Folkeparti om finansloven for 2003 fremsættes  

 lovforslag om fradragsret for selvstændigt erhvervsdrivendes  

 sundhedsbehandlinger.
Formålet med lovforslaget er at sikre, at  

 selvstændigt erhvervsdrivende ikke skattemæssigt er  

 dårligere stillet end lønmodtagere i forhold til  

 sundhedsbehandlinger.
Lovforslaget indfører fradragsret i personlig  

 indkomst for selvstændigt erhvervsdrivendes udgifter til egne og en  

 eventuel medarbejdende ægtefælles sundhedsbehandlinger.
De  

 selvstændigt erhvervsdrivende får således mulighed for at  

 sikre sig selv på samme måde, som der ved lov nr. 389 af 6. juni  

 2002 er givet mulighed for at sikre medarbejderne skattefrihed for  

 arbejdsgiverbetalte sundhedsbehandlinger.
2. Lovforslagets baggrund Baggrunden for forslaget om fradragsret for udgifter til  

 egne sundhedsbehandlinger og sundhedsforsikringer er en ordning om  

 skattefrihed for arbejdsgiverbetalte sundhedsbehandlinger, som blev  

 indført i sidste folketingssamling.
Lovforslag herom blev fremsat som  

 lovforslag nr.
L 97 den 6. februar 2002. Loven er nu lov nr. 389 af 6. juni  

 2002.
Under folketingsbehandlingen af lovforslag L 97 blev det  

 kritiseret, at lovforslaget kun omhandlede arbejdstagere, mens  

 selvstændigt erhvervsdrivende ikke kunne sikre sig selv.  

 Skatteministeren gav i sin kommentar til Håndværksrådets  

 henvendelse til Folketingets Skatteudvalg ad lovforslaget (L 97 2001/2 2.  

 samling   bilag 40) Håndværksrådet ret i, at  

 selvstændigt erhvervsdrivende og medarbejdende ægtefæller  

 ligesom andre på arbejdsmarkedet kunne have behov for at komme hurtigt  

 tilbage efter et sygdomsforløb.
Ministeren lovede at se nærmere  

 på problemstillingen.
Nærværende lovforslag er resultatet af disse  

 overvejelser.
Lovforslaget sidestiller i videst muligt omfang de  

 selvstændigt erhvervsdrivende med arbejdstagerne.
For de  

 selvstændiges vedkommende er der imidlertid tale om at indføre  

 en fradragsret, og ikke om at afskaffe beskatningen af noget, der ellers  

 ville have været en skattepligtig ydelse.
3. Gældende regler Efter de gældende regler er der ikke fradragsret for  

 udgifter til egen sundhedsbehandling eller egen forsikring mod  

 sundhedsudgifter.
Efter statsskattelovens § 6 er der fradrag for  

 udgifter, der anvendes til at erhverve, sikre og vedligeholde indkomsten.  

 Fradragsretten er således forbeholdt udgifter, der har en aktuel  

 driftsmæssig begrundelse.
Udgifter til egen sundhedsbehandling og  

 sundhedsforsikring anses ikke for at have en aktuel driftsmæssig  

 begrundelse, men betragtes som private udgifter på linie med udgifter  

 til fornødenheder som tøj, mad, bolig og så videre.
 Da udgifter til egen sundhedsbehandling og  

 sundhedsforsikring således ikke er fradragsberettigede som  

 driftsudgifter, og da der ej heller forefindes en særlig lovhjemmel for  

 fradragsret for denne type af private udgifter, er der ingen fradragsret.  

 Hverken selvstændigt erhvervsdrivende eller andre befolkningsgrupper  

 har en sådan fradragsret.
4. Forslaget Forslaget går ud på at indføre  

 fradragsret i personlig indkomst for selvstændigt erhvervsdrivende for  

 ydelser til lægefagligt begrundet sundhedsbehandling, som den  

 selvstændige afholder for sig selv eller for en medarbejdende  

 ægtefælle, som ikke i forvejen er sikret skattefrihed ved  

 ligningslovens § 30 om skattefrihed for arbejdsgiverbetalte  

 sundhedsbehandlinger.
4.1. Ydelser til sundhedsbehandling Med sundhedsbehandling menes behandling i forbindelse med  

 sygdom eller ulykke, herunder behandling for psykiske lidelser og  

 psykologbehandling.
Desuden vil konkrete sygdomsforebyggende behandlinger,  

 der sker efter lægehenvisning, være omfattet af forslaget,  

 hvorimod generelle "health care"-ordninger, hvor forebyggende  

 undersøgelser og behandlinger sker uden konkret lægefaglig  

 begrundelse, ikke vil være omfattet.
Da fradragsretten skal omfatte behandling i forbindelse  

 med sygdom eller ulykke eller sygdomsforebyggende behandlinger, falder rent  

 kosmetiske behandlinger (såsom for eksempel brystkorrektioner,  

 operationer for godartede modermærker eller synskorrigerende  

 operationer for at undgå brug af briller) samt behandling for  

 barnløshed ikke ind under bestemmelserne.
For så vidt  

 angår kosmetiske behandlinger vil dog behandlinger af direkte  

 følger af et ulykkestilfælde eller af f.eks. en  

 brystkræftoperation være omfattet.
 Behandlinger for tandlidelser vil som udgangspunkt heller  

 ikke være omfattet, da de normalt ikke sker efter lægehenvisning.  

 Lægehenvisning til tandlægebehandling forekommer dog i visse  

 tilfælde, jf. herom nærmere i bemærkningerne nedenfor til  

 ligningslovens § 30 A, stk. 3. Tandbehandlinger, der sker efter  

 lægehenvisning, omfattes af forslaget.
 Kiropraktorbehandlinger er omfattet af forslaget, hvis der  

 foreligger en attest fra et medlem af Kiropraktorforeningen om, at der  

 foreligger et behandlingsbehov.
 Behandling af misbrug af alkohol, medicin og andre  

 rusmidler, herunder blandingsmisbrug, er ligeledes omfattet af forslaget.
4.2. Personkreds Det foreslås, at fradragsretten tilkommer  

 selvstændigt erhvervsdrivende.
Ved afgrænsningen af, hvem der er  

 selvstændigt erhvervsdrivende, anvendes som udgangspunkt  

 skattelovgivningens almindelige afgrænsning af selvstændigt  

 erhvervsdrivende.
Formålet med lovforslaget er at tilgodese de  

 selvstændiges behov for at komme hurtigt tilbage i arbejde efter en  

 periode med sygdom eller efter ulykkestilfælde.
Hvis den  

 selvstændige erhvervsvirksomhed stiller meget begrænsede krav  

 eller slet ingen om en løbende arbejdsindsats, er behovet for hurtig  

 tilbagevenden tilsvarende begrænset.
Det foreslås derfor, at  

 fradragsretten skal være betinget af et krav om, at der ydes en ikke  

 helt ubetydelig arbejdsindsats i virksomheden.
Arbejdskravet svarer til den  

 vejledende norm på mindst 50 timer månedligt, der gælder  

 ved anvendelse af etableringskontoordningen.
4.3. Særlige krav Formålet med lovforslaget er at sidestille  

 selvstændigt erhvervsdrivende med lønmodtagere.
Det er for  

 eksempel hensigten, at dette skal udmønte sig i, at en arbejdsgiver  

 kan tegne en fælles sundhedsforsikring for alle medarbejdere i  

 virksomheden inklusive sig selv og få fradragsret for hele  

 præmieudgiften inklusive den del, der vedrører den  

 pågældende selv.
 Fradragsretten for virksomhedsejerens udgifter til egne  

 sundhedsbehandlinger eller egen præmie til sundhedsforsikring er  

 betinget af, at eventuelle medarbejdere i virksomheden har fået  

 tilbud om en ganske tilsvarende ordning med arbejdsgiverbetalte  

 sundhedsbehandlinger omfattet af ligningslovens § 30. Betingelsen  

 gælder ikke for virksomheder uden ansatte, ligesom det ikke er en  

 betingelse, at medarbejderne har taget imod et tilbud.
Eventuelle anciennitetskrav for virksomhedens ansatte  

 gælder som udgangspunkt ikke for virksomhedsejeren.
Den, der overtager  

 en igangværende virksomhed, hvor medarbejderne er omfattet af en  

 ordning med anciennitetskrav, kan således straks oprette en ordning for  

 sig selv.
Hvis medarbejderne først ansættes, efter at  

 virksomhedsejeren har etableret en ordning for sig selv, skal  

 virksomhedsejeren imidlertid opfylde tilsvarende anciennitetskrav som  

 medarbejderne.
Hvis virksomhedsejeren driver flere virksomheder,  

 gælder betingelsen for alle virksomheder.
Hvis virksomhedsejeren driver  

 en virksomhed med medarbejdere og samtidig driver en selvstændig  

 erhvervsvirksomhed som énmandsfirma, kræves det således,  

 at medarbejderne i den virksomhed, hvor der er medarbejdere, er tilbudt en  

 ordning.
5. Økonomiske konsekvenser for stat, kommuner og  

 amtskommuner Provenuvirkningen af lovforslaget er sammensat af et  

 direkte provenutab på indkomstskatten og af afledte offentlige  

 besparelser især i form af sparede sygedagpenge.
Det understreges, at  

 provenuskønnet er forbundet med stor usikkerhed, idet der ikke  

 foreligger tilgængelige statistiske oplysninger, der muliggør  

 udarbejdelse af underbyggede skøn over de økonomiske  

 konsekvenser.
Det direkte provenutab fremkommer som mistede  

 skattebetalinger fra de selvstændigt erhvervsdrivende som følge  

 af indførelsen af fradragsretten for sundhedsbehandlingerne.
Tabet  

 på indkomstskatten vil helt afhænge af omfanget af  

 nuværende behandlinger og forsikringer og af omfanget af en eventuel  

 udvidelse heraf set i lyset af fradragsretten.
Det skønnes, at antallet af eksisterende og nye  

 forsikringer omfattet af forslaget vil udgøre ca. 20.000 stk.
Med  

 stor usikkerhed skønnes fradragsret for disse forsikringer at  

 medføre et årligt tab på indkomstskatterne på ca. 15  

 mill. kr.
Hertil kommer et tab på indkomstskatterne som følge af  

 direkte betalte sundhedsbehandlinger, der skønnes at udgøre 1-2  

 mill. kr. årligt.
Forslaget skønnes endvidere at ville føre  

 til flere sundhedsbehandlinger betalt direkte eller indirekte af  

 selvstændigt erhvervsdrivende, med deraf følgende hurtigere  

 tilbagevenden til arbejdsmarkedet.
Ventetiden på sygedagpenge for de  

 forsikrede, der behandles på privat klinik, afkortes, hvilket bevirker,  

 at der spares sygedagpenge.
Derudover fører den hurtigere  

 tilbagevenden til arbejdsmarkedet til et skatteprovenu i det omfang den  

 selvstændiges indkomst er højere end sygedagpengesatsen.
Samlet  

 set skønnes de afledte besparelsesgevinster at udgøre i  

 størrelsesordenen af 1-2 mill. kr. årligt.
Alt i alt skønnes nettoprovenutabet ved forslaget  

 således at udgøre ca. 15 mill. kr., hvoraf ca. 10 mill. kr.  

 vedrører de kommunale skatter.
For finansåret 2003  

 skønnes provenutabet til ca. 10 mill. kr.
6. Administrative konsekvenser for stat, amter og kommuner Gennemførelse af lovforslaget skønnes ikke  

 at have nævneværdige konsekvenser for staten.
Forslaget  

 skønnes at medføre en mindre merbelastning i kommunerne.
7. Erhvervsøkonomiske konsekvenser De selvstændigt erhvervsdrivende, der uden  

 fradragsret har købt sundhedsforsikringer og behandlinger på  

 privathospitaler, skønnes at få en skattelettelse i  

 størrelsesordenen 10 mill. kr.
8. Administrative konsekvenser for erhvervslivet Lovforslaget er sendt til høring i Økonomi-  

 og Erhvervsministeriets virksomhedspanel med henblik på at få  

 erhvervslivets vurdering af lovforslagets administrative konsekvenser.  

 Virksomhedernes vurdering vil blive fremlagt under folketingsbehandlingen af  

 lovforslaget.
9. Miljømæssige konsekvenser Det skønnes ikke, at gennemførelsen af  

 forslaget vil have miljømæssige konsekvenser.
10. EU-retlige konsekvenser I overensstemmelse med EF-traktatens regler om fri  

 bevægelighed for tjenesteydelser omfatter den foreslåede  

 skattefrihed såvel behandlinger i Danmark som i udlandet, herunder i  

 andre EU-lande.
11. Høring Lovforslaget er sendt til høring i  

 Advokatrådet, Akademikernes Centralorganisation,  

 Amtsrådsforeningen i Danmark, Arbejderbevægelsens  

 Erhvervsråd, Byggeriets Arbejdsgivere, Dansk Arbejdsgiverforening,  

 Danske Entreprenører, Dansk Familielandbrug, Dansk Handel &  

 Service, Dansk Industri, Dansk Kiropraktor Forening, Dansk Psykolog Forening,  

 De Danske Landboforeninger, Den Almindelige Danske Lægeforening, Den  

 Danske Skatteborgerforening, Det Danske Handelskammer, Finansrådet,  

 Foreningen Danske Revisorer, Foreningen Registrerede Revisorer, Foreningen af  

 Statsautoriserede Revisorer, Forsikring og Pension, Frederiksberg Kommune,  

 HTS Arbejdsgiverforeningen, Håndværksrådet, Kommunernes  

 Landsforening, Københavns Kommune, Landbrugets  

 Rådgivningscenter, Landbrugsrådet, Landsorganisationen i Danmark,  

 Praktiserende Lægers Organisation, Sammenslutningen af Landbrugets  

 Arbejdsgiverforeninger, Skattechefforeningen og Skatterevisorforeningen.
 Høringssvarene og kommentarerne hertil vil blive  

 fremlagt under folketingsbehandlingen af lovforslaget.
Vurdering af konsekvenser af lovforslag Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Inklusiv afledte besparelser som følge af sparede  

 sygedagpenge mv. skønnes lovforslaget samlet set at medføre et  

 årligt nettoprovenutab på ca. 15 mill. kr.
Heraf vedrører  

 ca. 10 mill. kr. de kommunale indkomstskatter.
 For finansåret 2003 skønnes provenutabet til ca. 10 mill.  

 kr.
Administrative konsekvenser for stat, kommuner og  

 amtskommuner Ingen for staten; mindre merbelastning i  

 kommunerne.
Økonomiske konsekvenser for erhvervslivet De selvstændigt erhvervsdrivende, der uden fradragsret  

 har købt sundhedsforsikringer og behandlinger på  

 privathospitaler, skønnes at få en skattelettelse i  

 størrelsesordenen 10 mill. kr.
Ingen Administrative konsekvenser for erhvervslivet Lovforslaget er sendt til Økonomi- og  

 Erhvervsministeriets virksomhedspanel med henblik på at få  

 erhvervslivets vurdering af lovforslagets administrative  

 konsekvenser.
Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten I overensstemmelse med EF-traktatens regler om fri  

 bevægelighed for tjenesteydelser omfatter den foreslåede  

 skattefrihed såvel behandlinger i Danmark som i udlandet, herunder i  

 andre EU-lande.
Bemærkninger til lovforslagets  

 enkelte bestemmelser Til § 1 Til nr. 1 Der foreslås en justering af bestemmelsen om  

 skattefrihed for arbejdsgiverbetalte sundhedsbehandlinger, der blev  

 indført med lov nr. 389 af 6. juni 2002. Tilføjelsen  

 angår den situation, hvor der er flere medarbejdere i en virksomhed, og  

 hvor arbejdsgiveren ønsker at oprette en forsikring til dækning  

 af medarbejdernes sundhedsbehandlinger, men hvor enkelte medarbejdere af  

 forsikringsmæssige grunde ikke kan optages i forsikringen.
Efter ligningslovens § 30, stk. 2, er det en  

 betingelse for arbejdsgiverens skattefrihed, at en forsikring tegnet af  

 arbejdsgiveren omfatter samtlige virksomhedens medarbejdere.
Ved vedtagelsen  

 af denne betingelse var det antaget, at alle medarbejdere ville kunne  

 omfattes af en forsikringsordning, dog således, at forsikringsselskabet  

 skulle kunne fastsætte skærpede krav vedrørende  

 enkeltpersoner, f.eks. krav om, at dækningen ikke omfattede visse  

 nærmere opregnede sygdomme, som den pågældende allerede led  

 af ved tegningen af forsikringen eller havde en forhøjet risiko for at  

 udvikle.
 Det er imidlertid efterfølgende konstateret, at der  

 findes personer på arbejdsmarkedet, hvis helbredsmæssige forhold  

 af forsikringsselskaberne vurderes at være således, at de slet  

 ikke kan optages i en sundhedsforsikringsordning.
Hvis en sådan person er beskæftiget i en  

 virksomhed, og arbejdsgiveren ønsker at tilbyde en ordning med  

 arbejdsgiverbetalte sundhedsbehandlinger til medarbejderne, er arbejdsgiveren  

 forpligtet til at lade den pågældende medarbejder omfatte af  

 tilbudet.
Imidlertid ville det ikke være rimeligt, hvis  

 tilstedeværelsen af blot en enkelt sådan person skulle  

 afskære arbejdsgiveren fra at tegne forsikring for så vidt  

 angår alle de øvrige medarbejdere.
Skatteministeren har derfor tilkendegivet, at  

 betingelserne for skattefrihed i denne situation bør anses for  

 opfyldt, hvis en arbejdsgiver tegner forsikring omfattende alle de  

 medarbejdere, som forsikringsselskabet vil optage.
Det er dog en betingelse,  

 at frasorteringen sker på et konkret grundlag, og at der i videst  

 muligt omfang sker dækning af alle ansatte.
Det er ikke i  

 overensstemmelse med reglerne, hvis særlige grupper frasorteres ud fra  

 objektive kriterier som f.eks. alder eller ansættelse i  

 skåne/fleksjob.
 Det foreslås, at lovteksten justeres på dette  

 punkt.
Til nr. 2 Efter de gældende regler om beskatning af  

 selvstændigt erhvervsdrivende er der ikke fradragsret for de  

 selvstændigt erhvervsdrivendes egne sundhedsbehandlinger eller  

 sundhedsforsikringer, jf. punkt 3 i de almindelige bemærkninger.  

 Sådanne udgifter anses for at være udgifter af privat  

 karakter.
 Med forslaget indføres fradragsret i skattepligtig  

 indkomst for selvstændigt erhvervsdrivende for udgifter til behandling  

 i forbindelse med sygdom eller ulykke, som er lægefagligt begrundet.  

 Ved forslagets § 2 gives der samtidig fradragsret i personlig  

 indkomst.
 Efter det foreslåede § 30 A,  

 stk. 1, omfatter fradragsretten udgifter, der vedrører den  

 selvstændigt erhvervsdrivende selv, samt udgifter, der vedrører  

 en medarbejdende ægtefælle, som omfattes af kildeskattelovens  

 § 25 A, stk. 3 (om overførsel af en andel af virksomhedens  

 overskud). Ægtefæller, som fordeler virksomhedens resultat  

 imellem sig efter reglerne i kildeskattelovens § 25 A, stk. 8, er  

 begge selvstændigt erhvervsdrivende.
 Er den medarbejdende ægtefælle omfattet af  

 kildeskattelovens § 25 A, stk. 7 (om lønaftale), har den  

 ægtefælle, som har status som arbejdsgiver, allerede efter de  

 gældende regler fradragsret for udgifter til sundhedsbehandling af den  

 medarbejdende ægtefælle, samtidig med at denne er omfattet af  

 skattefriheden efter ligningslovens § 30.
Begrebet "selvstændig erhvervsvirksomhed"  

 skal forstås på samme måde som det tilsvarende udtryk i  

 bl.a. investeringsfondsloven og virksomhedsskatteloven.
Selvstændig  

 erhvervsvirksomhed er sædvanligvis kendetegnet ved, at der for egen  

 regning og risiko udøves en virksomhed af økonomisk karakter  

 med det formål at indvinde et økonomisk udbytte.  

 Selvstændig erhvervsvirksomhed er endvidere normalt kendetegnet ved, at  

 virksomheden udøves nogenlunde regelmæssigt og gennem en ikke  

 helt kort periode.
Selvstændig erhvervsvirksomhed er desuden som  

 udgangspunkt kendetegnet ved, at virksomheden ikke er af ganske underordnet  

 omfang.
Dette er ved lovteksten i stk. 1, nr. 1, specificeret,  

 således at der stilles tilsvarende arbejdskrav som ved anvendelse af  

 etableringskontoordningen, hvor den vejledende norm er mindst 50 timer  

 månedligt.
Eksempelvis anses anskaffelse af en fast ejendom til  

 udlejning normalt for en så passiv form for virksomhed, at kravet til  

 personlig arbejdsindsats ikke er opfyldt.
Det bemærkes, at arbejdskravet ikke har  

 selvstændig relevans for medarbejdende ægtefæller, der  

 får overført en del af virksomhedens resultat efter reglerne i  

 kildeskattelovens § 25 A, stk. 3-5. Det skyldes, at der efter dette  

 regelsæt stilles krav om en arbejdsindsats, der overstiger 50 timer  

 månedligt.
Medarbejdende ægtefæller, der ikke opfylder  

 arbejdskravet i kildeskattelovens § 25 A, stk. 3, er efter de  

 gældende regler henvist til at indgå lønaftale med den  

 ægtefælle, der i overvejende grad driver virksomheden, efter  

 reglerne i kildeskattelovens § 25 A, stk. 7. I så fald giver  

 ligningslovens § 30 den ægtefælle, der i overvejende grad  

 driver virksomheden, adgang til at betale sundhedsudgifter for den  

 medarbejdende ægtefælle uden beskatning hos denne.
 Der er således ingen kategorier af medarbejdende  

 ægtefæller, der er afskåret fra at benytte ét af  

 regelsættene om sundhedsbehandlinger.
 Efter stk. 1, nr. 2, kræves det endvidere, at  

eventuelle medarbejdere i virksomheden har fået tilbud om en  

 tilsvarende ordning med arbejdsgiverbetalte sundhedsbehandlinger omfattet af  

 ligningslovens § 30.
Den ordning, som den selvstændige opretter for eget  

 vedkommende, skal som udgangspunkt være identisk med den ordning, som  

 de ansatte har fået tilbudt.
Den selvstændige kan således  

 tegne en fælles forsikring, der dækker både de ansatte, den  

 selvstændige selv og en eventuel medarbejdende ægtefælle.  

 Den selvstændige kan ligeledes vælge en ordning med direkte  

 betaling af sundhedsbehandlinger både for eget vedkommende og for de  

 ansatte.
 Det er ikke et krav, at medarbejderne skal have accepteret  

 tilbudet om en arbejdsgiverbetalt sundhedsbehandlingsordning, kun at tilbudet  

 er givet.
Kravet gælder selvsagt ikke for virksomheder uden  

 ansatte.
Hvis virksomhedsejeren driver flere virksomheder, gælder  

 betingelsen imidlertid for alle virksomhederne.
Det betyder også, at  

 hvis virksomhedsejeren driver en virksomhed med medarbejdere og samtidig  

 driver en anden selvstændig erhvervsvirksomhed som énmandsfirma,  

 skal medarbejderne i den virksomhed, hvor der er medarbejdere, være  

 tilbudt en ordning med arbejdsgiverbetalte sundhedsbehandlinger.
 Uanset hvilken ordning der vælges, skal indholdet  

 være det samme for den selvstændige som for medarbejderne.
Loven om skattefrihed for arbejdsgiverbetalte  

 sundhedsbehandlinger (lov nr. 389 af 6. juni 2002) giver arbejdsgiveren visse  

 muligheder for at begrænse den kreds af medarbejdere, der tilbydes  

 arbejdsgiverbetalt sundhedsbehandling.
Bl.a. kan arbejdsgiveren stille krav  

 om en vis anciennitet.
Sådanne anciennitetskrav gælder ikke i  

 forhold til virksomhedsejeren selv.
Den, der overtager en igangværende  

 virksomhed, hvor medarbejderne er omfattet af en ordning med  

 anciennitetskrav, kan således straks tilslutte sig ordningen.
Hvis  

 medarbejderne først ansættes, efter at virksomhedsejeren har  

 etableret en ordning for sig selv, skal virksomhedsejeren imidlertid opfylde  

 tilsvarende anciennitetskrav som medarbejderne.
Formålet hermed er at  

 undgå, at en virksomhedsejer, der først etablerer  

 énmandsfirma og derefter ansætter medarbejdere, i en lang  

 årrække kan fastholde, at ejeren selv er omfattet af en ordning,  

 der er etableret, mens der var tale om et énmandsfirma, mens der  

 gælder et anciennitetskrav for de ansatte.
Det bemærkes herved, at sundhedsforsikringer  

 almindeligvis er tidsbegrænsede, f.eks. således, at de kan fornys  

 årligt uden afgivelse af nye helbredsoplysninger.
Ansættes der en  

 medarbejder i et énmandsfirma, kan en forsikringsordning for  

 virksomhedsejeren således fortsætte indtil udløbet af  

 forsikringsperioden på f.eks. et år, hvorefter virksomhedsejeren  

 må acceptere, at der gælder samme anciennitetskrav for ham eller  

 hende som for medarbejderen, og altså enten må medforsikre  

 medarbejderen eller opgive fradragsretten til forsikringspræmien.
Stk. 2-4 afgrænser de behandlinger, der  

 omfattes af fradragsretten.
Hovedsigtet med afgrænsningen er, at der  

 skal være tale om nøjagtigt de samme behandlinger som de, der  

 omfattes af ligningslovens § 30 om skattefrihed for arbejdsgiverbetalte  

 sundhedsbehandlinger.
 Forslaget omfatter, jf. stk. 2, 1. og 2. pkt.,  

 både tilfælde, hvor den selvstændigt erhvervsdrivende  

 betaler direkte for behandling på et hospital, en klinik m.v., og  

 tilfælde, hvor risikoen afdækkes ved tegning af en  

 sundhedsforsikring, og fradragsretten gælder præmien hertil.  

 Udbetalinger fra forsikringer omfattet af fradragsretten er skattefri for  

 modtageren, hvad enten denne er den selvstændigt erhvervsdrivende selv  

 eller dennes medarbejdende ægtefælle, jf. stk. 5.
Stk. 2-4 er opdelt således, at stk. 2  

 indeholder de fælles regler om, hvilke behandlinger der omfattes  

 direkte eller indirekte (ved forsikring) af fradragsretten.
Stk. 3  

 indeholder særlige krav i forbindelse med direkte betaling, og  

 stk. 4 indeholder særlige krav til forsikringsordninger.
Efter stk. 2 omfattes lægefagligt  

 begrundet behandling i forbindelse med sygdom eller ulykke.
Alle udgifter,  

 der er nødvendige i forbindelse med denne behandling, herunder  

 udgifter til forundersøgelse, sygetransport, efterkontrol og  

 genoptræning, er omfattet.
Foruden behandlinger for somatiske sygdomme  

 omfattes også behandling for psykiske lidelser.
Ved ulykke eller ulykkestilfælde forstås en af  

 personens vilje uafhængig, pludselig, udefra kommende påvirkning,  

 som medfører en påviselig legemsbeskadigelse eller psykisk  

 skade.
Formuleringen er i overensstemmelse med den almindelige  

 forsikringsretlige definition, dog udvidet til også at omfatte psykisk  

 skade, og med formuleringen i forarbejderne til ligningslovens § 30.  

 Formuleringen indebærer, at behandlinger med rent kosmetisk sigte,  

 f.eks. brystkorrektioner med rent kosmetisk sigte, synskorrigerende  

 operationer for at undgå brug af briller eller kosmetisk motiverede  

 operationer for modermærker og lignende, hvor der ikke er mistanke om,  

 at disse er ondartede, falder uden for bestemmelsen.
Tilsvarende gælder  

 behandling for barnløshed.
Kosmetiske behandlinger af direkte  

 følger af et ulykkestilfælde eller af f.eks. en  

 brystkræftoperation er dog omfattet.
Forebyggende behandlinger er omfattet af forslaget, men  

 kun hvis de er lægefagligt begrundet.
Dette krav er i relation til  

 reglerne i ligningslovens § 30 ikke anset for at være opfyldt for  

 rene "health care"-ordninger, hvor der uden lægefaglig  

 indikation foretages rutinemæssig helbredskontrol.
 Endelig er behandling af misbrug af medicin, alkohol og  

 andre rusmidler, herunder blandingsmisbrug, omfattet af forslaget.
Hvis der er medarbejdere i virksomheden, skal disse som  

 udgangspunkt være omfattet af den samme ordning som den  

 selvstændigt erhvervsdrivende og en eventuel medarbejdende  

 ægtefælle.
Det gælder både ordningens konkrete  

 indhold og ordningens generelle karakter af ordning med direkte betaling  

 eller forsikringsordning.
Dog gøres der en undtagelse for situationer,  

 hvor den selvstændigt erhvervsdrivende eller ægtefællen af  

 forsikringsmæssige årsager ikke kan optages i en forsikring, der  

 dækker medarbejderne.
I disse tilfælde har den selvstændigt  

 erhvervsdrivende fradragsret for eventuelle direkte betalinger, forudsat at  

 der er tale om behandlinger af en karakter, som ville være omfattet af  

 den forsikringsordning, der gælder for medarbejderne.
Efter stk. 3, der særligt handler om  

 direkte betaling af behandlingsudgifter, er det som hovedregel et krav for at  

 opnå fradragsret, at der foreligger en lægehenvisning til  

 behandling.
Det kan være til behandling her i landet eller i  

 udlandet.
 Hvis en behandling for psykiske lidelser sker hos en  

 psykolog, stilles desuden det krav, at den pågældende psykolog  

 har autorisation efter dansk ret, eller, hvis psykologen er etableret i  

 udlandet, at psykologen skal besidde kvalifikationer svarende til dem, en  

 dansk autorisation indebærer.
Kravet om lægehenvisning indebærer, at  

 behandling for tandlidelser som udgangspunkt ikke vil være omfattet af  

 fradragsretten.
Tandbehandling efter lægehenvisning forekommer dog  

 undtagelsesvis, f.eks. ved såkaldt fokussanering forud for  

 immunundertrykkende behandling (stråling med videre) og forud for  

 hjerteklapkirurgi, samt i relation til kæbekirurgiske indgreb.  

 Sådanne tandbehandlinger omfattes af forslaget.
Ved behandling af misbrug af medicin, alkohol og andre  

 rusmidler, herunder blandingsmisbrug, gælder kravet om  

 lægehenvisning ikke.
Her er det tilstrækkeligt, at der foreligger  

 en skriftlig lægeerklæring om behandlingsbehovet.
Endvidere gælder kravet om lægebehandling ikke  

 ved kiropraktorbehandling, idet der ikke er praksis for, at læger  

 henviser til kiropraktorbehandling.
I stedet kræves der en skriftlig  

 erklæring fra en autoriseret kiropraktor om, at der foreligger et  

 behandlingsbehov.
En kiropraktor, der er etableret i udlandet, kan afgive  

 erklæring og yde behandling, hvis han eller hun besidder  

 kvalifikationer svarende til dem, en dansk autorisation indebærer.
Stk. 4 omhandler tilfælde, hvor den  

 selvstændigt erhvervsdrivende har afdækket risikoen for at komme  

 til at afholde udgifter til sundhedsbehandlinger ved at tegne forsikring.
Ved  

 forsikringer stilles der ikke krav om, at der skal foreligge en  

 lægehenvisning, før der gives fradragsret.
Derimod kræves  

 det, at det skal fremgå af forsikringsbetingelserne, at forsikringen  

 kun dækker behandlinger, der sker efter lægehenvisning eller er  

 lægeligt godkendt.
Lægelig godkendelse træder i stedet for  

 lægehenvisning i de tilfælde, hvor det er de af  

 forsikringsselskaberne beskæftigede lægekonsulenter, der har  

 vurderet, at behandlingsbehovet er til stede.
Der skal være en konkret  

 lægefaglig indikation for, at der er et behandlingsbehov, jf. ovenfor  

 ad stk. 2. Forsikringsordninger kan således lige så lidt som  

 ordninger med direkte betaling omfatte en generel "health  

 care"-abonnementsordning eller  forsikring.
 Forsikringen kan, men skal ikke, tillige omfatte  

 misbrugsafvænning og/eller kiropraktorbehandling.
 Efter stk. 5 skal medarbejdende  

 ægtefæller, der omfattes af kildeskattelovens § 25 A,  

 stk. 3 (om overførsel af en andel af virksomhedens overskud),  

 ikke beskattes af værdien af sundhedsbehandlinger, som finansieres af  

 den anden ægtefælle ved direkte betaling eller af en  

 forsikringsudbetaling.
Andre medarbejdende ægtefæller skal heller  

 ikke beskattes af værdien af sådanne behandlinger.
For  

 ægtefæller, som fordeler virksomhedens resultat imellem sig efter  

 reglerne i kildeskattelovens § 25 A, stk. 8, følger dette  

 af, at begge anses som selvstændigt erhvervsdrivende.  

 Ægtefæller omfattet af kildeskattelovens § 25 A,  

 stk. 7, (om lønaftale) er allerede efter de gældende regler  

 omfattet af skattefriheden efter ligningslovens § 30.
Til § 2 Ved forslagets § 1 indføres fradragsret i  

 skattepligtig indkomst for selvstændigt erhvervsdrivendes udgifter til  

 egne sundhedsbehandlinger og sundhedsforsikringer.
Det foreslås, at der  

 tillige skal være fradragsret i personlig indkomst for disse udgifter.  

 Udgifterne skal således skattemæssigt ligestilles med  

 driftsomkostninger og kan indgå i virksomhedsregnskaberne på lige  

 fod med disse.
Hvis den selvstændige har valgt at tegne en fælles  

 forsikring, der dækker både de ansatte, den selvstændige  

 selv og en eventuel medarbejdende ægtefælle, kan hele  

 præmieudgiften således fratrækkes i virksomhedsregnskabet,  

 uden at man behøver at opdele præmien.
Til § 3 Det foreslås, at lovforslaget træder i kraft  

 den 1. januar 2003. Dog foreslås det, at ændringen til  

 ligningslovens § 30, stk. 2, jf. lovforslagets § 1, nr. 1,  

 får virkning fra 1. januar 2002 svarende til virkningstidspunktet for  

 lov nr. 389 af 6. juni 2002.
Bilag Lovforslaget sammenholdt med gældende lov Gældende regler Lovforslaget § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 791 af 17. september 2002, foretages  

 følgende ændringer:
 § 30.
- - - Stk. 2. Det er en betingelse for skattefriheden efter  

 stk. 1, at udgiften afholdes som led i arbejdsgiverens generelle  

 personalepolitik for alle virksomhedens medarbejdere, herunder at en  

 forsikring tegnet af arbejdsgiveren omfatter samtlige virksomhedens  

 medarbejdere.
Tilbuddet kan dog begrænses efter generelle kriterier om  

 anciennitet og antal arbejdstimer.
 1. I § 30, stk. 2, 1. pkt., ændres  

 "omfatter" til: "tilbydes".
 2. Efter § 30 indsættes:
"§ 30 A.
Ved opgørelsen af den skattepligtige  

 indkomst kan skattepligtige personer, der driver selvstændig  

 erhvervsvirksomhed, fradrage udgifter til egne sundhedsbehandlinger og  

 sundhedsbehandlinger af en ægtefælle, som ikke i overvejende grad  

 driver virksomheden, men som modtager en del af virksomhedens overskud, jf.  

 kildeskattelovens § 25 A, stk. 3, efter reglerne i stk. 2-4.  

 Fradragsretten er betinget af, at 1)	den person, som sundhedsbehandlingen vedrører, deltager i  

 virksomhedens drift med en personlig arbejdsindsats af ikke uvæsentligt  

 omfang, og 2)	eventuelle medarbejdere i virksomheder, der drives af den  

 selvstændigt erhvervsdrivende, som led i virksomhedens generelle  

 personalepolitik senest samtidig med etableringen af ordningen for den  

 selvstændigt erhvervsdrivende er tilbudt en tilsvarende ordning med  

 skattefrihed for arbejdsgiverbetalte sundhedsbehandlinger, jf. § 30.  

 Hvis der efter § 30, stk. 2, 2. pkt., er fastsat generelle  

 anciennitetskrav, skal den selvstændigt erhvervsdrivende og en eventuel  

 ægtefælle dog ikke opfylde et tilsvarende anciennitetskrav,  

 medmindre samtlige medarbejdere er ansat i virksomheden, efter at den  

 selvstændigt erhvervsdrivende har etableret sig.
Stk. 2. Fradragsretten efter stk. 1 omfatter ydelser, som  

 afholdes til lægefagligt begrundet behandling ved sygdom eller ulykke,  

 herunder behandling af psykiske lidelser hos en psykolog eller psykiater, til  

 tilsvarende sygdomsforebyggende behandling, til behandling hos en kiropraktor  

 eller til behandling af misbrug af medicin, alkohol eller andre rusmidler.  

 Hvis den selvstændigt erhvervsdrivende har valgt at tegne en forsikring  

 til dækning af udgifter i forbindelse med sådan behandling, og  

 der for eventuelle medarbejdere i virksomheden er tegnet en tilsvarende  

 forsikring efter § 30, stk. 1, 3. pkt., er forsikringspræmien  

 fradragsberettiget.
Hvis der for medarbejderne i en virksomhed er tegnet en  

 forsikring som nævnt i § 30, stk. 1, 3. pkt., og den  

 selvstændigt erhvervsdrivende eller en eventuel ægtefælle  

 omfattet af kildeskattelovens § 25 A, stk. 3, af  

 forsikringsmæssige grunde ikke kan blive omfattet af forsikringen, kan  

 der fradrages ydelser som nævnt i 1. pkt., forudsat at disse ydelser  

 svarer til de ydelser, der for medarbejdernes vedkommende er omfattet af  

 forsikringen.
Stk. 3. Det er en betingelse for fradragsretten efter  

 stk. 2, 1. pkt., at der foreligger en lægehenvisning til  

 behandling.
Fradragsretten for udgifter til behandling af misbrug af medicin,  

 alkohol og andre rusmidler er dog alene betinget af, at der foreligger en  

 skriftlig lægeerklæring om, at den pågældende har  

 behov for behandling.
Fradragsretten for udgifter til kiropraktorbehandling  

 er alene betinget af, at der foreligger en skriftlig erklæring fra en  

 kiropraktor, der har autorisation efter dansk ret eller, hvis kiropraktoren  

 er etableret i udlandet, tilsvarende kvalifikationer, om, at personen har  

 behov for behandlingen.
Ved behandling af psykiske lidelser hos en psykolog  

 er det endvidere en betingelse, at den pågældende psykolog har  

 autorisation efter dansk ret eller, hvis psykologen er etableret i udlandet,  

 tilsvarende kvalifikationer.
Stk. 4. Det er en betingelse for fradragsretten for  

 forsikringspræmier efter stk. 2, 2. pkt., at det af  

 forsikringsbetingelserne fremgår, at forsikringen kun dækker  

 behandling, der enten sker efter lægelig henvisning, er lægeligt  

 godkendt eller, for så vidt angår behandling af misbrug af  

 medicin, alkohol og andre rusmidler samt kiropraktorbehandling, opfylder  

 kravene i henholdsvis stk. 3, 2. og 3. pkt.
For behandling af psykiske  

 lidelser hos en psykolog er skattefriheden betinget af, at det af  

 forsikringsbetingelserne fremgår, at den pågældende  

 psykolog skal opfylde kravene i stk. 3, 4. pkt.
Stk. 5. Ved opgørelsen af den skattepligtige indkomst  

 for en ægtefælle, der ikke i overvejende grad driver  

 virksomheden, men som modtager en del af virksomhedens overskud, jf.  

 kildeskattelovens § 25 A, stk. 3, medregnes ikke ydelser fra den  

 anden ægtefælle eller udbetalinger fra forsikringer som  

 nævnt i stk. 1-4." § 2 I lov om indkomstskat for personer m.v. (personskatteloven), jf.  

 lovbekendtgørelse nr. 683 af 18. august 2002, foretages  

 følgende ændring:
 § 3.
- - - Stk. 2. Ved opgørelsen af den personlige indkomst  

 fradrages:
1) - - - 2)	udgifter, som nævnt i ligningslovens §§ 8, stk. 1, 8  

 B, § 8 C, 8 I, 8 J, 8 K, 8 N, 8 Q, 14, stk. 1, og 14 F og  

 overført indkomst efter kildeskattelovens § 25 A, stk. 3-5,  

 ved selvstændig erhvervsvirksomhed, 3)-11) - - - 1. I § 3, stk. 2, nr. 2, ændres "og 14  

 F" til: "14 F og 30 A".
