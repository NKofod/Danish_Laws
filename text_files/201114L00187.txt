Betænkning afgivet af Skatteudvalget den 15. december 2011 Betænkning over Forslag til lov om ændring af lov om afgift af kvælstofoxider, lov om energiafgift af mineralolieprodukter m.v. og lov om afgift af naturgas og bygas (Højere afgift på luftforurening fra NOx m.v.) [af skatteministeren (Thor Möger Pedersen)] 1. Ændringsforslag Skatteministeren har stillet 9 ændringsforslag til lovforslaget.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring Lovforslaget blev sendt i høring samtidig med fremsættelsen, og skatteministeren orienterede den 21. november 2011 udvalget herom.
Den 25. november henholdsvis den 28. november 2011 sendte skatteministeren de indkomne høringssvar til udvalget.
Den 27. november 2011 sendte skatteministeren høringsskema herom til udvalget.
Efterfølgende sendte skatteministeren den 7. december 2011 yderligere høringssvar og et høringsskema til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
affald danmark, Brancheforeningen Dansk Miljøteknologi og Det Økologiske Råd, Det Økologiske Råd, Landbrug & Fødevarer, Procesindustrien, Rejsearbejdere.dk, RenoSam, Saint-Gobain Weber A/S, Tillidsrepræsentanter fra Aalborg Portland A/S og Aalborg Portland A/S.
 Skatteministeren har over for udvalget kommenteret de skriftlige henvendelser til udvalget.
Samråd Udvalget har stillet 3 samrådsspørgsmål, jf.
L 32  samrådsspørgsmål A-C, til skatteministeren og ministeren for by, bolig og landdistrikter til mundtlig besvarelse, som disse har besvaret i et åbent samråd med udvalget den 14. december 2011. Ministrene har efterfølgende sendt udvalget de talepapirer, som lå til grund for besvarelsen af spørgsmålene.
Deputationer Endvidere har følgende mundtligt over for udvalget redegjort for deres holdning til lovforslaget:
Medarbejdere fra Nordic Sugar, Nykøbing, Procesindustrien, Rejsearbejdere.dk og Tillidsrepræsentanter fra Aalborg Portland A/S.
Spørgsmål Udvalget har stillet 38 spørgsmål til skatteministeren og 1 spørgsmål til ministeren for by, bolig og landdistrikter til skriftlig besvarelse, som disse har besvaret.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Venstres, Dansk Folkepartis, Liberal Alliances og Det Konservative Folkepartis medlemmer af udvalget stemmer imod lovforslaget, da det vil forøge danske virksomheders omkostninger og dermed forringe konkurrenceevnen.
Vi er midt i en finanskrise, hvor mange virksomheder kæmper for at overleve.
Mange af de virksomheder, som har det rigtig svært, er virksomheder, som skal konkurrere med udenlandske virksomheder med tilsvarende produktioner  og som qua deres produktion bruger relativt store mængder energi.
 Med den voldsomme stigning af NOx-afgiften sender regeringen et tydeligt signal om, at man ganske enkelt ikke ønsker industri og produktionsvirksomheder i Danmark.
I loven er indbygget en reduktion i afgiften for visse energitunge virksomheder, men denne reduktion er betinget af godkendelse i EU,  en godkendelse, som først vil komme senere  hvis den kommer.
Venstre, Dansk Folkeparti, Liberal Alliance og Det Konservative Folkeparti mener ikke, at det er i orden at udsætte virksomhederne for så stor usikkerhed om, hvad de kommer til at betale.
Det er slet ikke i orden at gennemføre en så voldsom afgiftsstigning så hurtigt.
Afgiften vender også den tunge ende nedad i forhold til den almindelige familie.
Det er således også en afgift på opvarmning, fjernvarme m.v.
Det fremgår også af bemærkningerne til lovforslaget, at der regnes med en mindre indtægt til staten, på grund af at det almindelige forbrug af varer belagt med afgifter vil falde som følge af et mindre rådighedsbeløb hos forbrugerne.
Samlet set trækker den foreslåede afgiftsstigning på en lang række områder i den forkerte retning, i forhold til hvad Danmark har brug for.  Det vil desværre koste mange danske arbejdspladser og tabt konkurrenceevne.
Det vil Venstre, Dansk Folkeparti, Liberal Alliance og Det Konservative Folkeparti under ingen omstændigheder medvirke til.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 2 foreslåede affattelse af § 2, stk. 1, udgår nr. 3, og i stedet indsættes:
 »3) Fra den 1. januar til den 30. juni 2012 5,2 kr. pr. kg NOx.
4) Fra den 1. juli til den 31. december 2012 25,0 kr. pr. kg NOx.« Nr. 4-6 bliver herefter nr. 5-7.
[Afgiftsforhøjelsen udskydes fra den 1. januar 2012 til den 1. juli 2012] 2) Efter nr. 2 indsættes som nyt nummer:
»01. I § 2, stk. 3, ændres »stk. 1, nr. 6« til: »stk. 1, nr. 7«.« [Konsekvensændring] 3) Efter nr. 3 indsættes som nyt nummer:
»02. I § 9, stk. 1, udgår »registrerede«.« [Præcisering af bestemmelsen] 4) I den under nr. 4 foreslåede affattelse af § 10, stk. 2, ændres »1. januar 2012« til: »1. juli 2012«.
[Konsekvens af, at afgiftsforhøjelsen udskydes fra den 1. januar 2012 til den 1. juli 2012] 5) I den under nr. 5 foreslåede affattelse af § 10, stk. 2, ændres »1. januar 2012« til: »1. juli 2012«.
[Konsekvens af, at afgiftsforhøjelsen udskydes fra den 1. januar 2012 til den 1. juli 2012] 6) I den under nr. 6 foreslåede affattelse af bilag 1 udgår kolonnen »1. jan.  31. dec. 2012«, og i stedet indsættes:
[Afgiftsforhøjelsen udskydes fra den 1. januar 2012 til den 1. juli 2012] Til § 2 7) I den under nr. 3 foreslåede affattelse af bilag 2 udgår kolonnen »1. jan.  31. dec. 2012«, og i stedet indsættes:
[Konsekvens af, at NOx-afgiftsforhøjelsen udskydes fra den 1. januar 2012 til den 1. juli 2012] Til § 3 8) I den under nr. 2 foreslåede affattelse af bilag 3 udgår kolonnen »1. jan.  31. dec. 2012«, og i stedet indsættes:
[Konsekvens af, at NOx-afgiftsforhøjelsen udskydes fra den 1. januar 2012 til den 1. juli 2012] Til § 4 9) Paragraffen affattes således:
»§ 4 Stk. 1. Loven træder i kraft den 1. juli 2012, jf. dog stk. 2-4.
 Stk. 2. Skatteministeren fastsætter tidspunktet for ikrafttrædelsen af § 1, nr. 1.
 Stk. 3. § 1, nr. 3, træder i kraft den 1. januar 2012.
 Stk. 4. Skatteministeren fastsætter tidspunktet for ikrafttrædelsen af § 1, nr. 4. Bestemmelsen har virkning fra og med den 1. juli 2012.
Stk. 5. Loven finder anvendelse på NO2-ækvivalenter, der fra og med den 1. juli 2012 udledes til luften ved forbrænding fra virksomheder, der er omfattet af § 3, stk. 1 og 2, i lov om afgift af kvælstofoxider.
Loven finder endvidere anvendelse på varer nævnt i bilag 1 til lov om afgift af kvælstofoxider, der fra og med den 1. juli 2012 leveres, udleveres eller forbruges af registrerede virksomheder, angives til fortoldning, modtages fra udlandet eller medbringes fra udlandet.
Loven finder også anvendelse for energiafgiftspligtige varer, der fra og med den 1. juli 2012 udleveres til forbrug fra registrerede virksomheder, forbruges af registrerede virksomheder, angives til fortoldning, modtages fra udlandet eller medtages fra udlandet.
Stk. 6. For løbende leverancer, for hvilke afregningsperioden påbegyndes inden den 1. juli 2012 og afsluttes efter dette tidspunkt, beregnes afgiften af så stor en del af leverancen, som tidsrummet fra lovens ikrafttræden til afregningsperiodens afslutning udgør i forhold til den samlede afregningsperiode.
Med told- og skatteforvaltningens tilladelse kan der foretages afrunding ved opgørelse af den brøkdel af leverancerne, hvoraf der skal betales afgift.
Stk. 7. Stk. 5 og 6 finder tilsvarende anvendelse for øvrige ændringer m.v. pr. 1. januar i et år.« [Ikrafttrædelsestidspunktet for ændringen af forskellige afgiftssatser udskydes fra den 1. januar 2012 til den 1. juli 2012] Bemærkninger Til nr. 1 og 6 Erhvervene har rejst kritik af, at den markante forhøjelse af NOx-afgiften sker med fuld effekt fra den 1. januar 2012, inden virksomhederne kan nå at gennemføre driftsmæssige tilpasninger af deres NOx-udledninger og dermed nedbringe afgiftsbetalingen.
Regeringen har været lydhør over for disse indvendinger og foreslår med ændringsforslagene, at afgiftsforhøjelsen udskydes fra den 1. januar til den 1. juli 2012, så erhvervene får mulighed for at gennemføre tilpasninger til afgiften, før afgiften får fuld effekt.
Udskydelsen af forhøjelsen af NOx-afgiften til den 1. juli 2012 indebærer et mindreprovenu på knap 0,3 mia. kr. i 2012. Samtidig fremgår det af lovforslaget om nedsættelse af loftet over fradraget for indskud på ratepension m.v. (L 28), at der skønnes en provenuvirkning på 1,9 mia. kr. i 2012 mod skønnet 1,5 mia. kr. i regeringens finanslovudspil.
Skønnet for den varige virkning er dog uændret, og derfor kan merprovenuet ikke anvendes til at finansiere varige initiativer.
Således anvendes merprovenuet til at finansiere mindreprovenuet vedrørende NOx-afgiften i 2012.
 De provenumæssige konsekvenser ved udskydelsen af forhøjelsen af NOx-afgiften er yderligere belyst i nedenstående tabel.
Tabel: Provenumæssige konsekvenser ved forhøjelse af NOx-afgiften fra den 1. juli 2012 Finansårsvirkningen på konto for NOx-afgift skønnes til 305 mio. kr. i 2012.
 De erhvervsøkonomiske og miljømæssige konsekvenser m.v. af højere afgift på luftforurening fra NOx vil indtræde et halvt år senere end efter det fremsatte lovforslag.
Til nr. 2 Ændringsforslaget stilles som en konsekvens af ændringsforslag nr. 1 sendt til Skatteudvalget den 12. december 2011.
Til nr. 3 NOx-afgiftslovens § 9, stk. 1, indeholder regler for godtgørelse af afgift for energiforbrug, når der foretages begrænsning af udledning af NO2-ækvivalenter til luften.
Efter bestemmelsens ordlyd gælder den for virksomheder, der er registrerede efter NOx-afgiftsloven.
I de oprindelige forudsætninger bag NOx-afgiften, herunder lovforslag L 169 fremsat den 28. marts 2008, er det imidlertid lagt til grund, at godtgørelse kan ydes til alle virksomheder, der enten har eller fremadrettet får foretaget tiltag, som fører til, at udledningen af NO2-ækvivalenter til luften begrænses.
Med henvisning hertil har Skatteministeriet i et offentliggjort styresignal meddelt, at godtgørelse af NOx-afgift kan ydes til både registrerede og ikkeregistrerede virksomheder, der begrænser udledningen af NOx til luften, jf. styresignal af 4. juli 2011 om afgift af kvælstofoxider  afgiftsgodtgørelse  ikkeregistrerede virksomheder  styresignal.
Det foreslås med ændringsforslaget, at ordet »registrerede« fjernes fra udtrykket »registrerede virksomheder« i bestemmelsen.
Dermed præciseres det, at bestemmelsen gælder for både registrerede og ikkeregistrerede virksomheder, der begrænser udledningen af NOx til luften.
Til nr. 4 og 5 Det foreslås med ændringsforslagene, at effekten af de foreslåede regler om bundfradrag i den afgiftspligtige udledning af NO2-ækvivalenter udskydes fra den 1. januar til den 1. juli 2012. Det er en konsekvens af, at NOx-afgiftsforhøjelsen udskydes fra den 1. januar 2012 til den 1. juli 2012.
Til nr. 7 og 8 Af afgiftstekniske grunde er motorbrændstof til biler m.v. også omfattet af den højere NOx-afgift, men da afgiften kun skal belaste stationære anlæg, skal der samtidig med forhøjelsen af NOx-afgiften ske nedsættelse af energiafgifterne, så den samlede afgiftsbelastning af motorbrændstof til biler m.v. vil være på samme niveau som uden forhøjelsen af NOx-afgiften.
Med ændringsforslagene foreslås, at nedsættelsen af energiafgifterne udskydes fra den 1. januar 2012 til den 1. juli 2012 svarende til, at NOx-afgiftsforhøjelsen udskydes fra den 1. januar 2012 til den 1. juli 2012. Det betyder, at der vil gælde forskellige satser for mineralolieafgift og gasafgift for motorbrændstof i første og andet halvår 2012.
Til nr. 9 Med ændringsforslaget udskydes ikrafttrædelsestidspunktet for ændringen af forskellige afgiftssatser generelt fra den 1. januar 2012 til den 1. juli 2012 som konsekvens af, at NOx-afgiftsforhøjelsen m.v. skal udskydes fra den 1. januar 2012 til den 1. juli 2012.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
