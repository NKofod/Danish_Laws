En omvendt lodret skattepligtig fusion af anpartsselskab P og selskab  

 S ville for det ophørende selskab medføre likvidationsbeskatning.
For det  

 ophørende selskabs anpartshavere ville der ske beskatning af fortjeneste  

 eller tab ved udlodning af likvidationsprovenu efter reglerne i  

 aktieavancebeskatningsloven.
Det ophørende selskabs aktiepost i det  

 fortsættende selskab ville ved fusionen blive anset for afstået til det  

 ophørende selskabs anpartshavere.
Afståelsen af disse aktier ansås herefter  

 for omfattet af Ligningslovens § 16 B, stk. 5. Der fandtes ikke grundlag for  

 at dispensere herfra.
 De nærmere omstændigheder var:
Anpartsselskabet P har en anpartskapital på nom. 100.000 kr., som ejes af  

 A og en af selskabets funktionærer B med hver 50%. Aktiekapitalen i selskab S  

 er på nom. 300.000 kr., hvoraf nom. 276.000 kr. ejes af P og nom. 24.000 kr.  

 ejes af A.
Selskaberne ønskes fusioneret pr. 1. januar 1989 som en beskattet  

 omvendt lodret fusion.
P skal være det ophørende selskab, og S skal være det  

 fortsættende selskab.
Ved fusionen påtænkes den nuværende anpartskapital i P  

 ombyttet og indløst kontant på følgende måde:
B vil få ombyttet sine nom. 50.000 kr. anparter i P med en anslået  

 kursværdi på 434.358 kr. til nom. 24.000 kr. aktier i S med en anslået  

 kursværdi på 320.000 kr.
Der vil endvidere finde en kontant indløsning sted  

 på 114.358 kr.
A vil få sine nom 50.000 kr. anparter i P indløst kontant med  

 434.358 kr.
Samtidig med fusionen påtænkes foretaget en kapitalforhøjelse i S  

 ved fondsaktieemission på nom. 252.000 kr., således at ejerforholdet herefter  

 er, at de 2 aktionærer hver ejer nom 150.000 kr. aktier i S.
Ligningsrådet  

 svarede således:
Den skattepligtige fusion af P og S med sidstnævnte selskab som det  

 fortsættende selskab medfører, at det ophørende selskab skal  

 likvidationsbeskattes efter selskabsskattelovens § 5, samt at A og B som  

 anpartshavere i det ophørende selskab skal beskattes af fortjeneste eller tab  

 ved udlodning af likvidationsprovenu i det kalenderår, hvori P endeligt  

 opløses, efter reglerne i aktieavancebeskatningsloven, jf. lovens § 1, stk.  

 3. Det ophørende selskabs aktiepost på nom. 276.000 kr. i det fortsættende  

 selskab må ved fusionen anses for afstået til det ophørende selskabs  

 anpartshavere i relation til beskatningen af det ophørende selskab, således  

 at det ophørende selskabs afståelse af disse aktier må anses for omfattet af  

 ligningslovens § 16 B, stk. 5. Det er samtidig i forbindelse med behandlingen  

 af omstående spørgsmål anmodet om dispensation for P's afståelse af aktierne  

 i S.
Dispensationsansøgningen er ikke omfattet af den bindende  

 forhåndsbesked.
Ligningsrådet finder, at der ikke er grundlag for at  

 imødekomme det ansøgte, idet aktieafståelsen ikke ses at opfylde  

 betingelserne for dispensationen, herunder kravet om generationsskifte, jf.  

 Skattedepartementets cirkulære af 13. maj 1985 om den skattemæssige  

 behandling af aktiesalg til holdingselskaber, pkt. 9 A, litra f.
 Eventuel klage over afslag på dispensationsandragendet indsendes til  

 Skatteministeriet, Departementet, Slotsholmsgade 12, 1216 København K.  

 Ligningsrådet har ikke ved nærværende taget stilling til kursen på de aktier,  

 der påtænkes overdraget.
