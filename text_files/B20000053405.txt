Bekendtgørelse om undtagelse fra  

 pligten til anmeldelse af visse behandlinger, som foretages for en privat  

 dataansvarlig I medfør af § 49, stk. 2 og 3, § 50, stk. 3, og  

 § 70, stk. 4 og 5, i lov nr. 429 af 31. maj 2000 om behandling af  

 personoplysninger fastsættes:
Kapitel 1 Almindelige bestemmelser § 1. Denne bekendtgørelse gælder for  

 behandling af personoplysninger, som helt eller delvis foretages ved  

 hjælp af elektronisk databehandling (edb-behandling), og for  

 ikke-elektronisk behandling af personoplysninger, der er eller vil blive  

 indeholdt i et register (manuelt register).
 Stk. 2. Bekendtgørelsen gælder tillige for anden  

 ikke-elektronisk systematisk behandling, som omfatter oplysninger om  

 personers private eller økonomiske forhold eller i øvrigt  

 oplysninger om personlige forhold, som med rimelighed kan forlanges unddraget  

 offentligheden.
 § 2. Anmeldelsespligten i lov om behandling af  

 personoplysninger § 48 omfatter ikke:
 1)	De typer af behandlinger, der er nævnt i lovens § 49,  

 stk. 1, bortset fra de i lovens § 50, stk. 2, angivne  

 tilfælde.
 2)	Øvrige behandlinger af personoplysninger, medmindre der er  

 tale om et edb-register eller manuelt register omfattet af lovens § 50,  

 stk. 1.
 3)	Ikke-elektronisk systematisk behandling som nævnt i § 1,  

 stk. 2, medmindre der er tale om behandlinger som nævnt i lovens  

 § 50, stk. 1.
Stk. 2. Behandlinger som nævnt i lovens § 49,  

 stk. 1, nr. 3, kan - uden anmeldelse - tillige omfatte oplysninger om  

 personer, der ikke er ansat, hvis registrering er nødvendig som  

 følge af kollektiv overenskomst eller kollektiv aftale på  

 arbejdsmarkedet.
Dette gælder dog ikke i de i lovens § 50,  

 stk. 2, angivne tilfælde.
 § 3. Oplysninger, der er omfattet af de i § 2  

 nævnte typer af behandlinger, kan overføres til offentlige  

 myndigheder, fysiske personer, virksomheder, foreninger, institutioner m.v.,  

 hvis behandlingsreglerne i lov om behandling af personoplysninger er opfyldt.  

 Oplysningerne kan endvidere overføres til en databehandler.
 Stk. 2. Den dataansvarlige skal udarbejde en oversigt over  

 modtagere eller kategorier af modtagere, som oplysningerne kan  

 overføres til.
§ 4. Oplysninger, der er omfattet af de i § 2  

 nævnte typer af behandlinger, kan opbevares så længe, det  

 er nødvendigt af hensyn til varetagelse af de formål, hvortil  

 oplysningerne behandles.
Oplysningerne skal herefter slettes eller  

 overføres til arkiv efter reglerne i arkivlovgivningen.
 Stk. 2. Den dataansvarlige skal fastsætte tidspunktet  

 for sletning af oplysningerne og opbevare dokumentation herfor.
Kapitel 2 Straf og ikrafttræden § 5. Den, der overtræder § 3,  

 stk. 2, eller § 4, straffes med bøde.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. juli  

 2000.
