Skriftlig fremsættelse (5. december  

 2002) Miljøministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 planlægning (Byomdannelse).
(Lovforslag nr.
L 103).
 Formålet med lovforslaget er at fremme kommunernes  

 og erhvervslivets muligheder for at indpasse moderne ikke belastende  

 virksomheder sammen med boliger og andre byfunktioner i ældre erhvervs-  

 og havneområder.
 Forslaget er en del af regeringens forenklingsplan  

 (forenklingsforslag nr. 86). Det er tillige et første initiativ til  

 opfyldelse af regeringens overordnede målsætning om at fremme en  

 bæredygtig udvikling af byerne, jf. kapitel 14 i "Den nationale  

 strategi for en bæredygtig udvikling".
 I lovforslaget foreslås ændringer i planlovens  

 regler om kommune- og lokalplaner, der skal skabe bedre muligheder for  at  

 gennemføre omdannelsen af ældre erhvervs- og havneområder  

 til nye byområder.
 Det foreslås, at der i kommuneplanen skal kunne  

 udlægges byomdannelsesområder, hvor der kan anvendes  

 særlige værktøjer til at fremme omdannelsen.
Et af værktøjerne skal være en  

 overgangsordning for støj, som muliggør, at der i et  

 byomdannelsesområde kan accepteres en midlertidig overskridelse af de  

 vejledende støjgrænser for nyopførte boliger.
På  

 den måde bliver der åbnet for, at byomdannelsen kan komme i gang,  

 selvom der stadig er nogle støjende virksomheder i området.  

 Overgangsordningen gennemføres ved en ændring af de regler om  

 planlægning for placeringen af støjfølsom bebyggelse, der  

 er fastsat i bekendtgørelse nr. 428 af 2. juni 1999 om supplerende  

 regler i medfør af lov om planlægning  

 (samlebekendtgørelse) og en ny vejledning fra  

 Miljøstyrelsen.
Reglerne vil blive udformet således, at der tages  

 hensyn til de tilbageværende erhvervsvirksomheder.
Det er ikke  

 meningen, at alle havneområder skal omdannes til boligområder,  

 eller at velfungerende erhvervsvirksomheder skal fordrives, fordi der kommer  

 boliger i nærheden.
Det foreslås endvidere, at kommuneplanen skal kunne  

 fastsætte en rækkefølge for udbygningen af  

 byomdannelsesområder.
Det kan medvirke til, at udbygningen af nye  

 områder og ombygningen af ældre byområder og prioriteringen  

 mellem nye og ældre områder finder sted i en takt, der sikrer en  

 hensigtsmæssig byplanlægning og tager hensyn til kommunens og  

 investorernes økonomiske muligheder og til virksomhedernes muligheder  

 for støjdæmpning.
 Endelig foreslås det, at der i lokalplaner for  

 byomdannelsesområder skal kunne fastsættes bestemmelser om  

 etablering af grundejerforeninger.
 Idet jeg i øvrigt henviser til lovforslaget med  

 bemærkninger, skal jeg anbefale Folketingets velvillige behandling af  

 forslaget.
