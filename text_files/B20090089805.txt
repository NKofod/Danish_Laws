Bekendtgørelse om særlige regler for fiskeri i Horsens Nørrestrand og Stensballesund I medfør af § 27, stk. 1, § 30, § 32, stk. 1, og § 130, stk. 2 og 4, i lov om fiskeri og fiskeopdræt (fiskeriloven), jf. lovbekendtgørelse nr. 978 af 26. september 2008, og efter bemyndigelse fastsættes:
 § 1. Bekendtgørelsen gælder for vandområdet Horsens Nørrestrand samt Stensballesund afgrænset i syd af jernbanedæmningen.
 § 2. Ud over de bestemmelser, der er fastsat i fiskerilovgivningen, gælder følgende i Horsens Nørrestrand og Stensballesund:
 1) Fiskeri med pæleruser og bundgarn er ikke tilladt.
 2) Fiskeri med nedgarn er ikke tilladt.
 § 3. Fiskeri i Stensballesund syd for Parkbroen (nord for højvandsklapperne) til Naturstien (jernbanedæmningen) er ikke tilladt.
 § 4. Fiskeri i løbet forbi Loddentot og 50 m øst og vest herfor er ikke tilladt.
 § 5. I alle ruseredskaber skal der anvendes stoprist eller spærrenet efter de almindeligt gældende regler for saltvand.
 § 6. Med bøde straffes den, der overtræder eller forsøger at overtræde §§ 2-5.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 1. oktober 2009.
 Stk. 2. Samtidig ophæves Vedtægt for Fiskeriet i Horsens Fjord af 7. juni 1937.
