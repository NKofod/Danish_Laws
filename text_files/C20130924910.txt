Cirkulæreskrivelse om høring af politiet inden der gives tilladelse til udgang eller træffes afgørelse om prøveløsladelse i sager vedrørende dømte med tilknytning til rocker- og bandemiljøet (Til kriminalforsorgens institutioner) 1. Indledning Inden der gives tilladelse til udgang eller træffes afgørelse om prøveløsladelse, skal der ske høring af den politidirektør, der har behandlet straffesagen, i tilfælde, hvor politidirektøren i forbindelse med underretningen af kriminalforsorgen om, at den dømte skal udstå fængselsstraf m.v., har oplyst, at den pågældende har tilknytning til rocker- og bandemiljøet.
Det bemærkes, at sigtet med høringen er at belyse forhold af betydning for afgørelse af spørgsmålet om udgang og prøveløsladelse.
Der vil derfor kunne være situationer, hvor politiet skal høres, selvom oplysningerne om tilknytning til rocker- og bandemiljøet ikke har været afgørende for kriminalforsorgens beslutning om placering af den dømte.
Der vil altså også i forhold til f.eks. indsatte i åbne fængsler kunne være tilfælde, hvor der skal foretages høring.
2. Registrering i Klientsystemet Hvis politiet på anmeldelsesblanketten har oplyst, at den pågældende har tilknytning til rocker- og bandemiljøet, skal afsoningsstedet/arresthuset i forbindelse med straffens iværksættelse foretage følgende i Klientsystemet:
 notere et P på stamdata vedrørende udgangshøring, og  anføre i sikkerhedsmodulets felt om Restriktioner i institutionen, at der skal ske høring af politiet, før der træffes afgørelse om prøveløsladelse/udgang.
3. Udgang Af udgangsbekendtgørelsens § 15, stk. 1, nr. 5, fremgår det nu, at der skal indhentes en udtalelse fra politidirektøren, inden der gives tilladelse til udgang, når politidirektøren i forbindelse med underretningen af kriminalforsorgen om, at den dømte skal udstå fængselsstraf m.v., har oplyst, at den pågældende har tilknytning til rocker- og bandemiljøet.
Høring skal foretages i alle tilfælde, når det af anmeldelsesblanketten fremgår, at den dømte har tilknytning til rocker- og bandemiljøet, idet undtagelserne i § 15, stk. 2, ikke gælder i disse sager.
Der skal således også ske høring i sager, hvor den dømte har været på fri fod mellem domfældelsen og straffens iværksættelse, jf. § 15, stk. 2, nr. 1, og vedr. de typer af udgange, som er nævnt i § 15, stk. 2, nr. 2-4.
4. Prøveløsladelse Af løsladelsesbekendtgørelsens § 8, stk. 2, fremgår det nu, at der skal indhentes en udtalelse fra politidirektøren, inden der træffes afgørelse om prøveløsladelse, når politidirektøren i forbindelse med underretningen af kriminalforsorgen om, at den dømte skal udstå fængselsstraf m.v., har oplyst, at den pågældende har tilknytning til rocker- og bandemiljøet.
5. Kompetence Finder institutionen, at der bør gives tilladelse til udgang eller træffes afgørelse om, at der skal ske prøveløsladelse, uanset at dette frarådes af politidirektøren, vil spørgsmålet blive afgjort af Direktoratet for Kriminalforsorgen.
Denne kompetenceregel er på linje med de eksisterende sammenlignelige regler.
 Kompetencereglerne fremgår af udgangsbekendtgørelsens § 7 og løsladelsesbekendtgørelsens § 26,stk. 1, nr. 4c, § 29, stk. 2, nr. 3, § 30, § 32 og § 33, nr. 4.
6. Overgangsregler vedrørende aktuelle indsatte Indsatte med tilknytning til rocker- og bandemiljøet, der aktuelt afsoner, er også omfattet af den nye procedure om høring af politidirektøren.
Institutionen skal derfor foretage høring for så vidt angår disse indsatte.
Overgangsreglerne gælder også indsatte, der allerede er i et udgangsforløb.
Det skal dog i den forbindelse bemærkes, at der alene vil kunne ske tilbagekaldelse af udgang, hvor nye oplysninger om den indsattes forhold giver bestemte grunde til at antage, at den indsatte vil misbruge den meddelte udgangstilladelse, jf. straffuldbyrdelseslovens § 49, nr. 2.
7. Aktindsigt Kriminalforsorgens sager om udgang og prøveløsladelse er omfattet af forvaltningslovens almindelige regler om partshøring, aktindsigt, begrundelsespligt mv. for parten (den indsatte).
Det betyder, at den udtalelse, som kriminalforsorgen indhenter fra politidirektøren efter den nye procedure, som udgangspunkt er undergivet aktindsigt.
Det vil bl.a. betyde, at den indsatte i visse situationer vil skulle partshøres over udtalelsen, ligesom den indsatte af egen drift kan anmode om aktindsigt i sin sag.
Endvidere er begrundelsespligten gældende i de nævnte typer sager.
 Der er ikke hjemmel til genereltat undtage oplysningerne.
Hvis der er konkrete grunde til at antage, at der er hensyn, der gør, at aktindsigten skal nægtes, kan dette ske i medfør af forvaltningslovens § 15, stk. 1, nr. 3, om begrænsning af aktindsigten, i det omfang partens interesse i at kunne benytte kendskab til sagens dokumenter til varetagelse af sit tarv findes at burde vige for afgørende hensyn til den pågældende selv eller til andre private eller offentlige interesser, herunder (bl.a.) beskyttelse af sigtede, vidner eller andre i sager om strafferetlig eller disciplinær forfølgning.
Til brug for denne vurdering bør institutionerne i almindelighed indhente en udtalelse herom fra den politidirektør, der har afgivet udtalelse i sagen.
 Tilsvarende procedurer vil gælde i relation til partshøring og begrundelsespligt.
8. Ikrafttræden Reglerne om, at der skal ske obligatorisk høring af politiet, inden der gives tilladelse til udgang eller træffes afgørelse om prøveløsladelse, når der er tale om dømte, der har tilknytning til rocker- og bandemiljøet, træder i kraft den 7. juni 2013.
