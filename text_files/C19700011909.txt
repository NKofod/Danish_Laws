 Ved lov nr. 173 af 29. april 1970 er § 5, stk. 4, i lov om menighedsråd  

 affattet således:
»Børn under 15 år optages i og udmeldes af folkekirken på begæring af  

 forældremyndighedens indehaver.
For børn mellem 15 og 18 år kræves foruden  

 barnets egen begæring samtykke fra forældremyndighedens indehaver.« Bestemmelsen i den ændrede affattelse træder i kraft den 1. juni 1970.
Den hidtil gældende regel, hvorefter et barn, der een gang var optaget i  

 eller udmeldt af folkekirken, kun kunne udmeldes eller genoptages på begæring  

 af den eller de samme, som have begæret barnet optaget eller udmeldt, eller -  

 hvis sådan begæring ikke kunne foreligge - med tilladelse af  

 kirkeministeriet, er hermed bortfaldet, og det er herefter i alle tilfælde  

 overladt til den eller dem, der har forældremyndigheden over et barn, at  

 træffe bestemmelse om dets religiøse opdragelse og tilhørsforhold.
Dette  

 gælder således også i tilfælde, hvor forældrene inden ægteskabets indgåelse i  

 henhold til § 18 i lov af 30. juni 1922 om ægteskabs indgåelse og opløsning  

 har afgivet erklæring om, i hvilken tro børnene af ægteskabet skal opdrages.  

 I overensstemmelse hermed er de hidtil gældende bestemmelser i § 9, 2.-3.  

 pkt. i lov af 13. april 1851 om ægteskabs indgåelse uden for folkekirken,  

 hvorefter der i visse tilfælde kræves samtykke fra kirkeministeriet til  

 ændring af sådanne erklæringer, ophævet ved § 65 i den pr. 1. januar 1970  

 ikrafttrådte nye lov om ægteskabs indgåelse og opløsning af 4. juni 1969,  

 hvilken lov ikke indeholder nogen til den tidligere ægteskabslovs § 18  

 svarende bestemmelse.
 Med hensyn til optagelse i og udmeldelse af folkekirken af børn mellem 15  

 og 18 år gælder det fremdeles, at der foruden samtykke fra  

 forældremyndighedens indehaver skal foreligge begæring fra barnet selv,  

 hvorimod der ikke længere er adgang for barnet til at indanke en nægtelse af  

 samtykke for ministeriet.
Bestemmelserne om, hvem der har forældremyndigheden over børn under 18 år  

 findes i lov af 30. juni 1922 om umyndighed og værgemål som ændret senest ved  

 lov af 19. december 1969, hvorefter forældremyndigheden over et ægtebarn  

 tilkommer forældrene i forening, hvis de begge er i live, medmindre der af  

 overøvrigheden eller med dennes samtykke eller ved dom er truffet anden  

 bestemmelse.
Er begge forældrene døde, tilkommer forældremyndigheden værgen.  

 Over et barn uden for ægteskab tilkommer forældremyndigheden moderen,  

 medmindre der af overøvrigheden eller med dennes samtykke er truffet anden  

 bestemmelse.
Er barnet bortadopteret tilkommer forældremyndigheden adoptanten  

 eller - hvis ægtefæller har adopteret et barn - adoptanterne i forening.  

 Iøvrigt bemærkes, at overdragelse af forældremyndigheden til andre end en  

 offentlig myndighed eller en af de med offentlig anerkendelse virkende  

 foreninger for børneforsorg kun er gyldig, når den er godkendt af  

 overøvrigheden.
 Gifte personer under 18 er ikke forældremyndighed undergivet og kan som  

 følge heraf selv træffe bestemmelse om deres religiøse tilhørsforhold.
 De i kgl. anordning af 22. marts 1897 indeholdte regler om fremgangsmåden  

 med hensyn til udtrædelse af og genoptagelse i folkekirken berøres ikke af de  

 foran omtalte lovændringer og er således fortsat gældende.
 Et antal eksemplarer af nærværende cirkulære vedlægges til omdeling blandt  

 præsterne.
 Kirkeministeriet, den 27. maj 1970.
 P.M.V.
 E.B.
 Arne Truelsen.
