Antaget, at førelsen af et register over pantegæld i biler samt biler  

 solgt med ejndomsforbehold ikke kunne betragtes som  

 kreditoplysningsbureauvirksomhed, idet gældsoplysningerne ikke registreredes  

 med henblik på bedømmelse af ejerens soliditet og kreditværdighed, men alene  

 til brug for oplysning om, hvorvidt bilen var behæftet med gæld.
Herefter  

 antaget, at registeret ville være omfattet af lovens kapitel 2.
Registertilsynet modtog en anmeldelse som kreditoplysningsbureau fra et  

 bureau, der skulle føre et edb-register indeholdende oplysninger om gæld i  

 biler.
Der skulle registreres oplysninger om pantegæld (indhentet fra bl.a.  

 tinglysningskontor) og oplysninger om biler solgt med ejendomsforbehold.
Der  

 skulle endvidere registreres følgende oplysninger: Registreringsnummer,  

 chassisnummer, mærke, sælger/långiver, ejer og dennes adresse.
Bureauet  

 skulle have abonnenter, der dels indberettede oplysninger og dels modtog  

 oplysninger.
Abonnenterne ville være banker, andre långivere  

 (finansieringsselskaber), og sælgere (forhandlere). Søgning i registeret  

 skulle alene kunne ske på bilens chassisnummer og registreringsnummer.
Der  

 skulle videregives følgende oplysninger: Om bilen er behæftet med gæld,  

 identifikation af långiver, lånetidspunkt, indfrielsesdato samt ejerens navn.  

 Abonnenterne skulle have terminaladgang til registeret.
Registertilsynet fandt, at den ovenfor beskrevne virksomhed ikke kunne  

 betragtes som kreditoplysningsbureauvirksomhed.
Registertilsynet lagde herved  

 vægt på, at gældsoplysningerne ikke registreres med henblik på bedømmelse af  

 ejerens økonomiske soliditet og kreditværdighed, men alene til brug for  

 oplysning om, hvorvidt bilen er behæftet med gæld.
Registertilsynet  

 betragtede herefter anmeldelsen som kreditoplysningsbureau som bortfaldet.  

 Registertilsynet bemærkede, at registeret herefter ville være omfattet af lov  

 om private registre m.v. kapitel 2. Endelig henledte man opmærksomheden på  

 lov om private registre m.v. § 6 vedrørende sikkerhedsforanstaltninger.
 Registertilsynets årsberetning s. 46-47.
