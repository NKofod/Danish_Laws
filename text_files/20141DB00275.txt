Betænkning afgivet af Europaudvalget den 28. november 2014 Betænkning over Forslag til folketingsbeslutning om tiltrædelse af associeringsaftale mellem Den Europæiske Union og Det Europæiske Atomenergifællesskab og deres medlemsstater på den ene side og Ukraine på den anden side [af udenrigsministeren (Martin Lidegaard)]:
1. Udvalgsarbejdet Beslutningsforslaget blev fremsat den 9. oktober 2014 og var til 1. behandling den 24. oktober 2014. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 3 møder.
Sammenhæng med andre lov- og beslutningsforslag Beslutningsforslaget har været behandlet sammen med forslag til folketingsbeslutning om tiltrædelse af associeringsaftale mellem EU og Det Europæiske Atomenergifællesskab og Georgien (B 6) og forslag til folketingsbeslutning om tiltrædelse af associeringsaftale mellem EU og Det Europæiske Atomenergifællesskab og Moldova (B 7).
Spørgsmål Udvalget har stillet 1 spørgsmål til udenrigsinisteren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller beslutningsforslaget til vedtagelse uændret.
 Et mindretal i udvalget (EL) indstiller beslutningsforslaget til forkastelse.
Enhedslistens medlemmer af udvalget ønsker, at Ukraine, Georgien og Moldova frit og fredeligt kan vælge en demokratisk fremtid, men frygter, at associeringsaftalerne ikke vil bidrage til dette.
Aftalernes økonomiske indhold er liberalistiske reformer, som EL frygter vil ramme de fattigste og svageste i landenes befolkninger.
Det er befolkningsgrupper, som i forvejen er præget og plaget af den korruption og i realiteten meget brutale røverkapitalisme, der hersker.
Men når reformerne nu bliver gennemført, vil gasprisen stige, og pensionen og arbejdsløshedsunderstøttelsen vil falde.
Det kan skabe utilfredshed og give grobund for en farlig nationalisme.
Vi skal skabe fred i Europa gennem politiske løsninger og økonomiske samarbejder.
Desværre er Ukraine, Moldova og Georgien i ELs øjne eksempler på, at Europa ikke har formået at gøre dette.
Tværtimod er alle tre lande enten de facto blevet delt eller befinder sig i borgerkrig.
Rusland bærer en stor del af skylden for dette.
Tilstedeværelsen af russiske soldater i udbryderområder i disse lande er et klart bevis på Ruslands skyld i de kaotiske situationer eller besættelser, der præger landene.
Det er i klar strid med folkeretten, og det fordømmer EL på det kraftigste.
EL ønsker at give landene reelle valg, men mener ikke, at aftalerne er udtryk for dette.
Aftalerne er udtryk for markedsliberalisme og er desværre også et resultat af en destruktiv rivalisering mellem EU og Rusland om markedsandele.
Hvorfor skulle Ukraineaftalen underskrives, før et parlamentsvalg var blevet afholdt i Ukraine? De meget fornuftige demokratiske krav, som stilles i forhold til overholdelse af menneskerettighederne, kan heller ikke opfattes som værende opfyldt i Ukraine, der befinder sig i borgerkrig og anklages for at bruge tortur, bombe civile og forbyde politiske partier og medier.
Både Georgien, Moldova og Ukraine er medlemmer af Europarådet og har forpligtet sig til at overholde grundlæggende demokratiske rettigheder og menneskerettighedskonventionen, men gør det ikke.
Og alle tre lande er under kraftig kritik og overvågning af Europarådet for netop krænkelser af grundlæggende rettigheder.
EL støtter, at man i Europa skal sikre fred gennem politiske og økonomiske løsninger.
Vi skal sikre, at lande har reelle muligheder for at vælge deres fremtid, men associeringsaftalerne er ikke et udtryk for dette.
Tværtimod frygter EL, at de bidrager til at grave grøfter, og at taberne bliver landenes befolkninger.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Thomas Jensen (S) Bjarne Laustsen (S) Jeppe Bruus (S) Jens Joel (S) Morten Bødskov (S) nfmd.
Trine Bramsen (S) Jacob Lund (S) Helge Vagn Jacobsen (RV) Nadeem Farooq (RV) Zenia Stampe (RV) Holger K.
Nielsen (SF) Lisbeth Bech Poulsen (SF) Nikolaj Villumsen (EL) Finn Sørensen (EL) Per Clausen (EL) Erling Bonnesen (V) Claus Hjort Frederiksen (V) Esben Lunde Larsen (V) Eva Kjer Hansen (V) fmd.
Jan E.
Jørgensen (V) Jakob Ellemann-Jensen (V) Karsten Lauritzen (V) Pia Adelsteen (DF) Mikkel Dencker (DF) René Christensen (DF) Christian Langballe (DF) Mette Bock (LA) Per Stig Møller (KF) Lars Barfoed (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 8 Bilagsnr.
