Pressenævnets kendelse i sag nr. 2017-80-0041 Dk4.dk er ikke under Pressenævnets område En person klagede udsendelsen Wittrup Motel: Fortid og fremtid (2:2) bragt på hjemmesiden dk4.dk.
Da hjemmesiden ikke er anmeldt til Pressenævnet efter medieansvarsloven, hører siden ikke under nævnets område.
Pressenævnet behandler derfor ikke klagen.
 [Klager] har klaget til Pressenævnet over udsendelsen Wittrup Motel: Fortid og fremtid (2:2) bragt på hjemmesiden dk4.dk, idet han mener, at god presseskik er tilsidesat.
 [Klager] har oplyst, at udsendelsen første gang er bragt på hjemmesiden den 9. juli 2017.
 [Klager] har til støtte for klagen blandt andet anført, at en scenograf i udsendelsen ukorrekt præsenteres som arkitekt, og at de egentlige arkitekter ikke nævnes. [Klager] har vedlagt korrespondance af 27. juli  19. september 2017 med dk4.dk, som har afvist hans klage over udsendelsen.
 Pressenævnets formand, Hanne Schmidt, udtaler:
[Klager] har klaget til Pressenævnet over hjemmesiden dk4.dk.
Hjemmesiden er ikke anmeldt til Pressenævnet efter medieansvarslovens § 8, stk. 1, jf. § 1, nr. 3.
 Hjemmesider skal anmeldes til Pressenævnet for at være omfattet af medieansvarsloven og af Pressenævnets kompetence.
 Da hjemmesiden dk4.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over dk4.dk hører således ikke under nævnets område og kan ikke behandles af nævnet.
 Klagen afvises derfor i medfør af medieansvarslovens § 43, stk. 2, nr. 1.
 Klagen afvises uden nærmere behandling.
