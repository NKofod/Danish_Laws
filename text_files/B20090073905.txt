Kapitel 1   Sammensætning, valgret, valgbarhed og funktionsperiode Kapitel 2   Valg af menighedsrepræsentanter Kapitel 3   Valg af provst Kapitel 4   Valg af præster Kapitel 5   Konstituering Kapitel 6   Arbejdsgang Kapitel 7   Ikrafttræden Bekendtgørelse om stiftsråd I medfør af § 23, stk. 5, i lov om folkekirkens økonomi, jf. lovbekendtgørelse nr. 560 af 17. juni 2009, fastsættes:
Kapitel 1 Sammensætning, valgret, valgbarhed og funktionsperiode § 1. I hvert stift nedsættes et stiftsråd.
Stk. 2. Stiftsrådet består af stiftets biskop, stiftets domprovst, 1 repræsentant for stiftets provster, 3 repræsentanter for stiftets præster samt 1 menighedsrepræsentant fra hvert provsti.
Uanset bestemmelsen i 1. pkt. vælges i Lolland-Falster Stift 2 menighedsrepræsentanter fra hvert provsti.
Stk. 3. Valgbar til stiftsrådet som menighedsrepræsentant er enhver, der opfylder betingelserne for at kunne vælges til medlem af et menighedsråd i provstiet.
Valgret til stiftsrådet har de samme, som har valgret til provstiudvalg, med undtagelse af repræsentanter for valgmenigheder.
Præster i pastorater, der omfatter flere menighedsrådskredse, har kun én stemme og kan selv vælge, i hvilket menighedsråd de vil afgive stemme.
Stk. 4. Valgbar til stiftsrådet som repræsentant for provsterne er alle provster ansat i stiftet bortset fra domprovsten.
Valgret har alle provster ansat i stiftet.
Stk. 5. Valgbar til stiftsrådet som repræsentant for præsterne er alle præster ansat i stiftet.
Valgret har alle præster ansat i stiftet.
 § 2. Stiftsrådets funktionsperiode er 4 år og påbegyndes den 1. november 2009.
Kapitel 2 Valg af menighedsrepræsentanter § 3. Provstiudvalget tager skridt til afholdelse af et offentligt møde, der skal afholdes i tidsrummet 10. til 30. august 2009.
 Stk. 2. Provstiudvalget fastsætter tid og sted for mødets afholdelse og sørger for, at mødet bekendtgøres i den lokale presse.
Stk. 3. Provstiudvalget indkalder alle medlemmer af menighedsråd i provstiet.
Indkaldelsen, der kan udsendes gennem formændene for menighedsrådene, skal være de enkelte medlemmer i hænde senest den 14. dag før mødets afholdelse.
 Stk. 4. Den i stk. 2 nævnte bekendtgørelse samt den i stk. 3 nævnte indkaldelse skal foruden oplysning om tid og sted for mødets afholdelse indeholde følgende dagsorden:
 1) Valg af dirigent.
 2) Redegørelse for stiftsrådets virksomhed.
 3) Gennemgang af reglerne for valg til stiftsråd.
 4) Valg af valgbestyrelsen.
 5) Drøftelse og eventuel opstilling af kandidater til valgene.
Stk. 5. Alle, der deltager i mødet, har tale- og forslagsret.
Ved afstemning om det i dagsorden pkt. 4 nævnte spørgsmål er det alene medlemmer af menighedsrådene, der er stemmeberettigede.
Der kan ikke stemmes ved fuldmagt eller pr. brev.
 Stk. 6. Mødets beslutninger med hensyn til dagsordens pkt. 4 indføres i provstiudvalgets beslutningsprotokol.
§ 4. Valgbestyrelsen består af 3 medlemmer.
Den vælger selv sin formand.
 Stk. 2. Valgbestyrelsens medlemmer skal være valgte medlemmer af menighedsråd i provstiet.
 Stk. 3. Provsten fungerer som sekretær for valgbestyrelsen.
 § 5. En menighedsrepræsentant, der ønsker at stille op til stiftsrådet, skal senest den 7. september 2009 skriftligt anmelde sit kandidatur til valgbestyrelsen.
 Stk. 2. Straks efter modtagelsen kontrollerer valgbestyrelsen, at den anmeldte kandidat er valgbar.
 Stk. 3. Er der ved udløbet af fristen for kandidatanmeldelse kun indleveret én anmeldelse (i Lolland-Falsters Stift to anmeldelser), aflyses afstemningen.
 § 6. Valgbestyrelsen skal foranledige, at det nødvendige antal stemmesedler trykkes med de anmeldte kandidaters navne, angivet i alfabetisk rækkefølge og med angivelse af kandidaternes hjemsted (sogn).
 Stk. 2. Til stemmesedlen skal høre en særlig konvolut, hvori stemmesedlen nedlægges umiddelbart efter stemmeafgivningen.
 Stk. 3. Det fornødne antal stemmesedler med tilhørende konvolutter udsendes af valgbestyrelsen til formanden for hvert enkelt menighedsråd således, at de er formanden i hænde senest den 21. september 2009. Der skal vedlægges nogle overskydende eksemplarer, som kan udleveres til brug for menighedsrådsmedlemmer, som under afstemningen uforvarende beskadiger den udleverede stemmeseddel eller afkrydser den forkert.
Stk. 4. Menighedsrådets formand skal straks ved modtagelsen af stemmesedlerne kontrollere, at det fremsendte antal stemmesedler svarer til det af valgbestyrelsen opgivne, og at der er et tilstrækkeligt antal stemmesedler med tilhørende konvolutter.
Er dette ikke tilfældet, rekvireres det manglende antal hos valgbestyrelsen.
 Stk. 5. Ved udsendelsen af afstemningsmaterialet skal valgbestyrelsen gøre opmærksom på, at de udfyldte stemmesedler skal være valgbestyrelsen i hænde senest den 5. oktober 2009.
§ 7. Afstemningen skal foretages i et menighedsrådsmøde.
Medlemmer, der er forhindret i at være til stede i dette møde, kan ikke afgive stemme.
Har et medlem forfald, skal stedfortræderen indkaldes.
Tiden for mødets afholdelse fastsættes af formanden, således at stemmesedlerne kan være valgbestyrelsen i hænde senest den 5. oktober 2009.
 Stk. 2. På menighedsrådsmødet omdeler formanden for menighedsrådet en stemmeseddel med tilhørende konvolut til hvert medlem af menighedsrådet.
Stk. 3. Afstemningen sker ved at mærke stemmesedlen med et kryds ud for navnet på den kandidat, der ønskes valgt.
På stemmesedlen må kun anføres dette ene kryds.
Der må ikke anføres ord, tal eller andet, fx underskrift, der kan give stemmesedlen særpræg.
Kommer et menighedsrådsmedlem uforvarende til at afmærke sin stemmeseddel forkert eller beskadige den, kan vedkommende mod aflevering af den få udleveret en ny stemmeseddel.
Den tilbageleverede stemmeseddel skal af formanden opbevares og tilbagesendes til valgbestyrelsen sammen med de øvrige stemmesedler, men adskilt fra disse.
Stk. 4. Når stemmesedlen er afkrydset, lægges den i den udleverede konvolut, som afleveres til formanden.
Et medlem af menighedsrådet, der ikke ønsker at stemme, lægger den blanke stemmeseddel i konvolutten.
Stk. 5. Tilbagesendelse af stemmesedlerne til valgbestyrelsen skal ske umiddelbart efter afstemningen.
Menighedsrådets formand skal oplyse antallet af de fra valgbestyrelsen modtagne stemmesedler samt antallet af benyttede og ombyttede stemmesedler.
 Stk. 6. Stemmesedler, der fremkommer til valgbestyrelsen efter den 5. oktober 2009, kommer ikke i betragtning.
 § 8. Optællingen af stemmesedler foretages af valgbestyrelsen snarest muligt, efter at stemmesedlerne er modtaget fra alle menighedsråd, og senest den 6. oktober 2009.
 Stk. 2. I tilfælde af stemmelighed mellem kandidater med højeste stemmetal afgøres det ved lodtrækning, hvilken kandidat der er valgt.
 § 9. Valgbestyrelsen indberetter straks resultatet af valget til stiftsadministrationen.
§ 10. Eventuelle klager over valgets gyldighed skal senest den 13. oktober 2009 indsendes til biskoppen, der efter at have indhentet valgbestyrelsens erklæring afgør sagen.
Biskoppens afgørelse kan indbringes for Kirkeministeriet.
 § 11. Udgifter i forbindelse med afholdelse af det i § 3 nævnte møde og øvrige udgifter vedrørende valget afholdes af fællesfonden.
Kapitel 3 Valg af provst § 12. Domprovsten indkalder alle stiftets provster til et møde, der skal afholdes i tidsrummet 1. september til 5. oktober 2009.
 Stk. 2. Domprovsten fastsætter tid og sted for mødets afholdelse.
 Stk. 3. Mødeindkaldelsen skal være den enkelte provst i hænde senest tre uger før mødets afholdelse.
 § 13. På mødet orienterer domprovsten om stiftsrådets funktion og opgaver.
Stk. 2. Provster, som ønsker at modtage valg til stiftsrådet, oplyser dette.
Provster som ikke har mulighed for at deltage i mødet kan skriftligt anmelde deres kandidatur til domprovsten.
En sådan anmeldelse skal være domprovsten i hænde senest dagen før mødets afholdelse.
Stk. 3. Domprovsten oplyser de tilstedeværende provster om de opstillede kandidater.
Der vælges herefter blandt de opstillede kandidater en repræsentant til stiftsrådet ved hemmelig afstemning.
Valget ledes af domprovsten.
Provster, der er forhindret i at være til stede ved mødet, kan ikke afgive stemme.
 Stk. 4. Såfremt alene en provst har udtrykt ønske om at modtage valg undlades afstemning.
 § 14. Domprovsten foretager optællingen af stemmesedler straks.
 Stk. 2. I tilfælde af stemmelighed afgøres det ved lodtrækning, hvilken kandidat der er valgt.
 § 15. Domprovsten indberetter straks resultatet af valget til stiftsadministrationen.
§ 16. Eventuelle klager over valgets gyldighed skal senest den 13. oktober 2009 indsendes til biskoppen, der efter at have indhentet domprovstens erklæring afgør sagen.
Biskoppens afgørelse kan indbringes for Kirkeministeriet.
 § 17. Udgifter i forbindelse med afholdelse af det i § 12 og § 13 nævnte møde og øvrige udgifter vedrørende valget afholdes af fællesfonden.
Kapitel 4 Valg af præster § 18. Valgbestyrelsen i forbindelse med valg af præster til stiftsrådet består af domprovsten og den provst i stiftet med længst anciennitet.
Stiftsadministrationen er valgbestyrelsens sekretariat.
 Stk. 2. Valgbestyrelsen bekendtgør valget den 10. august 2009. Valgbestyrelsen træffer beslutning om, hvorledes bekendtgørelsen skal ske.
 § 19. En præst, der ønsker at stille op til stiftsrådet, skal senest den 7. september 2009 skriftligt anmelde sit kandidatur til valgbestyrelsen.
 Stk. 2. Straks efter modtagelsen kontrollerer valgbestyrelsen, at den anmeldte kandidat er valgbar.
 Stk. 3. Er der ved udløbet af fristen for kandidatanmeldelse kun indleveret tre anmeldelser, aflyses afstemningen.
Stk. 4. Efter anmeldelsesfristens udløb bekendtgør valgbestyrelsen navnene på de rettidigt anmeldte kandidater.
Valgbestyrelsen træffer beslutning om, hvorledes bekendtgørelsen skal ske.
§ 20. Samtidig med bekendtgørelsen af de rettidigt anmeldte kandidater, jf. § 19, stk. 4, skal valgbestyrelsen bekendtgøre, at der er udarbejdet en valgliste, og at der vil blive udsendt afstemningsmateriale til de stemmeberettigede.
Valgbestyrelsen træffer beslutning om, hvorledes bekendtgørelsen skal ske.
 Stk. 2. I bekendtgørelsen skal det oplyses, hvornår afstemningsmaterialet vil blive udsendt, ligesom bekendtgørelsen skal indeholde en opfordring til personer, som mener sig berettiget til at stemme, men som ikke modtager afstemningsmateriale, samt personer, som fejlagtigt modtager afstemningsmateriale, om at gøre indsigelse herom overfor valgbestyrelsen senest en uge efter afstemningsmaterialets udsendelse.
 § 21. Valgbestyrelsen foranlediger, at det nødvendige afstemningsmateriale udarbejdes og trykkes.
Stk. 2. Afstemningsmaterialet består af en stemmeseddel og en frankeret og en særlig adresseret kuvert.
Stemmesedlen skal være påtrykt kandidaternes navne - angivet i alfabetisk rækkefølge.
 § 22. Valgbestyrelsen sender afstemningsmaterialet til den enkelte stemmeberettigede således, at de stemmeberettigede har afstemningsmaterialet i hænde senest den 21. september 2009.
 Stk. 2. Det skal i forbindelse med udsendelsen oplyses, at stemmeseddel med kuvert senest skal være valgbestyrelsen i hænde den 5. oktober 2009.
Stk. 3. Afstemningen sker ved, at den stemmeberettigede præst mærker stemmesedlen med et kryds ud for navnet på den kandidat, der ønskes valgt.
På stemmesedlen må kun anføres dette ene kryds.
Der må ikke anføres ord, tal eller andet, fx underskrift, der kan give stemmesedlen særpræg.
 § 23. Optællingen af stemmesedler foretages af valgbestyrelsen snarest muligt efter at fristen for afstemningen er udløbet og senest den 6. oktober 2009.
 Stk. 2. I tilfælde af stemmelighed mellem kandidater afgøres det ved lodtrækning, hvilke tre kandidater som er valgt til stiftsrådet.
§ 24. Eventuelle klager over valgets gyldighed skal senest den 13. oktober 2009 indsendes til biskoppen, der efter at have indhentet valgbestyrelsens erklæring afgør sagen.
Biskoppens afgørelse kan indbringes for Kirkeministeriet.
 § 25. Udgifter vedrørende valget afholdes af fællesfonden.
Kapitel 5 Konstituering § 26. Biskoppen indkalder stiftsrådet til det konstituerende møde.
Stk. 2. Stiftsrådet vælger en formand blandt de valgte menighedsrepræsentanter, jf. § 23 stk. 8, i bekendtgørelse nr. 560 af 17. juni 2009 af lov om folkekirkens økonomi.
Formanden leder møderne og afstemningerne.
Ved formandens forfald ledes møderne af næstformanden, som ligeledes vælges blandt menighedsrepræsentanterne.
Valget af formand og næstformand har gyldighed for et år ad gangen.
 Stk. 3. På det konstituerende møde afgiver de menighedsrepræsentanter, som ikke tidligere har afgivet en erklæring som foreskrevet i § 7 i lov om menighedsråd, en sådan erklæring, jf. § 23 stk. 6, i bekendtgørelse nr. 560 af 17. juni 2009 af lov om folkekirkens økonomi.
Kapitel 6 Arbejdsgang § 27. Stiftsadministrationen bistår stiftsrådet med varetagelsen af stiftsrådets opgaver efter udvalgets nærmere bestemmelser jf. § 23 stk. 10, i bekendtgørelse nr. 560 af 17. juni 2009 af lov om folkekirkens økonomi.
 § 28. Stiftsrådets beslutninger træffes i møder.
 Stk. 2. Stiftsrådets møder er offentlige.
 Stk. 3. Stiftsrådet kan dog bestemme, at en sag skal behandles for lukkede døre.
§ 29. Stiftsrådet er beslutningsdygtigt, når mindst halvdelen af medlemmerne er til stede.
Beslutninger træffes ved almindeligt stemmeflertal, jf. § 23, stk. 7 i bekendtgørelse nr. 560 af 17. juni 2009 af lov om folkekirkens økonomi.
Stk. 2. Stiftsrådets beslutninger føres til protokol og underskrives ved mødets afslutning af de medlemmer, der har deltaget i mødet.
Ethvert af disse medlemmer kan forlange sit særstandpunkt tilført beslutningsprotokollen og ved sager, der skal fremsendes til anden myndighed, kræve, at denne samtidig gøres bekendt med indholdet af protokollen.
Stk. 3. Biskoppen er forretningsfører for stiftsrådet, jf. § 23 stk. 9, i bekendtgørelse nr. 560 af 17. juni 2009 af lov om folkekirkens økonomi, og kan således afgøre sager, som ikke tåler opsættelse eller ikke giver anledning til tvivl.
Sådanne afgørelser forelægges stiftsrådet til efterretning på næste møde.
 Stk. 4. Stiftsrådet kan i øvrigt bemyndige biskoppen til at ekspedere en konkret sag eller bestemte arter af sager efter udvalgets nærmere vedtagelse.
 § 30. Stiftsrådet er i sin forvaltningsvirksomhed underlagt forvaltningslovens almindelige regler om habilitet m.v.
 § 31. Der vælges ikke stedfortrædere for medlemmerne.
 § 32. Stiftsrådet vælger en repræsentant for et år ad gangen til at deltage i de af budgetfølgegruppen vedrørende fællesfonden indkaldte budgetsamråd.
 § 33. Der tilkommer stiftsrådets medlemmer diæter for deltagelse i møder efter de bestemmelser, der er fastsat ved bekendtgørelse nr. 767 af 27. juni 2007 om diæter m.v. til medlemmer af menighedsråd, provstiudvalg, budgetudvalg og stiftsudvalg samt til bygningskyndige deltagere i synsforretninger over kirker og præsteboliger.
Kapitel 7 Ikrafttræden § 34. Bekendtgørelsen træder i kraft den 1. august 2009.
 Stk. 2. Bekendtgørelse nr. 707 af 21. juni 2007 om stiftsudvalg vedrørende økonomi ophæves.
