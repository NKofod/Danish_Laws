Nr LSF 43 Forslag til Lov om ændring af lov om statstilskud m.v. til zoologiske  

 haver Fremsat af Ministeren for kulturelle anliggender den 22. oktober 1985 § 1 I lov nr. 199 af 18. maj 1977 om statstilskud m.v. til zoologiske haver, som ændret ved lov nr. 174 af 14. maj 1980 og lov nr. 198 af 25. maj 1983, foretages følgende ændringer:
 1. § 5, 2. punktum, affattes således:
»Det råd, der er nævnt i § 7, træffer den endelige administrative afgørelse om fordelingen af bevillingen.« 2. I § 5 indsættes som stk. 2:
»Stk. 2. Ministeren for kulturelle anliggender kan fastsætte regler for bevillingens fordeling.« § 2 Loven har virkning for bevillinger fra og med finansåret 1986.
Oprindeligt fremsat lovforslag Blad nr 81 § 1 I lov nr. 199 af 18. maj 1977 om statstilskud m.v. til zoologiske haver, som ændret ved lov nr. 174 af 14. maj 1980 og lov nr. 198 af 25. maj 1983, foretages følgende ændringer:
 1. § 5, 2. punktum, affattes således:
»Det råd, der er nævnt i § 7, træffer den endelige administrative afgørelse om fordelingen af bevillingen.« 2. I § 5 indsættes som stk. 2:
»Stk. 2. Ministeren for kulturelle anliggender kan fastsætte regler for bevillingens fordeling.« § 2 Loven har virkning for bevillinger fra og med finansåret 1986.
BEMÆRKNINGER TIL LOVFORSLAGET Almindelige bemærkninger Om Folketingets behandling af lov nr. 199 af 18. maj 1977 om statstilskud m.v. til zoologiske haver (zoo-loven) henvises til Folketingstidende 1976-77, 1. samling, F.sp. 1989 og 2947, A.sp.
2023; 2. samling, F. sp. 510, 1907, 3886 og 4422, A.sp. 2691, B.sp. 413 og C.sp. 193. Om Folketingets behandling af lov nr. 174 af 14. maj 1980 om ændring af zoo-loven henvises til Folketingstidende 1979-80, 2. samling, F.sp. 5574, 6508, 8571 og 8762, A.sp. 3681, B.sp. 725 og C.sp. 387. Om Folketingets behandling af lov nr. 198 af 25. maj 1983 om ændring af zoo-loven henvises til Folketingstidende 1982-83, F.sp. 3811, 4611, 10446 og 10732, A.sp. 1755, B.sp. 1329 og 1411, C.sp. 365.
De nu foreslåede ændringer medfører, at kulturministerens beføjelse til at fordele den særlige rådighedssum i zoo-lovens § 5 henlægges til Tilsynsrådet for Zoologiske Haver.
Ændringsforslaget skal ses som led i regeringens moderniseringsprogram, der blandt andet omfatter en øget decentralisering.
Der foreslås samtidig ændringer i teaterloven og museumsloven med henblik på tilsvarende kompetencedelegation.
Senere vil der blive fremsat forslag til ændring af musikloven, der blandt andet vil indeholde delegation af kompetence fra ministeren til Statens Musikråd.
Der foreligger efter Kulturministeriets opfattelse tilstrækkelige erfaringer til at foreslå en ændring af kompetencefordelingen mellem ministeren og Tilsynsrådet på det foreslåede område, og man finder, at ændringerne bør gennemføres nu.
Bemærkninger til lovforslagets enkelte bestemmelser Til § 1 Til nr. 1.
Bestemmelsen i den nugældende § 5 er sålydende: »Bevillingen fordeles af ministeren for kulturelle anliggender efter indstilling fra det i § 7 omhandlede tilsynsråd.« Rådighedssummen opføres i henhold til § 5 på de årlige finanslove med et beløb svarende til 5 pct. af de driftstilskud, som ydes til de godkendte zoologiske haver efter lovens § 4, stk. 1.
 På finansloven for 1985 er rådighedssummen opført med 371.600 kr.
Ifølge § 5 anvendes rådighedssummen til løsning af særlige opgaver for zoologiske haver, herunder fællesopgaver og pædagogiske opgaver.
Som særlige opgaver kan f.eks. nævnes uddannelse af zoo-personale, skoletjeneste, ekstraordinære dyreindkøb, skilteproduktion, edb-samarbejde m.m.
Ikke alene de godkendte, tilskudsberettigede haver, men alle haver og dyreparker, som kan henføres under zoo-lovens definition i § 1, kan opnå støtte af rådighedssummen.
Det er Kulturministeriets opfattelse, at en delegation af kompetencen til at fordele rådighedssummen uden vanskelighed vil kunne finde sted nu, efter at Tilsynsrådet har arbejdet med lovens bestemmelse i over 8 år.
 Administrativt vil omlægningen betyde en praktisk forenkling.
Bortset fra akutte hastesager fordeles rådighedssummen en gang årligt på grundlag af en samlet prioritering af de modtagne ansøgninger.
Tilsynsrådets sammensætning fremgår af lovens § 7, stk. 2. Der er 7 medlemmer, hvoraf ministeren for kulturelle anliggender udpeger 5, heraf 1 medlem med økonomisk sagkundskab, og Hovedstadsrådet og Amtsrådsforeningen hver 1 medlem.
På samme måde udpeges suppleanter.
Ministeren udpeger rådets formand og næstformand blandt medlemmerne, der beskikkes for 4 år ad gangen.
I forbindelse med kompetencedelegationen finder ministeriet det ønskeligt, at afgørelserne om rådighedssummens fordeling træffes endeligt i Tilsynsrådet og derfor ikke kan omgøres af ministeren.
Til nr. 2 Ministeren vil følge Tilsynsrådets administration af bestemmelsen gennem en løbende orientering om de trufne afgørelser fra rådet.
Hvis administrationen mod forventning skulle bryde væsentligt med de ovenfor under nr. 1 anførte forudsætninger, bør ministeren have adgang til at kunne fastsætte nærmere regler for bevillingens fordeling.
Til § 2 Det foreslås, at omlægningen får virkning for bevillinger fra og med finansåret 1986.
