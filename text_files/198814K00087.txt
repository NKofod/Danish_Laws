Nr BTL 87 Betænkning over I.
Forslag til skovlov II.
Forslag til lov om ændring af  

 lov om lens, stamhuses og fideikommisgodsers samt de herhen hørende  

 fideikommiskapitalers overgang til fri ejendom   

 Nr L 87 1988-89, 1. samling Afgivet af Miljø- og Planlægningsudvalget Afgivet: 19890517 Udvalget har behandlet lovforslagene i nogle møder og har herunder stillet spørgsmål til miljøministeren, som denne har besvaret skriftligt.
 Udvalget har endvidere modtaget skriftlige og/eller mundtlige henvendelser  

 fra: Danmarks Naturfredningsforening, Danske Husmandsforeninger, Dansk  

 Skovforening, De danske Landboforeninger, Det Grønne Kontaktudvalg,  

 Friluftsrådet og Tolvmandsforeningerne.
 Der af miljøministeren og af to mindretal stillet ændringsforslag til det  

 under I nævnte lovforslag, hvorom henvises til de ledsagende bemærkninger.
Ad I.
Forslag til skovlov.
Miljøministeren har i forbindelse med dette lovforslag fremhævet, - at skovloven er en erhvervslov, der sigter mod en bæredygtig udvikling  

 af skovbrugserhvervet, hvor der er balance mellem benyttelsen og beskyttelsen  

 af skovenes mange forskellige værdier, - at det er regeringens politik at øge skovarealet væsentligt, - at ministeren lægger vægt på, at også løvskovsarealet bevares og  

 udbygges.
Med skovlovens virkemidler kan de samlede  

 naturgenopretningsbestræbelser understøttes, og - at skovene skal dyrkes med henblik på både at forøge og forbedre  

 træproduktionen og varetage landskabelige, naturhistoriske, kulturhistoriske  

 og miljøbeskyttende hensyn samt hensyn til friluftslivet.
 Miljøministeren har givet tilsagn om, at spørgsmålet om hegning af skov  

 vil indgå i arbejdet med revisionen af naturfredningsloven.
Miljøministeren har oplyst, - at spørgsmålet om udvidet adgang i skovene vil blive taget op i  

 forbindelse med revisionen af naturfredningsloven, - at den foreslåede ordning om tilskud til fremme af løvskov bygger på et  

 dynamisk princip.
Det vil sige, at ordningen understøtter, at der til  

 stadighed etableres nye bøge- og andre løvskovskulturer, der med tiden  

 udvikles til gamle bevoksninger, der udgør en værdifuld del af det danske  

 landskab.
Det er hensigten at understøtte en langsigtet bæredygtig udvikling,  

 således at det ikke bliver nødvendigt at indføre generelle restriktioner mod  

 hugst, som i øvrigt i det lange løb ikke vil fremme løvskoven, da skovejerne  

 på denne måde ikke vil blive tilstrækkelig tilskyndet til at etablere nye  

 bevoksninger, - at tilskud til fremme af løvskov ikke vil blive givet i tilfælde, hvor  

 skovejeren ikke foretager de nødvendige foranstaltninger for beskyttelse af  

 den eksisterende løvskov.
Hvis en ejer således ønsker at afdrive eksisterende  

 løvskov på en skovdrifts- eller naturmæssigt uforsvarlig måde, vil der ikke  

 blive ydet støtte efter ordningen, - at løvskovsordningens betydning for løvskovenes udvikling i de kommende  

 årtier vil kunne ses af de kommende skovtællinger fra Danmarks Statistik, - at sikring af værdifuld naturskov og bevaringsværdige gamle  

 løvtræbevoksninger i statsskovene gennem driftsplanlægningen fremover vil  

 blive opprioriteret.
For andre skove vil sikringen kunne ske ved egentlig  

 fredning efter naturfredningsloven, frivillig fredning og tilskud efter  

 skovloven samt tilskud og opkøb efter naturforvaltningsloven, - at beskyttelsen af løvskovbryn og egekrat i skovloven vil sikre en  

 betydelig del af de tilbageværende danske naturskove.
Ministeren har  

 fremhævet, at der i alle nyere driftsplaner for statsskovene udlægges såvel  

 ydre som indre skovbryn, der varierer under hensyn til egnskarakteristiske  

 forhold, og - at Skov- og Naturstyrelsen vil blive anmodet om at undersøge, om den  

 kortlægning af værdifulde gamle naturskovarealer, som Danmarks Geologiske  

 Undersøgelse har udarbejdet i 1987 vedrørende statsskovene, skal fortsætte  

 for så vidt angår de øvrige skove.
 Herefter indstiller et flertal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget) lovforslaget til  

vedtagelse med de af miljøministeren og Socialistisk Folkepartis  

 medlemmer af udvalget stillede ændringsforslag.
Et mindretal inden for flertallet (Kristeligt Folkepartis medlem af  

 udvalget) kan tilslutte sig SF's ændringsforslag i forvisning om, at  

 miljøministeren vil fastsætte retningslinjerne med en rimelig afvejning  

 mellem størrelsen af tilskuddet til nyplantningsarealet og hele skovens areal  

 og tilstand.
Det forudsættes, at skovejeren gøres bekendt med  

 retningslinjerne på forhånd, og at der ikke efter ydelsen af tilskud kan  

 fremsættes nye krav til ejeren.
 Et mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse med de af miljøministeren stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men har dog  

 stillet ændringsforslag nr. 2-6, 9-11, 14-16 og 18 og kan stemme for  

 miljøministerens ændringsforslag nr. 19 og 20.
KVR-regeringens forslag til skovlov er desværre et alt for tydeligt bevis  

 på, at borgerlige regeringer får bureaukratiet til at vokse og embedsretten  

 til at avancere.
Flere og flere reguleringer kommer til i en sådan grad og i  

 et sådant tempo, at stigningen i den offentlige styring strangulerer de  

 økonomiske frihedsrettigheder og individets beslutningsret.
Ansvar  

 forflygtiges på en sådan måde, at den private ejendomsret ikke nyder nogen  

 form for beskyttelse under den borgerlige regering.
Retten til at drive sin  

 virksomhed efter sit eget hoved undergraves systematisk, ved at man over alt  

 sætter spærrebomme op for den uhindrede erhvervsudøvelse og lige adgang til  

 arbejde.
Når skovejerne klager over en øget risiko for unødig forringelse af  

 skovtilstanden som følge af de ændrede regler om fredskov, så svarer man fra  

 den borgerlige regerings side, at der blot er tale om en mere smidig form for  

 administration med henblik på at forbedre ejendomsstrukturens tilstand.  

 Skovloven illustrerer på forfærdende vis den borgerlige regerings  

 socialistiske marchretning, idet alle miljølove har fået et socialistisk  

 sigte, medens de økonomiske frihedsrettigheder lægges ganske øde og magten  

 kastes over i embedsmændenes favn.
Skovloven bærer desværre i alt for høj  

 grad præg af, at regeringen har ladet sig styre af diverse miljøforeninger  

 såsom Det Grønne Kontaktudvalg, den botaniske forening »URT«,  

 Friluftsrådet, Danmarks Naturfredningsforening, Dansk Ornitologisk Forening,  

 Greenpeace og Noah, medens Dansk Skovforenings og Tolvmandsforeningernes  

 indsigelser ikke er blevet hørt, uagtet at det er medlemmerne af de  

 sidstnævnte to foreninger, som betaler via deres produktion for de andres  

 miljøflipperi.
Fremskridtspartiet er principielt enig i lovens formål om at bevare og  

 værne de danske skove, og at der skal ske en forøgelse af skovarealet og  

 skovproduktiviteten.
Fremskridtspartiet er imidlertid meget betænkelig ved  

 den kraftige opprioritering af miljøhensyn, som er sket i lovforslaget.
Denne  

 ændring af skovloven kan man kun betragte som en trussel mod et lønsomt  

 privat skovbrugserhverv.
Vi havde hellere set en noget mere effektiv  

 opprioritering af egentlig vedproduktion og produktion af andre  

 skovprodukter.
Sådanne produktionshensyn har hidtil ikke lagt hindringer i  

 vejen for varetagelse af miljømæssige hensyn.
Mindretallet har stillet nogle ændringsforslag til lovforslaget, hvor vi  

 bl.a. har peget på det uheldige i, at man generelt lader egekrat omfatte af  

 fredskovspligten.
En egentlig inddragelse af nye områder burde i stedet ske i  

 form af fredninger.
Fremskridtspartiet er også imod den nye udformning af §  

 7, som i princippet forbyder udstykning af fredskovspligtige arealer.
Denne  

 skærpede udstykningsbestemmelse indebærer en øget risiko for en forringelse  

 af selve skovtilstanden i de perioder, hvor et skovdistrikt udsættes for et  

 ekstraordinært økonomisk pres.
Det kan f.eks. ske ved et generationsskifte.  

 Vi mener, at miljøministerens forslag er helt urimeligt og stridende imod  

 almindelig retsopfattelse, når en ejendom f.eks. efter bestemmelsen kan blive  

 pålagt fredskovspligt som følge af nogle forhold på en naboejendom.
Fremskridtspartiet har også ønsket at forhøje den procentandel af skovens  

 arealer, der må dyrkes med juletræer og pyntegrønt i omdrift, fra 10 til 15  

 pct.
I 1988 var produktionsværdien for pyntegrønt 170 mio. kr. i private  

 skove og 13 mio. kr. i offentlige skove.
Produktionsværdien for juletræer var  

 i 1988 230 mio. kr. i private skove og 7 mio. kr. i offentlige skove.  

 Dyrkning af juletræer og pyntegrønt i kort omdrift er således en meget  

 væsentlig indtægtskilde for de private skovejere.
Indtægterne fra denne  

 produktion har bl.a. gjort det muligt for de private skovejere at tage  

 langsigtede hensyn i forbindelse med vedproduktion.
Juletræs- og  

 pyntegrøntproduktionen giver i øvrigt en ganske pæn eksportindtægt til  

 Danmark, og via disse indtægter er de private skovejere i stand til at  

 brødføde kontrollanterne i Skov- og Naturstyrelsen og skovdistrikterne, der  

 på samme måde som en ixodes ricinus (skovflåt) lever af det private skovbrug  

 med deraf følgende farer for økonomiske infektionssygdomme og  

 kontrollantsyge.
Det er også derfor, at mindretallet har stillet  

 ændringforslag nr. 14 til § 30 i lovforslaget, efter hvilket man i princippet  

 kan få adgang til oplysninger af enhver art i en sådan grad, at man nærmest  

 kriminaliserer hele den private skovsektor.
 Denne meget uheldige kriminalisering af hele skovbrugserhvervet går igen i  

 de foreslåede straffebestemmelser, hvor Fremskridtspartiet mener, at disse  

 kun bør kunne anvendes i forbindelse med forsætlige overtrædelser af loven.  

 Det er også uheldigt, at den administrative klageadgang er blevet  

 indskrænket, idet vi mener, at afgørelser, som f.eks er truffet af Skov- og  

 Naturstyrelsen eller statsskovdistrikterne, bør kunne påklages til  

 miljøministeren.
Endelig skal Fremskridtspartiet gøre opmærksom på, at forslaget til den  

 nye skovlov indeholder en yderligere begrænsning i adgangen til at opdele  

 skovejendomme eller frasælge dele af disse.
Der kan således ved en restriktiv  

 administration gennemføres en yderligere begrænsning i skovbrugets beredskab.
Den nye skovlov løser ikke problemet med generationsskiftet, og vi må  

 erkende, at regeringens politiske initiativer på dette område slet ikke viser  

 forståelse for nødvendige sammenhænge mellem de forskellige ministeriers  

 lovprogrammer.
Skatteministeriet, Miljøministeriet og Landbrugsministeriet,  

 der hver især er meget vigtige for den danske skovpolitik, har endnu ikke  

 ønsket at koordinere indsatsen med henblik på at sikre et godt skovbrug med  

 de stabile virksomheder, som er af meget stor betydning for den langsigtede  

 produktion.
 Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med de af miljøministeren under  

 nr. 1, 7, 8, 19 og 20 stillede ændringsforslag samt de af Fremskridtspartiet  

 stillede ændringsforslag under nr. 2-6, 9-11, 14, 16 og 18.
Ad.
II.
Forslag til lov om ændring af lov om lens, stamhuses og  

 fideikommisgodsers samt de herhen hørende fideikommiskapitalers overgang til  

 fri ejendom.
 Miljøministeren har for så vidt angår dette lovforslag overvejet  

 muligheden for yderligere forenkling af lensafløsningsloven, således at  

 miljøministeren får hjemmel til at notere de majoratsnoterede skovejendomme  

 som samlede, faste ejendomme i henhold til udstykningslovens § 1 og at give  

 ministeren hjemmel til at ophæve lensafløsningslovens § 5, når denne  

 samnotering er gennemført. Ændringerne har imidlertid vist sig at være så  

 omfattende, at det lovteknisk ikke vil være muligt at stille disse som  

 ændringsforslag til nærværende lovforslag.
 Ministeren vil derfor fremsætte et lovforslag i næste folketingsår.
 Herefter indstiller udvalget lovforslaget til vedtagelse  

 uændret.
Ændringsforslag til I.
Forslag til skovlov Af miljøministeren, tiltrådt af et flertal (udvalget med undtagelse  

 af FP):
Til § 1 1) I stk. 1, nr. 4, ændres »god skovdrift« til: »god  

 og flersidig skovdrift«.
 Af et mindretal (FP), tilltrådt af et mindretal (CD):
Til § 3 2) I stk. 1 udgår nr. 8.
Til § 7 3) Paragraffen udgår.
Til § 11 4) Efter stk. 1 indsættes som nyt stykke:
» Stk. 2. Hvis særlige grunde taler derfor, kan  

 miljøministeren tillade, at reglen i stk. 1 fraviges.« Til § 12 5) Paragraffen affattes således:
» § 12. Miljøministeren kan tillade udstykning af  

 fredskovspligtige arealer med henblik på oprettelse af nye selvstændige  

 skovejendomme eller til sammenlægning med anden skovejendom.« Til § 13 6) Ordene »og § 12« udgår.
 Af miljøministeren, tiltrådt af et flertal (udvalget med  

 undtagelse af FP):
Til kapitel 3 7) Overskriften affattes således:
 »God og flersidig skovdrift«.
Til § 15 8) I stk. 1 affattes 1. pkt. således:
»Ved god og flersidig skovdrift tilstræbes, at skovene dyrkes med  

 henblik på både at forøge og forbedre træproduktionen og varetage  

 landskabelige, naturhistoriske og miljøbeskyttende hensyn samt hensyn til  

 friluftslivet.« Af et mindretal (FP), tiltrådt af et mindretal (CD):
 9) I stk. 2 ændres »10 pct.« til: »15 pct.«.
Til § 16 10) Stk. 2 udgår.
Til § 17 11) Stk. 2 udgår.
 Stk. 3-6 bliver herefter stk. 2-5.
 Af et mindretal (SF), tiltrådt af et mindretal (S og KRF):
Til § 19 12) I stk. 1 ændres »fremme af løvskov« til: »fremme  

 og beskyttelse af løvskov«.
Til § 20 13) Ordene »regler om tilskudsordningens gennemførelse og  

 administration« ændres til: »regler om tilskudsordningens  

 gennemførelse og administration, herunder at tildeling af støtte kan gøres  

 betinget af beskyttelse af den eksisterende løvskov efter retningslinier, der  

 fastsættes af miljøministeren«.
 Af et mindretal (FP), tiltrådt af et mindretal (CD):
Til § 30 14) Paragraffen affattes således:
 » § 30. Ejeren eller brugeren af en ejendom, hvorpå der er  

 skov eller fredskovspligtigt areal, skal efter anmodning fra Danmarks  

 Statistik give de for en erhvervsstatistik nødvendige oplysninger om  

 forholdene på ejendommen.
Stk. 2. Miljøministeren kan i ganske særlige situationer afledt af en  

 begrundet mistanke om misbrug af tilskud efter løvskovsstøtteordningen m.v.  

 kræve oplysninger om forholdene på ejendommen, herunder om økonomiske og  

 regnskabsmæssige forhold, der har betydning for lovens administration.« Af et mindretal (FP):
Til § 31 15) Efter stk. 3 indsættes som nyt stykke:
» Stk. 4. Ejeren eller brugeren af en ejendom kan indbringe de  

 under stk. 1 og 2 anførte påbud for domstolene.« Af et mindretal (FP), tiltrådt af et mindretal (CD):
Til § 35 16) Paragraffen affattes således:
 » § 35. Miljøministeren kan henlægge sine opgaver og  

 beføjelser efter loven til Skov- og Naturstyrelsen eller  

 statsskovdistrikterne.
Stk. 2. Afgørelser, som er truffet af Skov- og Naturstyrelsen eller  

 statsskovdistrikterne, kan indankes for miljøministeren til endelig  

 afgørelse.« Af miljøministeren, tiltrådt af et flertal (udvalget med  

 undtagelse af FP og CD):
Til § 41 17) I stk. 3 ændres »11 medlemmer« til: »12  

 medlemmer«, og »Danmarks Naturfredningsforening« ændres til:  

 »Danmarks Naturfredningsforening (2 medlemmer)».
 Af et mindretal (FP), tiltrådt af et mindretal (CD):
Til § 43 18) I stk. 1 ændres »Med bøde straffes den, der« til:  

 »Med bøde straffes den, der forsætligt«.
 Af miljøministeren, tiltrådt af udvalget:
Til § 45 19) I stk. 2, nr. 2, ændres »lov nr. 6 af 7. januar 1977«  

 til: »lovbekendtgørelse nr. 6 af 7. januar 1977«.
 20) I stk. 2, nr. 3, ændres »lovbekendtgørelse nr. 250 af 23.  

 maj 1984« til: »lov nr. 250 af 23. maj 1984«.
Bemærkninger Til nr. 1 Med ændringsforslaget præciseres, at skovloven tager sigte mod, at skovene  

 dyrkes med henblik på både at forøge og forbedre træproduktionen og varetage  

 landskabelige, naturhistoriske, kulturhistoriske og miljøbeskyttende hensyn  

 samt hensyn til friluftslivet.
Til nr. 2 Forslagsstilleren finder det uheldigt, at man generelt lader  

 »egekrat« omfatte af fredskovspligten.
En egentlig inddragelse af  

 nye områder bør i stedet ske i form af en egentlig fredning.
Til nr. 3 Ændringsforslaget skal ses på baggrund af, at forslagsstilleren finder  

 miljøministerens forslag helt urimeligt og stridende imod almindelig  

 retsopfattelse.
F.eks. kan en ejendom efter bestemmelsen blive pålagt  

 fredskovspligt som følge af nogle forhold på en naboejendom.
Miljøministerns  

 lovforslag vil kunne få vidtrækkende indflydelse på retstilstanden på  

 naboejendomme i en sådan grad, at retssikkerheden er truet.
Til nr. 4-6 Forslagsstillerens ændringsforslag skal ses på baggrund af, at  

 forslagsstilleren er meget betænkelig ved miljøministerens lovforslag, der  

 reelt betyder, at man forbyder udstykning af fredskovspligtede arealer.
Disse  

 skærpede udstykningsbestemmelser indebærer en risiko for en unødig  

 forringelse af skovtilstanden f.eks. i perioder, hvor et skovdistrikt  

 udsættes for ekstraordinære likviditetsmæssige pres, hvilket ofte er  

 tilfældet ved et generationsskifte.
I sådanne tilfælde vil det ofte væe  

 tvingende nødvendigt med et frasalg af en skovdel, for at man i det hele  

 taget kan fortsætte med hovedejendommen.
Til nr. 7 Ændringsforslaget er en konsekvens af ændringsforslag nr. 1 til § 1, stk.  

 1, nr. 4.
Til nr. 8 Med ændringsforslaget præciseres, at god skovdrift er en dyrkningsform,  

 der tager sigte mod, at der udvikles sluttet skov af højstammede træer, og  

 det skal ske på en sådan måde, at der samtidig tages betydeligt hensyn til de  

 ikke-produktionsorienterede interesser, der også er snævert knyttet til de  

 danske skove, f.eks. landskabsæstetik, naturhistorie, kulturhistorie,  

 miljøbeskyttelse og friluftsliv.
Til nr. 9 Ændringsforslaget skal ses på baggrund af, at i 1988 var  

 produktionsværdien for pyntegrønt 170 mio. kr. i private skove og 13 mio. kr.  

 i offentlige skove.
Produktionsværdien for juletræer var samme år 230 mio.  

 kr. i private skove og 7 mio. kr. i offentlige skove.
Det er således helt  

 klart, at dyrkning af juletræer og pyntegrønt er en meget væsentlig  

 indtægtskilde for især de private skovejere. Økonomisk og  

 beskæftigelsesmæssigt er der her tale om en meget vigtig produktion, der  

 bl.a. på grund af den forholdsvis korte produktionstid kan tilføre  

 skovvirksomhederne fordele, som gør det muligt også at tage langsigtede  

 hensyn i forbindelse med vedproduktion.
En stor del af pyntegrøntproduktionen  

 går bl.a. til eksport.
 Det er værd at bemærke, at en givtig dyrkning af juletræer og juletræspynt  

 er med til at brødføde kontrollanterne i Skov- og Naturstyrelsen og  

 skovdistrikterne, der som en ixodes ricinus lever af det private skovbrug med  

 deraf følgende fare for økonomiske infektionssygdomme.
Til nr. 10 Ifølge ministerens bemærkninger til § 16 skal denne ses som et supplement  

 til fredninger efter naturfredningsloven.
Det må derfor være rimeligt, at  

 spørgsmålet indgår i selve aftalen under stk. 1.
Til nr. 11 Den generelle fredning af egekrat er helt ny og af ret så vidtgående  

 karakter.
Fredning af egekrat bør omfattes af de almindelige fredningsregler  

 med fuld erstatning.
Til nr. 12 og 13 Løvskovens og især bøgeskovens tilbagegang kan blive ganske voldsom.  

 Eksempelvis er mindst 50 pct. af bøgeskoven over 80 år. Ændringsforslagene er  

 derfor ment som en præcisering af hensigten i formålsparagraffen i relation  

 til beskyttelse af den ældre løvskov og som en lovhjemmel for ministeren til  

 at gribe regulerende ind i afdriften af den.
 Miljøministeren fastlægger retningslinjerne snarest muligt og senest 1/2  

 år efter lovens ikrafttræden.
Til nr. 14 Forslagsstilleren finder det mere naturligt, at den statistiske opgave  

 placeres under Danmarks Statistik, som i forvejen er det offentliges  

 statistikproducent, i stedet for som foreslået hos miljøministeren.
Forslagsstilleren finder endvidere miljøministerens forslag alt for uklart  

 formuleret, idet ministerens forslag i princippet giver adgang til, at  

 oplysninger af enhver art kan fordres udleveret.
I miljøministerens  

 bemærkninger til lovforslaget taler man om forskellige og konkrete forhold  

 uden nærmere at præcisere, hvad disse går ud på.
Det er dog åbenbart, at  

 miljøministerens påbud slet ikke står i forhold til paragraffens formål, og  

 derfor har forslagsstilleren ændret og konkretiseret oplysningskravet  

 således, at der skal være en begrundet mistanke om misbrug af tilskud efter  

 løvskovsstøtteordningen for at kunne kræve oplysninger om forholdene på en  

 ejendom, herunder om de økonomiske og regnskabsmæssige forhold, der har  

 betydning for lovens administration.
Til nr. 15 Forslagsstillerens ændringsforslag giver ejeren eller brugeren af en  

 skovejendom mulighed for at indbringe de under § 31, stk. 1 og 2, anførte  

 påbud for en domstol.
Til nr. 16 Ændringsforslaget konkretiserer, hvilke institutioner ministeren kan  

 henlægge sine beføjelser til.
Den af ministeren foreslåede begrænsning i klageadgangen er principielt  

 uacceptabel.
Administrative afgørelser fra institutioner under et ministerium  

 bør som et led i det almindelige parlamentariske system altid kunne påklages  

 til den ansvarlige minister. Ændringsforslaget åbner mulighed herfor med et  

 nyt stk. 2.
Til nr. 17 Med ændringsforslaget forøges Naturfredningsforeningens repræsentation i  

 Skovrådet fra 1 til 2 medlemmer.
Herefter vil Skovrådet komme til at bestå af  

 13 medlemmer.
 Med ændringsforslaget bliver »skovbrugsside« og  

 »natur-/friluftsside« ligeligt repræsenteret i Skovrådet.
Til nr. 18 Forslagsstilleren mener, at generelle straffebestemmelser kun bør anvendes  

 i forbindelse med forsætlige overtrædelser af loven, hvilket også bedre  

 passer til det moderne skovbrug med flere af hinanden uafhængigt ansatte.
Til nr. 19 og 20 Der er tale om en korrektion.
Ahlmann-Ohlsen (KF) fmd.
Ole Bernt Henriksen (KF) Rønholt (KF) Svend  

 Erik Hovmand (V) Hanne Severinsen (V) Knud Lind (FP) Marianne Jelved (RV) Lis  

 Noer Holmberg (CD) Glønborg (KRF) Helen Beim (S) Dorte Bennedsen (S) Erik  

 Holst (S) Helge Mortensen (S) Henning Nielsen (S) Trøjborg (S) Margrete Auken  

 (SF) nfmd.
Leif Hermann (SF) Tillægsbetænkning Udvalget har, efter at lovforslagene ved 2. behandling blev henvist til fornyet udvalgsbehandling, behandlet disse i et møde og har herunder stillet spørgsmål til miljøministeren, som denne har besvaret i samråd.
Ad I.
Forslag til skovlov Miljøministeren har under et samråd henvist til sit bidrag til  

 betænkningen vedrørende administrationen af løvskovsstøtteordningen i  

 lovforslagets §§ 19 og 20. Miljøministeren har videre understreget, at de  

 almindelige regler om god og flersidig skovdrift sætter rammerne for  

 tildeling af støtte til løvskovsetablering, og at der herefter både skal  

 tages hensyn til løvskovens produktion og til de landskabelige,  

 naturhistoriske, kulturhistoriske, miljøbeskyttende og friluftsmæssige  

 egenskaber.
 Støtteordningen vil således ikke blive udnyttet til at understøtte en  

 skovdrift, der er uforsvarlig ud fra et eller flere af de forhold, der er  

 nævnt i forbindelse med beskrivelsen af god og flersidig skovdrift.
 Støtteordningen vil blive udformet, så den understøtter de almindelige  

 skovdyrkningsaktiviteter, hvorved betydelige private midler supplerer  

 støtteordningen, således at løvskoven samlet fremmes mest muligt.
 Herefter indstiller et mindretal (Det Konservative Folkepartis,  

 Venstres og Det Radikale Venstres medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
Et andet mindretal (Socialdemokratiets medlemmer af udvalget) kan  

 tilslutte sig miljøministerens bemærkninger.
Mindretallet finder det  

 afgørende, at lovforslaget sikrer, at løvskovsarealet bevares og udbygges, så  

 løvskovens tilbagegang bremses.
Det er derfor godt, at der gennemføres en  

 tilskudsordning, som vil fremme etablering af nye løvskovsarealer.
Det er også vigtigt at beskytte eksisterende løvskov.
Det er derfor med  

 tilfredshed, at Socialdemokratiet noterer sig miljøministerens tilsagn om, at  

 tilskud til fremme af løvskov ikke vil blive givet, medmindre skovejeren  

 foretager de nødvendige foranstaltninger til beskyttelse af den eksisterende  

 løvskov.
En administration af tilskudsordningen efter disse retningslinjer vil  

 medvirke til at sikre den beskyttelse af løvskoven, som efter  

 Socialdemokratiets opfattelse er af afgørende betydning.
Med disse  

 bemærkninger indstiller mindretallet lovforslaget til vedtagelse i den  

 affattelse, hvori det foreligger efter 2. behandling.
 Et tredje mindretal (Fremskridtspartiets og Centrum-Demokraternes  

 medlemmer af udvalget) indstiller lovforslaget til forkastelse.
Et fjerde mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling og kan tilslutte sig såvel miljøministerens  

 som Socialdemokratiets bemærkninger, idet mindretallet lægger vægt på, at  

 miljøministeren har oplyst over for udvalget, at man ikke først bør kunne  

 afdrive eksisterende løvskov for derefter at søge om tilskud til det  

 pågældende areal.
Mindretallet beklager, at miljøministeren ikke vil  

 understøtte sit tilsagn med en udtrykkelig lovhjemmel i lovforslagets §§ 19  

 og 20, men mindretallet går efter debatten under 2. behandling ud fra, at  

 ministeren har ret i, at en sådan lovhjemmel ikke er påkrævet.
 Et femte mindretal (Kristeligt Folkepartis medlem af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling og kan i øvrigt tilslutte sig miljøministerens  

 bemærkninger.
Ad II.
Forslag til lov om ændring af lov om lens, stamhuses og  

 fideikommisgodsers samt de herhen hørende fideikommiskapitalers overgang til  

 fri ejendom Udvalget indstiller lovforslaget til vedtagelse uændret.
