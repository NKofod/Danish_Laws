Betænkning afgivet af Skatteudvalget den 20. februar 2020 Betænkning over Forslag til lov om ændring af lov om afgift af tinglysning af ejer- og panterettigheder m.v. (tinglysningsafgiftsloven), emballageafgiftsloven, lov om afgift af bekæmpelsesmidler og forskellige andre love (Indeksering af de faste tinglysningsafgifter og en række miljøafgifter og genindførelse af registreringsafgiften på luftfartøjer m.v.) [af skatteministeren (Morten Bødskov)]:
1. Ændringsforslag Der er stillet 7 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1, 5 og 6, og skatteministeren har stillet ændringsforslag nr. 2-4 og 7.
2. Indstillinger Et flertal i udvalget (S, RV, SF, EL og ALT) indstiller lovforslaget til vedtagelse med de af skatteministeren stillede ændringsforslag.
Flertallet vil stemme imod de af DF stillede ændringsforslag.
Et mindretal i udvalget (V, DF, KF og LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Nye Borgerlige, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til titlen Af et mindretal (DF), tiltrådt af et mindretal (V, KF og LA):
 1) I undertitlen ændres »genindførelse af registreringsafgiften på luftfartøjer« til: »indførelse af registreringsafgift på visse luftfartøjer«.
[Ændring som følge af ændringsforslag nr. 5 og 6] Til § 1 Af skatteministeren, tiltrådt af udvalget:
 2) Efter nr. 9 indsættes som nyt nummer:
»01. I § 3, stk. 2, ændres »de i § 4, stk. 2, nævnte ejendomme« til: »fast ejendom«.« [Ændring af henvisning, da den vedrører en version af § 4, der endnu ikke er trådt i kraft] 3) Efter nr. 14 indsættes som nyt nummer:
»02. I § 5 a, stk. 1, 1. pkt., ændres »For tinglysning af pant bortset fra retspant« til: »For tinglysning af pant, bortset fra retspant,«.« [Indsættelse af kommaer for at tydeliggøre bestemmelsen] 4) Efter nr. 21 indsættes som nye numre:
 »03. § 6 b, stk. 2, 2. pkt., ophæves.
04. I § 6 b, stk. 2, 3. pkt., der bliver 2. pkt., ændres »For ejendomme omfattet af § 4, stk. 2, beregnes afgiften« til: »Afgiften beregnes«.« [Ændring af henvisning, da den vedrører en version af § 4, der endnu ikke er trådt i kraft] Af et mindretal (DF), tiltrådt af et mindretal (V, KF og LA):
 5) I den under nr. 26 foreslåede § 13 indsættes som stk. 3:
»Stk. 3. Svævefly som defineret i artikel 2, nr. 1, i Kommissionens gennemførelsesforordning (EU) 2018/1976 af 14. december 2018 om gennemførelsesbestemmelser for operation af svævefly i henhold til Europa-Parlamentets og Rådets forordning (EU) nr. 2018/1139 med senere ændringer, er ikke omfattet af afgiftspligten i stk. 1.« [Ændring som følge af forslag om, at svævefly ikke omfattes af registreringsafgiftspligten] 6) I den under nr. 26 foreslåede § 14 indsættes som stk. 3:
»Stk. 3. Svævefly som defineret i artikel 2, nr. 1, i Kommissionens gennemførelsesforordning (EU) 2018/1976 af 14. december 2018 om gennemførelsesbestemmelser for operation af svævefly i henhold til Europa-Parlamentets og Rådets forordning (EU) nr. 2018/1139 med senere ændringer, er ikke omfattet af afgiftspligten i stk. 1.« [Ændring som følge af forslag om, at svævefly ikke omfattes af registreringsafgiftspligten] Af skatteministeren, tiltrådt af udvalget:
 7) Efter nr. 33 indsættes som nyt nummer:
»05. I § 23, stk. 2, 1. pkt., ændres »§ 4, stk. 3 og 4« til: »§ 4, stk. 2«.« [Ændring af henvisning, da den vedrører en version af § 4, der endnu ikke er trådt i kraft] Bemærkninger Til nr. 1 I lovforslagets § 1, nr. 6 og 26, er registreringsafgiften på luftfartøjer foreslået genindført, som afgiften var udformet inden dens afskaffelse ved lov nr. 270 af 26. marts 2019.
 Med ændringsforslaget foreslås undertitlen til lovforslaget ændret, således at undertitlen i stedet kommer til at se således ud: Indeksering af de faste tinglysningsafgifter og en række miljøafgifter og indførelse af registreringsafgift på visse luftfartøjer m.v.
 Det foreslåede er en konsekvens af, at det foreslås i ændringsforslag nr. 5 og 6, at svævefly ikke omfattes af afgiftspligten.
Til nr. 2, 4 og 7 I lovforslagets § 1, nr. 11, foreslås tinglysningsafgiftslovens § 4 nyaffattet med ikrafttrædelse den 1. januar 2022, jf. lovforslagets § 10, stk. 3.
Tinglysningsafgiftslovens § 4 er blevet nyaffattet ad flere omgange.
Baggrunden for nyaffattelserne af bestemmelsen har bl.a. været, at indholdet af bestemmelsen skulle ændres i forlængelse af de nye regler om ejendomsvurderinger.
Bestemmelsen har i forbindelse med nyaffattelserne fået en ny opbygning.
Som konsekvens heraf er henvisningerne i tinglysningsafgiftslovens § 3, stk. 2, § 6 b, stk. 2, og § 23, stk. 2, blevet tilpasset den fremtidige opbygning af tinglysningsafgiftslovens § 4.
 Tinglysningsafgiftslovens § 4 blev oprindelig nyaffattet med virkning fra og med den 1. januar 2020, jf. § 4, nr. 2, og § 22, stk. 11, i lov nr. 688 af 8. juni 2017. Henvisningerne i tinglysningsafgiftslovens § 3, stk. 2, § 6 b, stk. 2, og § 23, stk. 2, blev ligeledes tilpasset med virkning fra og med den 1. januar 2020, jf. § 4, nr. 1 og 3-5, og § 22, stk. 11, i lov nr. 688 af 8. juni 2017.
Efterfølgende blev de nye regler for ejendomsvurderingerne udskudt.
Som konsekvens heraf blev virkningstidspunktet for den nyffattede udgave af tinglysningsafgiftslovens § 4 udskudt parallelt, jf. § 8, nr. 2, og § 13, stk. 9, i lov nr. 1729 af 27. december 2018 (tinglysningsafgiftslovens § 4 er senest nyaffattet ved lov nr. 270 af 26. marts 2019 med ikrafttrædelse den 1. januar 2022, jf. § 4, nr. 12, og § 8, stk. 3 og 7, i lov nr. 270 af 26. marts 2019). Dermed får den nyaffattede udgave af tinglysningsafgiftslovens § 4 virkning fra og med den 1. januar 2022 i stedet for den 1. januar 2020.
Da den nyaffattede udgave af tinglysningsafgiftslovens § 4 blev udskudt ved lov nr. 1729 af 27. december 2018, blev tilpasningen af henvisningerne i tinglysningsafgiftslovens § 3, stk. 2, § 6 b, stk. 2, og § 23, stk. 2, dog ved en fejl ikke udskudt på samme måde.
Det betyder, at henvisningerne trådte i kraft den 1. januar 2018 med virkning fra og med den 1. januar 2020, jf. § 4, nr. 1 og 3-5, og § 22, stk. 11, i lov nr. 688 af 8. juni 2017, selv om henvisningerne angår den udgave af tinglysningsafgiftslovens § 4, der er foreslået nyaffattet ved lovforslagets § 1, nr. 11, og som foreslås at træde i kraft den 1. januar 2022, jf. lovforslagets § 10, stk. 3.
Det foreslås på den baggrund, at tinglysningsafgiftslovens § 3, stk. 2, § 6 b, stk. 2, og § 23, stk. 2, ændres således, at henvisningerne til den nyaffattede udgave af tinglysningsafgiftslovens § 4 udgår.
Der vil blive indsat henvisninger til den udgave af tinglysningsafgiftslovens § 4, der træder i kraft den 1. januar 2022 ved en senere lejlighed.
Til nr. 3 Tinglysningsafgiftslovens § 5 a, stk. 1, 1. pkt., fastsætter den faste og den variable afgift for tinglysning af pant i fast ejendom og i en andel i en andelsboligforening.
Efter bestemmelsen udgør afgiften for tinglysning af pant bortset fra retspant i fast ejendom eller i en andel i en andelsboligforening 1.640 kr. og 1,45 pct. af det pantsikrede beløb.
Det foreslås at ændre tinglysningsafgiftslovens § 5 a, stk. 1, 1. pkt., således, at der sættes kommaer omkring »bortset fra retspant«.
Herved tydeliggøres det, at der skal betales afgift efter tinglysningsafgiftslovens § 5 a, stk. 1, 1. pkt., ved tinglysning af pant i fast ejendom eller i en andel i en andelsboligforening, men ikke tinglysning af retspant i disse aktiver.
Til nr. 5 og 6 I lovforslagets § 1, nr. 6, foreslås afgiften på registrering af ejerrettigheder over og panterettigheder i luftfartøjer genindført.
Afgiftens størrelse foreslås fastsat i tinglysningsafgiftslovens § 13, for så vidt angår ejerrettigheder, og i tinglysningsafgiftslovens § 14, for så vidt angår panterettigheder.
Bestemmelserne foreslås indsat med lovforslagets § 1, nr. 26.
Med lovforslaget er det foreslået, at alle luftfartøjer omfattes af afgiftspligten.
Det skal dog bemærkes, at Danmark har tiltrådt Cape Town-konventionen ved lov nr. 573 af 4. maj 2015 om internationale sikkerhedsrettigheder i flymateriel, som trådte i kraft den 1. februar 2016. Loven medfører, at ikke alle sikkerhedsrettigheder, der optages i luftfartøjer med dansk registrering, skal registreres i det danske rettighedsregister.
Det er derfor alene luftfartøjer (mindre luftfartøjer), som falder uden for anvendelsesområdet af lov om internationale sikkerhedsrettigheder i flymateriel/Cape Town-konventionen, som i udgangspunktet kan registreres i det danske rettighedsregister.
 Med ændringsforslagene foreslås der indsat et stk. 3 i §§ 13 og 14, hvorefter svævefly ikke omfattes af afgiftspligten i stk. 1.
 Ved svævefly forstås et luftfartøj, som er tungere end luft, og som under flyvning bæres oppe af luftens dynamiske reaktioner mod de faste løfteflader, hvis frie flyvning ikke afhænger af en motor, jf. artikel 2, nr. 1, i Kommissionens gennemførelsesforordning (EU) 2018/1976 af 14. december 2018 om gennemførelsesbestemmelser for operation af svævefly i henhold til Europa-Parlamentets og Rådets forordning (EU) nr. 2018/1139.
Det bemærkes, at der findes svævefly med motor, såkaldte motorsvævefly.
Disse fly vil efter det foreslåede fortsat være omfattet af afgiftspligten.
Disse fly defineres i artikel 2, nr. 3, i Kommissionens ovennævnte gennemførelsesforordning 2018/1976, som et svævefly, som er forsynet med en eller flere motorer, og som, hvis motoren/motorerne er ude af drift, har et svæveflys egenskaber.
4. Udvalgsarbejdet Lovforslaget blev fremsat den 22. januar 2020 og var til 1. behandling den 30. januar 2020. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og skatteministeren sendte den 2. januar 2020 dette udkast til udvalget, jf.
SAU alm. del  bilag 112. Den 23. januar 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Dorthe Hindborg (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rune Lund (EL) Victoria Velasquez (EL) Rasmus Nordqvist (ALT) Louise Schack Elholm (V) Anne Honoré Østergaard (V) Kristian Pihl Lorentzen (V) Lars Christian Lilleholt (V) Torsten Schack Pedersen (V) Marie Bjerre (V) Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Ole Birk Olesen (LA) Nye Borgerlige, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
