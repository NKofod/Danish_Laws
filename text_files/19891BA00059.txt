Nr BSF 59 Forslag til folketingsbeslutning om modernisering af teleselskabernes  

 struktur Fremsat af Helge Mortensen (S) Bakholt (S) J.K.
Hansen (S) Søren Hansen  

 (S) Tove Lindbo Larsen (S) Jimmy Stahr (S) Stavad (S) Søgaard (S) den 2. februar 1990 Folketinget opfordrer regeringen til at fremsætte forslag om ændring af de danske teleselskabers struktur ud fra følgende hensyn:
 a) Sikring af effektiv og konkurrencedygtig teleservice på et lavt  

 omkostningsniveau og på ensartede vilkår for alle brugergrupper og alle  

 geografiske områder i Danmark.
 b) Øget beskæftigelse i den samlede danske tele- og elektroniksektor  

 gennem styrket national og international konkurrenceevne.
 c) Optimal udnyttelse af den offentlige telesektors stordriftsfordele i de  

 foreliggende konkurrencesituationer, især inden for indkøb, teknisk drift,  

 finansiering, forskning, udvikling og samarbejde med andre inden- og  

 udenlandske virksomheder.
 For at opfylde disse hensyn gennemføres følgende strukturelle ændringer:
1) Ejerskabet af KTAS, Jydsk Telefon A/S, Fyns Telefon, Tele Sønderjylland  

 og Statens Teletjeneste samles i et aktieselskab (Holding), hvori staten  

 besidder den bestemmende andel af aktiekapitalen.
De øvrige aktier ejes af  

 danske investorer.
 2) De eksisterende koncessioner overføres til det landsdækkende selskab.  

 Ved koncessionernes fornyelse i 1992 gives koncession til det landsdækkende  

 selskab omfattende de aktiviteter, som efter regeringens og Folketingets  

 beslutning på dette tidspunkt skal være koncessionsbelagte.
 3) De koncessionsomfattede teleaktiviteter tilrettelægges teknisk,  

 økonomisk og organisatorisk optimalt under hensyntagen til såvel nationale  

 krav som international konkurrence.
4) Det nye Holding får en bestyrelse bestående af 6  

 generalforsamlingsvalgte medlemmer plus medarbejderrepræsentanter ifølge  

 gældende lov.
Staten vælger halvdelen af de generalforsamlinsvalgte  

 bestyrelsesmedlemmer.
Enkelte heraf skal repræsentere særlig sagkundskab.
De  

 private aktionærer vælger på generalforsamlingen den anden halvdel af de  

 generalforsamlingsvalgte bestyrelsesmedlemmer.
Medarbejderne har fra  

 etableringen ret til at udpege 1/3 af bestyrelsesmedlemmerne.
5) Bestyrelsen tillægges det fulde ansvar for selskabets ledelse og  

 strukturering.
Bestyrelsen skal tilsikre, at teleselskabet, såvel  

 udviklingsmæssigt som markedsmæssigt, udnytter det internationale potentiale,  

 sektoren har.
Det offentliges indflydelse sikres via  

 bestyrelsesrepræsentation og koncessionsvilkår.
Bemærkninger til forslaget Danmark har et af verdens bedst fungerende og billigste telesystemer.
Det  

 har hidtil, i lighed med situationen i andre lande, været beskyttet for  

 væsentlig konkurrence fra udenlandske eller private danske selskaber.
Denne  

 særstilling på markedet bortfalder i de kommende år.
Det er derfor vigtigt at  

 tilpasse telesektorens struktur til de i fremtiden gældende vilkår.
De danske teleselskaber står godt rustet til fortsat at have en stor  

 markedsandel i et konkurrencebetonet marked, idet selskaberne har en høj grad  

 af effektivitet og er anerkendt blandt udenlandske kolleger for faglig  

 dygtighed.
På grund af kollegernes respekt har selskaberne ligeledes  

 muligheder for via joint ventures at få andel i kommende udviklingsopgaver og  

 nye internationale markeder.
På længere sigt kan det danske televæsen  

 eventuelt indgå samarbejdsaftaler svarende til DDL's deltagelse i  

 SAS-samarbejdet.
Herved kan televæsenet blive et egentligt eksporterende  

 selskab.
For at opfylde den under a), b), og c) nævnte målsætning er det en  

 nødvendighed, at televæsenet får en struktur, der giver størst mulig  

 fleksibilitet og hurtig tilpasningsevne.
Dette vil være nødvendigt for at  

 sikre en konstant høj konkurrenceevne i en sektor, der konstant er under  

 omskiftning og udvikler sig med en dynamik, der til dels er uforudsigelig og  

 derfor kræver en hurtig og entydig beslutningsproces.
 Hurtig og entydig beslutningsproces kræver, at televæsenet har en  

 forretningsmæssigt kvalificeret ledelse på såvel bestyrelses- som  

 direktionsniveau, en ledelse, der kan tage beslutninger ud fra et  

 helhedshensyn, og som er tildelt det overordnede ansvar over for ejerne og  

 har den dertil nødvendige kompetence.
Det danske televæsen kan fastholde en betydelig del af det nuværende  

 forretningsgrundlag også på det liberaliserede område, såfremt der sikres en  

 konkurrencedygtighed på såvel det koncessionerede som det liberaliserede  

 område.
Telefonselskaberne har kontakten til de potentielle kunder og kan  

 herigennem markedsføre hele produktsortimentet, såfremt der sikres et godt  

 omdømme.
De nuværende regionale selskaber bør derfor fortsat opretholdes som  

 datterselskaber.
Da det danske televæsen allerede har et godt internationalt omdømme, vil  

 et stærkt selskab i fremtiden have mulighed for at sælge ydelser på  

 eksportmarkedet og indgå i udviklingsprojekter med såvel internationale  

 teleselskaber som danske elektronikselskaber.
De sidstnævnte kan herved, som  

 det også er sket hidtil, skabe nye produkter, der kan konkurrere på det  

 internationale marked.
Det vil være en afgørende vigtig opgave for  

 televæsenet, også i fremtiden, og gerne i styrket form, at deltage i  

 skabelsen og vedligeholdelsen af en stærk dansk elektronikindustri.  

 Herigennem kan televæsenet være med til at sikre en høj beskæftigelse i en  

 sektor i international vækst.
 Televæsenet skal sikres muligheder for at kunne indgå i internationale  

 netværk, der kan blive en nødvendig udvikling i denne branche, som det er på  

 eksempelvis lufttransportområdet, hvor Det Danske Luftfartsselskab har  

 indgået et bindende samarbejde med de norske og svenske søsterselskaber i  

 SAS, der yderligere har indgået samarbejde med en række flyselskaber.  

 Deltagelse i internationale selskaber kan, såfremt det danske selskab  

 indtræder som en teknisk stærk og strukturelt velfungerende enhed, trække  

 mange arbejdsopgaver til danske virksomheder.
Det offentlige skal via koncessionsvilkårene eller direkte i selskabets  

 vedtægter i fremtiden sikre, at alle danske geografiske områder og indbyggere  

 får lige adgang til de ydelser, televæsenet leverer.
Dette indebærer blandt  

 andet ens priser og vilkår for samme ydelse.
Det indebærer videre, at  

 selskaber, der sælger ydelser, der optager kapacitet i nettet, skal betale en  

 pris, der er direkte afhængig af den kapacitet, der optages.
På områder, hvor  

 eventuelt flere selskaber får koncession, forudsættes dette at ske på lige  

 vilkår, herunder med samme forpligtelse mod almenvellet.
Kun herved stilles  

 de enkelte selskaber og forbrugere i en lige situation.
Det forudsættes  

 videre, at Folketinget ved lov sikrer, at basale kommunikationsbehov for alle  

 opfyldes på rimelige vilkår.
 Endelig skal den kommende strukturering af televæsenet tilrettelægges, så  

 den for staten er indtægtsneutral.
 Struktureringen af televæsenet skal opfylde ovennævnte krav gennem  

 etablering af et nyt aktieselskab - Holding.
Holding skal herefter have overført de statslige ejerinteresser i KTAS,  

 JTAS og Tele Sønderjylland, ligesom Statens Teletjeneste underlægges Holding.  

 Som betaling modtager staten aktier i Holding A/S.
De private aktionærer i  

 KTAS og JTAS indløses til den i koncessionsbetingelserne fastsatte kurs.
De  

 nuværende aktionærer tilbydes fortegningsret ved nytegning af aktier i  

 Holding.
 For så vidt angår Fyns Telefon indledes forhandlinger om overførsel af de  

 55 pct. af ejerandelene, der ikke tilhører staten.
Efterfølgende kan staten sælge en andel af aktierne i Holding over  

 Fondsbørsen, eller der kan foretages nyemission i selskabet.
Aktierne kan kun  

 købes/tegnes af danske juridiske personer.
Ved fremtidige aktieemissioner i  

 selskabet skal staten have ret til at tegne aktier til markedskurs i et  

 sådant forhold, at de statsligt ejede aktier fortsat mindst udgør 51 pct. af  

 aktiekapitalen.
Med henblik på at sikre en forretningsmæssig, dynamisk og velkvalificeret  

 bestyrelse på 9 medlemmer fastsættes i vedtægterne, - at staten på selskabets generalforsamling vælger 3 medlemmer, hvoraf  

 minimum et medlem vælges blandt særligt sagkyndige inden for relevante  

 tekniske eller økonomiske områder, - at medarbejderne, såfremt de ønsker det, vælger det antal  

 bestyrelsesmedlemmer, de i henhold til aktieselskabsloven har krav på - p.t.  

 3.
- at de ikke-offentlige aktionærer på generalforsamlingen vælger 3  

 medlemmer.
Der skal ikke være restriktioner for valget af disse ud over, hvad  

 aktieselskabsloven foreskriver.
Da der ved Holdings etablering endnu ikke er  

 privatejede aktier, bør det besluttes, at de 2 største danske  

 pengeinstitutter, målt på egenkapitalen pr. 31. januar 1989, skal stå for  

 børsintroduktionen, og at disse udpeger 3 midlertidige bestyrelsesmedlemmer i  

 samarbejde med Nationalbankens direktion.
 Introduktionen af selskabet på Børsen kan eventuelt ske ved fusion med et  

 eller begge de børsnoterede teleselskaber, der så kan flytte alle aktiviteter  

 til datterselskaber.
 Inden børsintroduktionen må bestyrelsen udarbejde en plan for selskabets  

 fremtidige strukturering.
 Generaldirektoratet for P & T bør fremover være tilsynsførende med  

 teleselskabet og bør derfor ikke have andre beføjelser over selskabet og bør  

 ikke deltage i udpegningen af bestyrelsen.
