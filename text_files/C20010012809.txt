Cirkulære om fradrag ved  

 anskaffelse og drift af rustvogne1) 1.	Landsskatteretten har i en kendelse af 24. november 2000,  

 offentliggjort i SKM 2001, 39 LSR den 12. marts 2001, fastslået, at  

 anskaffelses- og driftsudgifter til rustvogne kan fradrages i henhold til  

 momslovens §§ 37-38.
 I sin kendelse har Landsskatteretten lagt vægt på, at  

 rustvogne ikke er omfattet af momslovens § 41, idet rustvogne optages  

 under personkøretøjer i Centralregistret for  

 motorkøretøjer.
 Endvidere har Landsskatteretten lagt vægt på, at  

 rustvogne, der er specielt indrettet og udelukkende anvendes til  

 rustvognskørsel, ikke er omfattet af momslovens § 42,  

 stk. 1, nr. 7, idet sådanne køretøjer ikke er  

 indrettet til befordring af personer, samt at de er fritaget for  

 registreringsafgift efter registreringsafgiftslovens § 2.
 2.	Som en konsekvens af kendelsen har en bedemand delvis fradragsret  

 for anskaffelses- og driftsudgifterne til en rustvogn, såfremt den  

 anvendes blandet, d.v.s. både til ydelser, der er omfattet af  

 momslovens § 13, stk. 1, nr. 17, herunder ligvognskørsel, og  

 til ydelser, der er momspligtige efter momslovens § 4, herunder  

 transport af blomster og kranse.
 3.	I de tilfælde hvor bedemænd har beregnet fradragsretten  

 i henhold til momslovens § 41 eller § 42, stk. 1, nr. 7, kan  

 de ved henvendelse til deres told- og skatteregion få tilbagereguleret  

 deres købsmoms i overensstemmelse med momslovens §§ 37-38.  

 Reguleringen kan ske 5 år tilbage fra virksomheden anmoder om  

 tilbagebetaling i henhold til lov om forældelse af visse fordringer  

 § 1, nr. 6 (1908-loven).
Told- og Skattestyrelsen, den 29. juni  

 2001 Ole Kjær /Else Veggerby 1)   I Told- og  

 Skattestyrelsens egen interne nummerrække har cirkulæret nr.  

 2001-23.
