Aktiekapitalen i et A/S ejedes af 5 aktionærer med 20% til hver.
I  

 1983 stiftede disse aktionærer et holdingselskab - samme aktiefordeling - og  

 en del af aktierne i det oprindelige selskab blev solgt til holdingselskabet.  

 Avancen herved kunne ikke beskattes som udlodning til aktionærerne - ingen  

 hjemmel til sådan beskatning i 1983 - men måtte behandles efter  

 aktieavancebeskatningslovens regler.
 Ingeniør A klagede over, at de stedlige skattemyndigheder for indkomståret  

 1983 havde anset ham for almindelig indkomstskattepligtig af et beløb på  

 400.000 kr., der var anset for udlodning i forbindelse med salg af aktier i B  

 A/S, hvortil kom 100.000 kr., som var skattegodtgørelse heraf, i alt 500.000  

 kr.
Det fremgik i øvrigt af sagen, at der i juni 1979 var stiftet et  

 aktieselskab, B A/S, af 5 personer, hvoraf klageren var den ene.  

 Aktiekapitalen i det nystiftede selskab havde andraget 200.000 kr., der var  

 fordelt med 20% til hver af stifterne.
I forbindelse med stiftelsen havde det  

 nystiftede selskab overtaget værdierne i et bestående selskab, hvis  

 virksomhed blev videreført i det nystiftede selskab.
Samtlige stiftere havde  

 været medarbejdere i det selskab, hvis aktiviteter man havde overtaget.
I  

 henhold til generalforsamlingsbeslutninger i oktober 1980 og december 1981  

 var aktiekapitalen udvidet til i alt 600.000 kr.
Aktiekapitalen var fortsat  

 fordelt med 20% til hver af stifterne.
 I december 1982 havde de samme personer stiftet Holdingselskabet C ApS med  

 en indskudskapital på 30.000 kr., der senere var udvidet til 80.000 kr.  

 Anpartskapitalen i holdingselskabet ejedes - og ejes - af samme personkreds,  

 som besad aktierne i B A/S og med samme forholdsmæssige fordeling.
I forbindelse med stiftelsen af holdingselskabet var aktiekapitalen i B  

 A/S opdelt i 3 aktieklasser a 200.000 kr.
Aktiekapitalen blev fordelt  

 således, at A-aktier tildeltes normal udbytteret, medens B- og C-aktierne  

 tildeltes senere indtrædende udbytte.
I juni måned 1983 havde aktionærerne i B A/S overdraget A-aktierne til  

 holdingselskabet til en kursværdi af 1250, svarende til en købesum på 2,5  

 mio. kr.
Det købende holdingselskab havde udstedt 5 enslydende gældsbreve a  

 500.000 kr. til hver af aktionærerne.
Gældsbrevene skulle af holdingselskabet  

 afvikles over 10 år, men uden forrentning.
 En i 1984 foretagen overdragelse af B-aktierne var omgjort efter  

 tilladelse hertil fra Statsskattedirektoratet.
 Skattemyndighederne havde ved ansættelsen henvist til, at der var  

 sammenfald mellem køber og sælgerinteresser, hvorfor de betalinger, der ved  

 salget tilflød aktionæren i kraft af aktiebesiddelsen i B A/S, måtte anses  

 for udlodning af overskud og reserver og dermed almindelig  

 indkomstskattepligtig i henhold til bestemmelsen i ligningslovens § 16 A.
Skattemyndighederne havde henvist til, at det, aktionærerne havde ønsket  

 sig i 1983, var at opnå en udlodning, og at der alene havde ligget  

 skattetænkning bag dispositionerne.
Det var endvidere anført, at de nuværende  

 holdingregler kun var en formalisering af tidligere fulgte regler, hvorfor  

 dispositionen var et forsøg på omgåelse af skatteforpligtelsen.
Klagerens repræsentant understregede, at der ikke fandtes retligt grundlag  

 for anvendelse af ligningslovens § 16 A, men at der beskatningsmæssigt måtte  

 forholdes i overensstemmelse med aktieavancebeskatningslovens regler.
Såfremt  

 dette ikke blev lagt til grund, var den foretagne afgørelse udtryk for en  

 praksisskærpelse med tilbagevirkende kraft.
Repræsentanten henviste særligt til afgørelsen ved Østre Landsrets dom af  

 1. juli 1988, 14. afdeling, nr. 435-1987, i hvilken det udtrykkeligt blev  

 udtalt, at der først ved ændringen af ligningslovens § 16 B i 1984 blev  

 indført en udtrykkelig hjemmel til indkomstbeskatning af afståelsessummen ved  

 aktiesalg til holdingselskabet.
Han anførte endvidere, at der ej heller i den  

 øvrige skattelovgivning var bestemmelser om indkomstbeskatning af sådanne  

 aktiesalg, i hvilken forbindelse han understregede, at det i den nævnte dom  

 blev udtalt, at uanset at aktiesalget var sket ud fra skattemæssige  

 overvejelser, var gevinsten skattefri, da der ikke var hjemmel til  

 indkomstbeskatning.
Nærværende sag var i realiteten identisk med den således  

 afgjorte sag, uanset at denne vedrørte kursspørgsmål, idet klageren i  

 nærværende sag - ligesom i den nævnte sag - ikke ejede mere end 20% af  

 selskabets aktier.
Med hensyn til den anvendte kurs ved overdragelsen af aktierne var den  

 skatteteknisk korrekte kurs 998, men dette var imidlertid en kontantkurs.
Den  

 ved overdragelsen anvendte kurs på 1250 var derfor en tilnærmet kurs, hvor  

 det måtte tages i betragtning, at der var tale om rentefri betaling over 10  

 år.
Såfremt kursen havde været baseret på bestemmelserne i  

 aktionæroverenskomsten, ville dette have givet en kurs på 1346.
Efter de under sagen fremkomne oplysninger fandt Landsskatterettens  

 medlemmer i overensstemmelse med principperne i den af klagerens repræsentant  

 påberåbte Østre landsretssag, at der ikke i skattelovgivningen for  

 indkomståret 1983 var hjemmel til indkomstbeskatning af vederlaget for  

 aktierne, og at avance måtte behandles efter reglerne i  

 aktieavancebeskatningsloven.
Retten fandt ej heller grundlag for at  

 tilsidesætte den ved overdragelsen anvendte kurs 1250, når hensås til den  

 skattemæssige kursværdi samt til det forhold, at betalingen blev erlagt i  

 form af pantebreve, som - ubestridt - skulle kursfastsættes.
Den påklagede  

 ansættelse blev herefter nedsat i overensstemmelse med klagerens påstand.
 LV 1989, SF 1.1. og SH 1.2.
