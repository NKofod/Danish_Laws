Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove. (Nedsættelse af skattesatsen for selskaber samt  

 virksomhedsskatteprocenten).
(Lovforslag nr.
L 30).
 Regeringen fremsætter som led i finanslovsforslaget  

 for 2001 en række forslag til justering af erhvervsbeskatningen,  

 herunder en række forslag, der skal forbedre mulighederne for  

 generationsskifte.
 Et væsentligt element i ovennævnte justering  

 er nærværende forslag om nedsættelse af den danske  

 selskabsskattesats fra 32 pct. til 30 pct. fra og med indkomståret  

 2001.
Med forslaget om lavere selskabsskat fortsætter  

 regeringen ad den hidtidige vej i skattepolitikken med samtidig  

 nedsættelse af selskabsskattesatsen og udvidelse af skattegrundlaget.  

 Den formelle selskabsskattesats er vigtig som signal.
En lavere formel sats  

 vil styrke incitamentet for virksomheder til at lokalisere sig i Danmark.
Det  

 gælder ikke mindst med åbningen af Øresundsbroen og den  

 øgede integration i Øresundsregionen.
En selskabsskattesats på 30 pct. er under  

 EU-gennemsnittet, og vil bringe den mere på linie med niveauet i vore  

 nabolande, hvor satsen er 28 pct. i Sverige og Norge og 29 pct. i Finland.  

 Den effektive selskabsskat i Danmark er i dag ikke højere end i resten  

 af Norden, bl.a. fordi Danmark har mere gunstige afskrivningsregler.
I EU er  

 den gennemsnitlige sats 35,4 pct. i 2000.
Satsnedsættelsen er et blandt flere  

 lovgivningsmæssige tiltag bl.a. nødvendiggjort af den stigende  

 internationalisering, hvor voksende mobilitet i investeringerne og  

 ændringer i erhvervsstrukturen har medvirket til en tendens i  

 erhvervsbeskatningen, hvor satserne nedsættes, skattebaserne  

 gøres bredere og skattereglerne gøres mere neutrale.
Dette og  

 andre samtidigt fremsatte lovforslag følger tidligere  

 omlægninger af erhvervsbeskatningen samtidig med, at forslagene  

 honorerer de krav, udviklingen i vore nabolande stiller.
 Finansieringen af satsnedsættelsen sker ved en  

 ændring af afskrivningsreglerne og en forhøjelse af skattesatsen  

 for aktieindkomst.
Satsen for saldoafskrivninger foreslås nedsat fra 30  

 pct. til 25 pct.
En nedsættelse vil afgørende bidrage til at  

 mindske skattereglerne som parameter ved virksomhedernes  

 investeringsbeslutninger.
Justeringen af afskrivningssatserne vil skabe  

 større neutralitet i forhold til virksomhedernes  

 investeringsbeslutninger - både generelt og på tværs af  

 brancher med forskellig kapitalintensitet.
Adgangen til at forskudsafskrive på driftsmidler  

 foreslås ophævet.
I  forbindelse med Pinsepakken i 1998 blev  

 adgangen til at forskudsafskrive på bygninger og installationer  

 ophævet.
Adgangen til at forskudsafskrive på skibe  

 opretholdes.
Udviklingen af nye maskiner og produktionsmetoder kan  

 føre til, at de skattemæssige afskrivninger i nogle  

 tilfælde ikke kan følge med aktivernes teknisk-økonomiske  

 forældelse.
For at forbedre vilkårene for de  

 højteknologiske virksomheder foreslås det, at virksomhederne kan  

 vælge at få fradrag for tab på et aktiv, der er solgt eller  

 skrottet, straks i året for salget eller skrotningen fremfor i de  

 efterfølgende år ved forøgede afskrivninger.
Beskatningen af aktieindkomst forhøjes.  

 Skattesatsen for aktieindkomst under 38.500 kr. forhøjes fra 25 pct.  

 til 28 pct. og over beløbsgrænsen fra 40 pct. til 43 pct.
Derved  

 bevares overensstemmelsen mellem den samlede beskatning af indkomst indtjent  

 gennem et selskab sammenholdt med beskatningen af indkomst indtjent direkte  

 af en person.
Som yderligere elementer i regeringens forslag til  

 justering af erhvervsbeskatningen fremsættes en række forslag til  

 forbedring af vilkårene og mulighederne for generationsskifte.
En del  

 af disse lovforslag er udmøntninger af det af regeringen og CD  

 nedsatte Generationsskifteudvalgs betænkning fra august 1999.
 Således fremsættes et forslag om, at den  

 forskel, der i dag er på den skattemæssige behandling af  

 renteudgifter, afhængig af, om lånet er optaget for at erhverve  

 en personligt ejet virksomhed eller et selskab, foreslås ophævet.  

 Fradrag for renteudgifter knyttet til køb af aktier eller anparter har  

 i dag en lavere skatteværdi end ved køb af en personligt ejet  

 virksomhed, hvor virksomhedsordningen eller kapitalafkastordningen  

 anvendes.
For at begrænse ordningen til egentlige  

 virksomhedsoverdragelser, fastsættes en række krav for at anvende  

 ordningen.
Ordningen kan eksempelvis ikke anvendes på aktier i et  

 selskab, hvis aktiviteter er passiv pengeanbringelse.
Regeringen fremsætter desuden forslag om en  

 særlig pensionsordning for tidligere selvstændigt  

 erhvervsdrivende.
Lovforslaget indfører en særlig adgang for  

 personer, der har drevet selvstændig virksomhed, til at oprette  

 pensionsordninger i forbindelse med, at virksomheden sælges eller  

 lukkes.
Personen skal være over 55 år og have drevet virksomhed i  

 de seneste 10 år.
 Efter forslaget kan denne persongruppe anvende et  

 beløb svarende til den skattepligtige fortjeneste ved afståelsen  

 af virksomheden, dog maks. 2 mill. kr. til at oprette pensionsordninger med  

 løbende udbetalinger og ratepensionsordninger efter særlige  

 beskatningsregler.
 Ordningen skal være forbeholdt  personer, der har  

 drevet reel erhvervsvirksomhed, dvs. at virksomheden f.eks. ikke må  

 have bestået i blot at eje aktier i et selskab, hvis aktiviteter er  

 passiv pengeanbringelse.
 Regeringen foreslår endvidere en stramning af de  

 særlige gunstige regler for overdragelse af aktier uden at der  

 udløses skat (succession) således, at reglerne kun skal  

 gælde for aktier i reelle erhvervsvirksomheder og derfor ikke for  

 selskaber hvis aktiviteter alene består i passiv pengeanbringelse.
Endelig forslår regeringen at lempe  

 generationsskiftemulighederne ved at forbedre de økonomiske  

 vilkår ved overdragelse af virksomhed inden for familiekredsen.  

 Forslaget giver mulighed for indtræden (succession) i indestående  

 på konto for opsparet overskud i virksomhedsordningen, når en  

 personligt ejet virksomhed overdrages inden for familiekredsen.
Der  

 foreslås en tilsvarende successionsadgang for indestående  

 på konto for konjunkturudligning i kapitalafkastordningen.
 Der er med andre ord tale om en udvidelse af  

 gældende successionsmuligheder.
For så vidt angår de to sidstnævnte  

 lovforslag vil de have den virkning, at der gælder samme regler ved  

 overdragelse i levende live og ved død.
Fordelen er, at valget af  

 tidspunkt for generationsskifte og -form i højere grad vil  være  

 styret af f.eks. ledelsesmæssige, forretningsmæssige og  

 familiemæssige hensyn end i dag.
 Som det sidste forslag i regeringens samling af  

 erhvervsbeskatningsforslag forslås en ændring af reglerne for  

 CFC-beskatning samt en ændring af fradragsreglerne for koncerninterne  

 forsikringspræmiebetalinger.
Efter gældende regler skal indkomst fra finansiel  

 virksomhed hos et udenlandsk finansielt datterselskab medregnes i det danske  

 moderselskabs indkomst, hvis datterselskabet beskattes væsentligt  

 lavere end efter danske regler.
Det udenlandske datterselskabs  

  hensættelser kan i visse tilfælde være så  

 fordelagtige, at datterselskabet i forhold til danske skatteregler bliver  

 særligt begunstiget.
 Det foreslås, at hvis den udenlandske beskatning i  

 væsentlig grad udskydes i forhold til danske regler, skal  

 datterselskabets finansielle indkomst medregnes i det danske moderselskabs  

 indkomst.
Endvidere foreslås en beskæring af fradrag,  

 når et selskab tegner en forsikring hos et selskab i samme koncern.  

 Formålet er, at resultatet af en selvforsikring skattemæssigt  

 bliver den samme, uanset om forsikringen sker via selvforsikring i et  

 koncernselskab eller i selskabet selv.
Et selskab, som tegner en  

 koncernintern forsikring, skal efter forslaget ikke have fradrag for  

 forsikringspræmierne, men får i stedet fradraget på det  

 tidspunkt, hvor det måtte lide en skade.
Forsikringsselskabet skal  

 omvendt ikke beskattes af præmien, når forsikringstageren ikke  

 har haft fradrag for indbetalingen.
Lovkomplekset medfører betydelige  

 provenumæssige forskydninger mellem de enkelte år.
De  

 ændrede afskrivningsregler fremrykker på den ene side  

 skattebetalinger, mens generationsskifteforslagene udskyder skattebetalinger.  

 Rentevirkningen heraf skønnes at opveje provenutabet ved  

 nedsættelsen af selskabsskattesatsen, således at lovkomplekset  

 over en årrække er provenuneutralt.
For indkomståret 2001 og de nærmeste  

 følgende år, vil der være et provenuoverskud for stat og  

 kommune.
For indkomståret 2001 skønnes det til ca. 2,3 mia. kr.  

 fordelt med ca. 1,5 mia. kr. til staten og knap 0,8 mia. kr. til kommunerne.  

 Finansårsvirkningen i 2001 skønnes til ca. 2,2 mia. kr.
Omlægningerne af erhvervsbeskatningen er til  

 relativt mindre fordel for kapitalintensive brancher, mens de vidensbaserede  

 erhverv (f.eks.
IT- og biotekbranchen og andre højteknologiske  

 virksomheder) vil have den største fordel.
Dette skal ses i lyset af,  

 at kapitalintensive brancher i dag opnår de største subsidier  

 via gunstige afskrivningsregler.
 De samlede virkninger på det kommunale  

 udskrivningsgrundlag for 2001 vil blive neutraliseret i forbindelse med  

 efterreguleringerne for de selvbudgetterende kommuner og amter i 2003.  

 Merprovenuet på selskabsskatten for indkomståret 2001 tilfalder  

 kommunerne i forbindelse med afregningen af selskabsskat i 2004.
 Idet jeg i øvrigt henviser til bemærkningerne  

 i lovforslagene, skal jeg anbefale det til Folketingets velvillige  

 behandling.
