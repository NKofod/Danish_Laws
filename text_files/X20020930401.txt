 Selvstændigt erhvervsdrivendes fradrag  

 for indskud på pensionsordning- pensionsbeskatningslovens § 15 A -  

 virksomhedsskatteordning - planteavlsejendom - udlejning.
Spørgsmål Vil A  kunne få fradrag for indskud på en pensionsordning i  

 medfør af pensionsbeskatningslovens § 15A, såfremt indskuddet  

 består af avancer og genvundne afskrivninger opstået i  

 forbindelse med salg af planteavlsejendommen X? Svar Ja, såfremt de øvrige betingelser i pensionsbeskatningslovens  

 § 15 A er opfyldt.
Beskrivelse af de faktiske forhold Pensionsbeskatningslovens § 15A har virkning for indkomståret 2001.  

 Reglen bestemmer, at personer, der i forbindelse med afståelse af deres  

 erhvervsmæssige virksomhed eller en andel af denne opnår en  

 skattepligtig fortjeneste, kan indskyde fortjenesten på en  

 pensionsordning og derved få fradragsret for det indskudte  

 beløb.
Bestemmelsen har til formål at indføre en særlig adgang  

 for personer over 55 år, der har drevet selvstændig virksomhed i  

 mindst 10 år, til at oprette pensionsordninger i forbindelse med  

 virksomhedsophør.
Disse personer står ved erhvervsvirksomhedens  

 ophør typisk dels med en skattepligtig fortjeneste hidrørende  

 fra virksomheden, dels med en meget begrænset eller helt manglende  

 pensionsopsparing.
 Bestemmelsen går ud på at tillade en nærmere  

 afgrænset persongruppe at anvende et beløb svarende til den  

 skattepligtige fortjeneste ved afståelse af virksomhed, dog maks.  

 2.060.400 kr. (2002-niveau) til at oprette pensionsordninger med  

 løbende udbetalinger og ratepensionsordninger efter særlige  

 beskatningsregler, der tilgodeser de pågældendes særlige  

 situation.
 Ved salg af en virksomhed, der har været drevet i personligt regi,  

 opgøres beløbet på grundlag af de skattepligtige  

 gevinster, der opnås ved salg af virksomhedens aktiver, såsom  

 driftsmidler, goodwill og andre immaterielle aktiver, fast ejendom og  

 værdipapirer, med fradrag af tab.
A  har været selvstændigt erhvervsdrivende siden 1968, hvor  

 han overtog  ejendommen X.
Ejendommen blev hovedsagelig drevet som en  

 planteavlsejendom.
A har ikke selv beboet ejendommen, men har drevet den  

 gennem alle årene.
A solgte ejendommen den 15. august 2001, og  

 opnåede herved en ejendomsavance på 1.647.690 kr. og genvundne  

 bygningsafskrivninger for 97.709 kr.
Det er summen af disse to beløb,  

 som A ønsker at indskyde på en ophørspensionsordning.
 Efter salget af ejendommen X ejer A stadig en erhvervsmæssig  

 virksomhed: Ejendommen Y, hvortil der hører 4,8 ha. landbrugsjord.  

 Dette areal udlejes til køberen af ejendommen X.
Ved indkomstopgørelsen for indkomstårene 1999, 2000 og 2001  

 er der anvendt reglerne i virksomhedsskatteloven, hvilket blandt  

 medfører, at der er sket en deling af virksomhedens aktiver og private  

 aktiver udenfor virksomheden.
Afkastet af virksomhedens aktiver og afkastet  

 af private aktiver udenfor virksomheden deles som følge heraf  

 også.
 For indkomstårene 1999, 2000 og 2001 har A  haft følgende  

 indkomstforhold:
1999 2000 2001 Bruttoindtægter fra planteavl 203.283 205.494 188.788 Udgifter i virksomhed excl. renter 99.955 97.032 111.397 Indtægter ved udlejning af stuehus 38.400 39.050 44.400 Udgifter ved udlejning af stuehus 5.413 23.848 1.968 Afskrivning virksomhed 12.730 8.025 893 Resultat af virksomhed før renter 123.585 115.639 118.930 Renter i virksomheden 352 726 385 Renter udenfor virksomheden 92.496 95.427 88.349 Aktiefortjeneste udenfor virksomheden 85.759 For indkomstårene 1999, 2000 og 2001 har A  haft følgende  

 formueforhold:
1999 2000 2001 Aktiver i virksomheden, ultimo 1.773.000 2.150.090 2.464.745 Heraf værdi af udlejet stuehus 477.200 519.600 566.400 Gæld i virksomheden 6.000 16.007 10.724 Udover det udlejede stuehus udgør bestod virksomhedens aktiver af  

 de øvrige dele af ejendommen X: Jord og driftsbygninger.
Det  

 fremgår af regnskaberne, at der i regnskabsårene 1999, 2000 og  

 2001 var en kontantbeholdning på kassekreditten på henholdsvis  

 14.415 kr., 0 kr. og. 28.599 kr.
 Aktiver udenfor virksomheden:
Stuehus (på ejendommen Y) 1.300.000 1.500.000 1.650.000 Sommerhus 450.000 520.000 560.000 Biler 219.289 189.300 164.727 Værdipapirer 2.320.671 2.205.221 2.253.258 Likvide beholdninger 303.766 69.738 105.603 Pensionsbeskatningslovens § 15 A, stk. 3 bestemmer bl.a. følgende:  

"Den erhvervsmæssige virksomhed som nævnt i stk. 1 og 2  

 må ikke i væsentligt omfang have bestået af udlejning af  

 fast ejendom, besiddelse af kontanter, værdipapirer eller lignende, jf.  

 stk. 4, .." og "Bortforpagtning af fast ejendom som nævnt i  

 vurderingslovens § 33, stk. 1 og 7, anses ikke som udlejning af fast ejendom  

 ved anvendelsen af 1. pkt." Pensionsbeskatningslovens § 15 A, stk. 4, bestemmer bl.a. følgende:  

"En persons erhvervsmæssige virksomhed anses for i væsentligt  

 omfang at have bestået i udlejning af fast ejendom, besiddelse af  

 kontanter, værdipapirer eller lignende som nævnt i stk. 3, hvis  

 mindst 25 pct. af indtægterne fra den erhvervsmæssige virksomhed  

 opgjort som gennemsnittet af de seneste 3 regnskabsår stammer fra  

 sådan aktivitet, eller hvis handelsværdien af virksomhedens  

 udlejningsejendomme, kontanter, værdipapirer eller lignende enten  

 på overdragelsestidspunktet eller opgjort som gennemsnittet af de  

 seneste 3 regnskabsår udgør mindst 25 pct. af  

 handelsværdien af virksomhedens samlede aktiver." A  mener, at han opfylder disse betingelser og de øvrige regler for  

 at kunne indskyde på en ophørspension.
Virksomheden har  

 primært bestået i  drift af  landbrugsejendommen.
A har kun haft  

 en begrænset formuebeholdning i virksomheden.
Overskuddet i årene  

 1999 til 2001 har udgjort  henholdsvis 123.585 kr, 115.639 kr. og 118.930  

 kr., og der er kun renteindtægter i virksomheden på henholdsvis  

 352 kr., 726 kr. og 385 kr. i de samme år.
Ifølge A er det  

 således under 25% af indtægterne, der kommer fra såkaldt  

 passiv virksomhed, jf. stk. 3 og 4 i pensionsbeskatningslovens § 15 A.
A  har oplyst, at hans private værdipapirer alle er aktier.
Desuden  

 har han oplyst, at ingen af de private aktiver på noget tidspunkt har  

 været virksomhedsaktiver.
Der er således ikke overført  

 aktiver fra virksomheden til privatområdet.
Den skatteansættende myndigheds udtalelse Skatteafdelingen i kommunen har ikke haft bemærkninger til  

 sagen.
Styrelsens indstilling og begrundelse Efter det oplyste blev A´s  ejendom drevet som selvstændig  

 erhvervsvirksomhed ved delsalget den 15. august 2001. Salget af ejendommen  

 må således kunne betegnes som en afståelse af en andel af  

 spørgerens erhvervsmæssige virksomhed.
Det er styrelsens opfattelse, at spørgerens opdeling af sine  

 aktiver er i overensstemmelse med  virksomhedsloven og personskatteloven.
Det  

 fremgår af virksomhedsskattelovens § 1, stk. 2, at aktier mv. omfattet  

 af aktieavancebeskatningsloven ikke kan indgå i virksomhedsordningen.  

 Spørgerens private værdipapirer er alle aktier.
Ingen af de  

 private aktiver har på noget tidspunkt har været  

 virksomhedsaktiver.
Der er således ikke overført aktiver fra  

 virksomheden til privatområdet.
Det fremgår af sagen, at det for indtægtsårene 1999-2001  

 har været langt under 25% af indtægterne i virksomheden, som  

 hidrører fra udlejning af fast ejendom, besiddelse af kontanter,  

 værdipapirer eller lignende, jf. § 15 A, stk. 3 og 4. Der har  

 således kun været en begrænset kontantbeholdning og nogle  

 beskedne renteindtægter i virksomheden.  Bortforpagtning af en  

 landbrugsejendom er udtrykkeligt undtaget fra "udlejning af fast  

 ejendom" i pensionsbeskatningslovens § 15A, stk. 3, jf. vurderingslovens  

 § 33, stk. 1. Det udlejede stuehus på ejendommen X udgjorde en del af  

 en landbrugsejendom.
Udlejningen af stuehuset var derfor ikke "udlejning  

 af fast ejendom" og stuehuset er ikke en "udlejningsejendom" i  

 pensionsbeskatningslovens § 15 A, stk. 4´s forstand.
Stuehuset beliggende på ejendommen Y  tilhører A  privat og  

 indgår ikke i virksomhedsskatteordningen.
Det har ikke været  

 udlejet.
Dette stuehus skal således ikke tages i betragtning i henhold  

 til pensionsbeskatningslovens § 15A, stk. 3 og  4.
 Styrelsen finder på denne baggrund, at betingelsen i  

 pensionsbeskatningslovens § 15A, stk. 4, om, at højest 25 pct. af  

 indtægterne fra den erhvervsmæssige virksomhed opgjort som  

 gennemsnittet af de seneste 3 regnskabsår stammer fra såkaldt  

 passiv virksomhed, eller handelsværdien af virksomhedens  

 udlejningsejendomme, kontanter, værdipapirer eller lignende enten  

 på overdragelsestidspunktet eller opgjort som gennemsnittet af de  

 seneste 3 regnskabsår skal udgøre under 25 pct. af  

 handelsværdien af virksomhedens samlede aktiver, er opfyldt.
 Det indstilles derfor, at den avance og de genvundne afskrivninger, der er  

 opstået i forbindelse med delsalget, opfylder betingelserne for at  

 kunne  anvendes som fradragsberettiget indskud på en pensionsordning i  

 medfør af pensionsbeskatningslovens § 15 A.
Det forudsættes, at A udfylder erklæring i medfør af  

 pensionsbeskatningslovens § 15 A, stk. 8, jf. § 14 i bekendtgørelse om  

 beskatningen af pensionsordninger (blanket nr. 02.032 eller 02.033). Det  

 forudsættes endvidere, at de øvrige betingelser for at kunne  

 få fradrag efter pensionsbeskatningslovens § 15 A.
Disse øvrige  

 betingelser fremgår af blanketten.
 Ligningsrådet tiltrådte styrelsens indstilling.
