Betænkning afgivet af Sundheds- og Forebyggelsesudvalget den 25. februar 2014 Betænkning over Forslag til lov om ændring af sundhedsloven (Udsendelse af påmindelser med henblik på at forbedre tilslutningen til børnevaccinationsprogrammet m.v.) [af ministeren for sundhed og forebyggelse (Astrid Krag)]:
1. Udvalgsarbejdet Lovforslaget blev fremsat den 12. december 2013 og var til 1. behandling den 16. januar 2014. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 24. oktober 2013 dette udkast til udvalget, jf.
SUU alm. del  bilag 48. Den 12. december 2013 sendte ministeren for sundhed og forebyggelse de indkomne høringssvar og et notat herom til udvalget.
Spørgsmål Udvalget har stillet 4 spørgsmål til ministeren for sundhed og forebyggelse til skriftlig besvarelse, som denne har besvaret.
 Spørgsmålene og ministeren for sundhed og forebyggelses svar herpå er optrykt som bilag 2 til betænkningen.
2. Indstillinger og politiske bemærkninger Udvalget indstiller lovforslaget til vedtagelse uændret.
For Venstres medlemmer af udvalget er det afgørende, at beskyttelsen af borgernes personfølsomme oplysninger ikke lempes med lovforslaget.
Venstre noterer sig ministerens besvarelse af de stillede spørgsmål, hvoraf det tydeligt fremgår, at forældre, der ikke ønsker at modtage påmindelser, kan meddele Statens Serum Institut, at de ikke ønsker at modtage disse påmindelser, samt at denne mulighed vil fremgå tydeligt af påmindelsesbreve.
Endvidere noterer Venstre sig, at de medarbejdere, der vil forestå behandlingen af personfølsomme oplysninger, er underlagt tavshedspligt.
Dette er afgørende forudsætninger, og på denne baggrund støtter Venstre lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) fmd.
Flemming Møller Mortensen (S) Poul Andersen (S) Karen J.
Klint (S) Anne Sina (S) Rasmus Horn Langhoff (S) Orla Hav (S) Camilla Hersom (RV) Marlene Borst Hansen (RV) Liv Holm Andersen (RV) Jonas Dahl (SF) Eigil Andersen (SF) Özlem Sara Cekic (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Finn Thranum (V) Liselott Blixt (DF) Jens Henrik Thulesen Dahl (DF) Karina Adsbøl (DF) Mette Hjermind Dencker (DF) Simon Emil Ammitzbøll (LA) Thyra Frank (LA) Mai Mercado (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 101 Bilagsnr.
Titel Oversigt over spørgsmål og svar vedrørende L 101 Bilag 2 Udvalgets spørgsmål til ministeren for sundhed og forebyggelse og dennes svar herpå Spørgsmålene og ministeren for sundhed og forebyggelses svar herpå er optrykt efter ønske fra V.
 Spørgsmål 1:
Hvordan er mulighederne for borgerne for at frasige sig påmindelser? Svar:
 Forældre, der ikke ønsker at modtage påmindelser om manglende vaccination af deres børn, vil kunne meddele dette til Statens Serum Institut via e-mail.
 Spørgsmål 2:
Hvordan vil man oplyse borgerne om retten til at frasige sig påmindelser? Svar:
Jeg kan oplyse, at de udsendte påmindelsesbreve vil indeholde en anvisning om, hvordan man kan frasige sig fremtidige påmindelser.
Jeg kan desuden henvise til min samtidige besvarelse af SUU L 101  spørgsmål nr. 1 hvoraf det fremgår, at man vil kunne meddele Statens Serum Institut, at man ikke ønsker at modtage påmindelser om manglende vaccination.
 Spørgsmål 3:
Hvordan vil man sikre, at retten til at sige nej til vaccination, f.eks. på grund af frygt for bivirkninger, kommer til at stå klart i påmindelsesbrevet? Svar:
 Jeg kan oplyse, at det vil fremgå af de udsendte påmindelsesbreve, at vaccinationerne er et tilbud til barnet, og at der således ikke er nogen pligt til at lade barnet vaccinere.
 Spørgsmål 4:
Hvilke overvejelser har ministeren gjort sig i forhold til Statens Serum Instituts dobbeltrolle som dels producent og distributør af vacciner, dels som ansvarlig for udsendelse af påmindelser? Svar:
Opgaven med at sende påmindelser ved manglende vaccination ligger i naturlig forlængelse af de opgaver, som Statens Serum Institut allerede i dag varetager efter sundhedsloven.
Det omfatter bl.a. overvågning af tilslutningen til det danske børnevaccinationsprogram og drift af Det Danske Vaccinationsregister (DDV), som skal danne grund for at udsende påmindelser om manglende vaccination.
