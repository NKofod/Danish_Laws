Nr BSF 15 Forslag til folketingsbeslutning om aktiv indsats for uddannelse,  

 forskning, erhvervs- og arbejdsmarkedspolitik inden for rammerne af en stram  

 offentlig udgiftspolitik Fremsat af Lykketoft (S) Svend Auken (S) Ritt Bjerregaard (S) Poul Nielson  

 (S) Kaj Poulsen (S) Henning Rasmussen (S) Nyrup Rasmussen (S) Stavad (S) den 31. oktober 1989 Folketinget opfordrer regeringen til at tilrettelægge en samlet økonomisk politik og en udgiftspolitik, der sikrer:
 1. Uddannelsespladser til unge:
 - Sikring af lære- og praktikpladser i de erhvervsfaglige uddannelser.
 - Sikring af flere uddannelsespladser i de videregående uddannelser med  

 henblik på afvikling af adgangsbegrænsningen.
 - Sikring af job og uddannelse til unge i stedet for passiv forsørgelse.
 2. Aktiv indsats i samarbejde med arbejdsmarkedets parter for øget  

 efteruddannelse og bedre arbejdsmarkedsstruktur:
 - Massiv forøgelse af efteruddannelsesindsatsen.
 - Tryghedslovgivning, der kan bidrage til nedbringelse af udgifterne til  

 arbejdsløshedsdagpenge.
 - Samlet reform af arbejdsløshedsforsikringen.
 3. Dynamisk forsknings- og erhvervspolitik:
 - Styrkelse af grundforskningen.
 - Særlig indsats for forskning og erhvervsmæssig udnyttelse af  

 miljøteknologi.
 - Bedre rammer for samarbejde mellem erhvervsliv, finansielle  

 institutioner, kommuner og stat.
 - Styrkelse af virksomhedernes samarbejde vedrørende produktudvikling,  

 teknologi og eksport.
 - Målrettet og moderniseret erhvervsudviklingslovgivning.
 - Samlet erhvervsudviklingsprogram for hovedstadsområdet.
 - Handlingsprogram for forædlingsvirksomheder i landbrug og fiskeri.
 4. Stram styring af de offentlige udgifter:
 - Samarbejde med de offentligt ansatte om øget produktivitet,  

 effektivisering og bedre ressourceudnyttelse.
 - Styring og tilpasning af ressourceindsatsen inden for service- og  

 institutionsområderne i forhold til befolkningsudviklingen.
- Sparede midler til passive arbejdsløshedsdagpenge og kontanthjælp  

 anvendes aktivt i uddannelses- og beskæftigelsesindsatsen.
Højst nulvækst i  

 de samlede udgifter til indkomstoverførsler i kraft af fremgang i den samlede  

 beskæftigelse.
 - Den årlige vækst i det samlede offentlige forbrug (driftsudgifterne)  

 holdes inden for en ramme på ca. 1/2 pct.
 - Den årlige vækst i de offentlige investeringer holdes inden for en ramme  

 på 31/2 pct.
 - Overskudsgivende offentlige forretningsvirksomheder som Postgiro og  

 Københavns Lufthavn fastholdes i samfundseje, men gives større  

 forretningsmæssig dispositionsfrihed.
Bemærkninger til forslaget Uddannelsespladser til de unge Der må aftales en uddannelsespolitisk indsats, der i de kommende år sikrer  

 det fornødne antal lære- og praktikpladser samt baner vej for en afvikling af  

 adgangsbegrænsningen til de videregående uddannelser i løbet af tre år.
 De nødvendige lære- og praktikpladser sikres ved selvfinansiering på  

 arbejdsmarkedet med forpligtelser for både offentlige og private  

 arbejdsgivere om nødvendigt gennem en bidrags- og tilskudsordning til  

 oprettelse af ekstraordinære praktikpladser eller værkstedsskoler.
Det skal garanteres, at alle unge efter kortere tid på kontanthjælp og  

 dagpenge som led i en »ungdomskontrakt« får et uomgængeligt tilbud  

 om uddannelse eller job.
Det er afgørende, at der er tale om tilbud, der  

 bringer de unge ind i det formelle arbejdsmarkeds- og uddannelsessystem:  

 Kompetencegivende uddannelser, UTB/ATB og stabil tilknytning til  

 arbejdsmarkedet.
Aktiv indsats for bedre arbejdsmarkedsstruktur En arbejdsmarkedspolitisk indsats tilrettelægges i samarbejde med  

 arbejdsmarkedets parter for at sikre en ny indsats, der styrker  

 lønmodtagernes tilknytning til arbejdsmarkedet.
I forhandlingerne inddrages  

 lovgivning og aftaleforhold, som kan medvirke til:
- at imødegå tendensen til længere ledighedsperioder, - at forebygge flaskehalsproblemer og - at styrke mobiliteten på arbejdsmarkedet.
 Der sigtes på forslag til en ny forstærket voksen- og  

 efteruddannelsesindsats, ændrede ansættelsesforhold og tryghedsaftaler m.v.  

 samt hensigtsmæssige forenklinger, strukturændringer, finansieringsspørgsmål  

 m.v. i dagpengelovgivningen.
 Målsætningen er en bedre udnyttelse af de samlede ressourcer på  

 arbejdsmarkedet og i uddannelsespolitikken, således at der i langt højere  

 grad satses på aktiv uddannelses- og beskæftigelsesindsats frem for passiv  

 dagpengeudbetaling, uden at den enkeltes dagpengesats i tilfælde af ledighed  

 forringes.
Det er samfundsøkonomisk nødvendigt, at der i de kommende år skabes ekstra  

 30.000 uddannelsespladser.
Denne ekstra indsats må klares inden for de meget  

 snævre rammer for udviklingen i de offentlige udgifter, og forudsætter derfor  

 også bedre udnyttelse af eksisterende ressourcer.
 Der må sikres et tættere tværgående samarbejde mellem  

 uddannelsesinstitutionerne og et bedre samspil mellem disse, virksomhedernes  

 personaleplanlægning og den enkeltes forudsætninger.
En tryghedsreform for arbejdsmarkedet er afgørende for gennemførelsen af  

 den nødvendige omstilling og fornyelse.
Reformen vil styrke virksomhedernes  

 ansvar over for medarbejderne og bl.a. gennem bedre personaleplanlægning  

 medvirke til at begrænse dagpengeudgifterne f.eks. i form af supplerende  

 dagpenge.
En samlet reform af arbejdsløshedsforsikringen må gennemføres.
Der bør  

 sikres en sammenhængende solidarisk finansiering af dagpengesystemet og  

 voksen- og efteruddannelsesindsatsen f.eks. i forbindelse med, at en andel af  

 en generel bruttoskat øremærkes til bestemte formål.
 I forbindelse hermed skal det solidariske finansieringselement styrkes i  

 forhold til finansiering gennem faste medlemsbidrag.
Samfundsansvar for arbejdsløsheden skal opretholdes.
En privatisering af  

 arbejdsløshedsforsikringen, hvor de forsikrede f.eks. gennem selvfinansierede  

 forsikringsordninger bærer det økonomiske ansvar for ledighedsudviklingen, må  

 afvises.
I tilknytning til den øgede uddannelses- og beskæftigelsesfremmende  

 indsats skal Arbejdsformidlingen og dens samarbejde med kommuner og  

 uddannelsesinstitutioner styrkes.
I lyset af den tætte sammenhæng mellem  

 uddannelses- og beskæftigelsesindsatsen må forslag om privatisering af  

 Arbejdsformidlingen afvises.
 Lønmodtagernes tilknytning til og mobilitet på arbejdsmarkedet hænger også  

 sammen med afhjælpning af depressionen på boligmarkedet og med sikring af  

 dagpasningsmulighederne for børn.
Der må skabes tryghed og stabilitet såvel på ejer- som på  

 lejerboligområdet.
Forslag, der indebærer forringelser for nyetablerede i  

 ejerboliger og forslag om generel huslejeforhøjelse for lejerboliger må  

 afvises.
Handelsomkostningerne for ejerboliger skal nedbringes gennem indgreb  

 og priskontrol over for ejendomsmægleres og advokaters honorarer.
 De lange ventelister til børnepasning skal afvikles gennem bedre  

 ressourceudnyttelse, forlænget barselorlov og anvendelse af frigjort  

 kapacitet inden for folkeskolen.
En dynamisk erhvervspolitik Den generelle økonomiske politik danner rammerne for erhvervsudviklingen.
 Der gennemføres en aktiv erhvervs- og investeringspolitik, hvor det  

 offentlige formidler og støtter øget forsknings- og miljøindsats og sikrer  

 udbygning af infrastrukturen til europæisk konkurrenceduelighed.
 Der må derfor sammen med uddannelses- og arbejdsmarkedspolitikken  

 iværksættes en aktiv indsats over for erhvervenes strukturproblemer:
- Grundforskningen ved universiteter og højere læreanstalter styrkes  

 gennem basisbevillinger og øget internationalisering.
Viden- og  

 forskerparkers økonomiske grundlag udbygges gennem kontraktligt samarbejde  

 med erhvervslivet.
- Igennem en aktiv dansk miljøpolitik udnyttes dansk industris særlige  

 forudsætninger inden for miljøteknologien fuldt ud.
Miljøteknologi vil være  

 et oplagt vækstområde for dansk eksport.
- Samarbejde og udviklingsprojekter styrkes mellem erhvervsliv,  

 finansielle institutioner, kommuner og stat.
Der skabes bedre rammer for  

 fælles udviklingskontrakter og udviklingsselskaber og fleksible  

 investeringsregler.
 - Aktiv strukturpolitik, som bl.a. gennem tildelings- og støttekriterier,  

 fornyelsespuljer og teknologisk service styrker samarbejdet mellem de mange  

 små og mellemstore virksomheder.
 - Eksportsamarbejdet styrkes gennem omlægning af bl.a.  

 markedsudviklingsordningen, pilotprojekter for handelshuse og salgsselskaber  

 m.v.
 - Egnsudviklingsloven moderniseres og målrettes til indsats for bredere  

 erhvervsstruktur og teknologispredning og for kraftigere indsats i trængte  

 regioner.
 - Samlet erhvervsudviklngsprogram, som omfatter hele hovedstadsområdet som  

 et led i en politik for Øresundsregionen.
 - Offentlige indkøb og kontraktvilkår uden for EF styrkes, og dansk  

 erhvervsdeltagelse prioriteres mest muligt.
 - Handlingsprogram gennemføres for forædlingsvirksomheder i landbrug og  

 fiskeri samt andre brancher med overordnede samarbejdsproblemer.
Stram styring af de offentlige udgifter En fortsat fornyelse af den samlede offentlige sektor er påkrævet for, at  

 en stadig bedre kollektiv service kan sikres inden for stramme udgiftsrammer  

 i kraft af større medansvar og medbestemmelse fra de ansatte og fra borgerne  

 som brugere af de offentlige ydelser.
 Inden for en ramme for stigning i de offentlige driftsudgifter på realt  

 højst 1/2 pct. årligt skal der gennem omprioriteringer og bedre  

 ressourceudnyttelse sikres uddannelsesmuligheder for alle unge, en kraftigt  

 optrappet efteruddannelsesindsats og en mere aktiv forsknings-, erhvervs- og  

 arbejdsmarkedspolitik.
I kraft af den uddannelses- og beskæftigelsesfremmende indsats sikres et  

 fald i udgifterne til indkomstoverførsler.
Der gennemføres regulering af  

 overførselsindkomsterne i takt med årslønsudviklingen for de beskæftigede og  

 reformer, der modvirker, at stadig flere tvinges over på passiv forsørgelse.
 Stigningen i de offentlige investeringer holdes på realt 31/2 pct. årligt  

 med hovedvægt på udbygning af infrastrukturen og dermed den internationale  

 konkurrenceevne.
Der må søges en aftale med de kommunale organisationer om de ovenfor  

 nævnte retningslinjer for udgiftspolitikken i de kommende år.
En sådan aftale  

 vil i mange kommuner rumme mulighed for en begrænset skattenedsættelse, når  

 den samlede beskæftigelse og realindkomst er i vækst.
 Den nuværende medicinordning erstattes af effektiv kontrol med priserne på  

 lægemidler, så de bringes på niveau med andre EF-lande.
 Offentlige forretningsvirksomheder som Postgiro og Københavns Lufthavn  

 fastholdes i samfundseje, men gives større dispositionsfrihed, f.eks. gennem  

 overgang til aktieselskabsform.
Oplæg til en anden styremetode end hidtil Regeringens måltal for statsudgifterne er som styringsinstrument blevet  

 stadig mindre rationelt.
 Brug af provenu fra salg af gode indtægtsgivende statslige aktiver til at  

 dække løbende underskud er blot eet eksempel på begrebssammenblanding, der  

 forhindrer en meningsfyldt udgiftsstyring.
 I stedet foreslås som nævnt, at der fastlægges vækstmål for statens og den  

 samlede offentlige sektors ressourceforbrug fordelt på kollektivt konsum og  

 offentlige investeringer.
De foreslåede udgiftsmål er i realiteten strammere end det, der er  

 realiseret under 7 års borgerlig regering.
Visse demografiske faktorer vil  

 bidrage til, at målet bliver lidt mere overkommeligt i 90'erne.
Men der vil  

 også i 90'erne være betydelige opgaver, der uundgåeligt kræver flere  

 ressourcer: efteruddannelse, afskaffelse af ventelister til børnepasning og  

 omsorg for et voksende antal meget gamle medborgere.
 Det vil stille meget store krav til omprioritering fra områder med  

 faldende til områder med stigende »kunde«-antal, og det vil stille  

 meget store krav om fortsat omstilling og modernisering i alle dele af den  

 offentlige sektor, hvis de nye krav skal imødekommes med en så begrænset  

 tilvækst i det samlede mandskabs- og ressourceforbrug, som der lægges op til.
 Det er en samstemmende vurdering fra formændene for Kommunernes  

 Landsforening og Amtsrådsforeningen og Københavns Kommunes overborgmester, at  

 der ikke kan stilles strammere mål for kommunerne.
 Kommunerne skal have mulighed for at omsætte en eventuel konjunkturfordel  

 i lavere skatteprocenter, men en aftaletekst kan ikke fastlægge bestemte mål.
Overførselsindkomster Med uændret konjunktur og uden standardforbedringer mener  

 Budgetdepartementet, at man i 1990'erne er nede på 1 pct. opdrift i stedet  

 for de 3, der er erfaringen for 1980'erne.
 Med den forudsete beskæftigelsesudvikling vil bedre konjunkturer  

 automatisk trække ca. 1,25 pct. ekstra fra årligt.
 Selv med Finansministeriets forudsætninger om demografisk betinget opdrift  

 på 1/4 pct. årligt og opdrift som følge af »adfærdstilpasning« på  

 3/4 pct. årligt kan der således med fremgang i beskæftigelsen opnås et fald i  

 det reale udgiftsniveau for overførslerne på mindst 1/4 pct. årligt.
 Det samlede fald kan meget vel vise sig at blive større:
 - Meget tyder på, at den demografiske opdrift er skønnet for højt af  

 Finansministeriet.
 - Dette kan dog i 1990-93 blive delvis afbalanceret af en vis fortsat  

 opdrift som følge af tidligere politiske beslutninger (resten af  

 samspilsløsningen for pensionister og slutoptrapningen af ulandsbistanden til  

 1 pct. af BNP).
 - Dertil kommer, at Socialdemokratiet vil arbejde for en række  

 systemændringer, der imødegår eventuelle tendenser til utilsigtet  

 standardglidning og adfærdsbetinget vækst i udgifterne til overførsler.
- Der må ske en udmøntning af det socialdemokratiske dagsordensforslag,  

 som Folketinget vedtog i maj 1989, jf.
Folketingstidende 1988-89,  

 forhandlingerne sp. 10268 og sp. 10292, om fremtidig regulering af alle  

 overførsler i takt med årslønsudviklingen for de beskæftigede med virkning  

 fra og med 1991.
 - Samtidig med en større skattereform med bruttoafgift på løn- og  

 erhvervsindkomst til væsentlig aflastning af den personlige indkomstskat kan  

 alle satser for skattepligtige indkomstoverførsler nedsættes.
 - Specielt satserne for de sociale pensioner omberegnes, så særlige  

 personskattefordele for pensionister afskaffes og uændret disponibel  

 købekraft for typiske pensionister i stedet sikres over pensionstillæggene  

 (jf. beslægtede regeringsovervejelser om »bruttoficering«).
- Forringelser af efterlønsordningen må fuldstændig afvises.
Men der må  

 tages fat på overvejelser om, hvordan man kan lette mere fleksibel  

 tilbagetrækning for ældre gennem delefterløn og større overenskomstmæssige  

 muligheder for deltidsarbejde for ældre.
 - Arbejdsmarkedspension vil med uændrede regler automatisk aflaste  

 udgifterne til indkomstbestemte ydelser.
 - Refusionsprocenterne for kontanthjælp, sygedagpenge og førtidspension må  

 harmoniseres.
- Sygedagpengereglerne reformeres i overensstemmelse med  

 Sygedagpengeudvalgets indstilling.
Forenkling af satsberegningen medfører en  

 vis forbedring for de lavestlønnede, arbejdsgiverne får længere  

 dagpengeforpligtelse for faste medarbejdere, men mindre risiko ved at ansætte  

 ny og ukendte, og den maksimale dagpengeperiode forkortes til 52 uger.
- Forudsætningen for afkortning af dagpengeperioden er dog, at der er  

 etableret særlig revalideringsindsats og -ydelse, og at der er dispensation  

 for folk, der er på venteliste til sygehusbehandling.
En effektiv  

 revalidering skal være vejen til at begrænse tilgangen af  

 førtidspensionister.
 I sammenhæng med skattereform II gennemføres forhøjelse (bruttoficering)  

 af de faste takster for kontanthjælp, samtidig med at der indføres  

 personskattepligt af ydelserne, så de disponible beløb fastholdes uændret.
 Der gennemføres en gennemgribende forenkling af den individuelle  

 boligstøtte.
Midlerne til kollektiv trafik forøges med det formål at tilvejebringe en  

 fordelingspolitisk påkrævet, væsentlig takstnedsættelse.
Takstreformen vil  

 sikre den kollektive trafik et større kundegrundlag og dermed også midler til  

 en udbygning og modernisering, der er ønskelig både af erhvervs- og  

 miljøpolitiske grunde.
En samlet indsats En samlet flerårig indsats for en vækstorienteret, økonomisk ansvarlig og  

 socialt retfærdig politik må for at kunne virke ud over dette forslag  

 omfatte:
- en forhandlet og solidarisk indkomstpolitik, der sikrer konkurrenceevne  

 og realløn (B 13), - en reform, der udstrækker pensionsopsparingen til hele arbejdsmarkedet  

 (B 14), - en modernisering og international tilpasning af vort skattesystem (B  

 16).
