Fremsat den 1. april 2014 af Stine Brix (EL), Johanne Schmidt-Nielsen (EL) og Pernille Skipper (EL) Forslag til folketingsbeslutning om medicinsk cannabis Folketinget opfordrer regeringen til  at sikre straffrihed for borgere, som anvender medicinsk cannabis, og for borgere, som dyrker cannabis til eget medicinsk brug,  at undersøge mulighederne for at give udleveringstilladelse til den medicinske cannabis, der produceres og sælges i Holland, og  at sikre mere klinisk forskning vedrørende medicinsk cannabis.
Bemærkninger til forslaget Ifølge lov om euforiserende stoffer er det strafbart at besidde, købe og anvende cannabis til medicinsk brug, ligesom det er ulovligt at producere cannabis til eget medicinsk brug.
Konsekvensen er, at der hver dag er danske patienter, som føler sig nødsaget til at bryde loven for at få den behandling, som de oplever bedst effekt af.
Det er patienter med store smerter, som foretrækker cannabis som smertelindring frem for morfin, og det er patienter med sclerose, cancer, epilepsi og posttraumatisk stress, som oplever lindring af deres symptomer ved anvendelse af medicinsk cannabis.
Det er Enhedslistens klare opfattelse, at mennesker med stærke smerter og sygdom, der måske er dødelig, ikke skal kriminaliseres, hvis de finder lindring i anvendelsen af medicinsk cannabis.
Tværtimod bør man kunne tilbyde mennesker, der måske ikke har andre alternativer, en mulighed for at dulme smerter m.m. ved hjælp af medicinsk cannabis.
Derfor ønsker Enhedslisten at sikre straffrihed for borgere, der anvender medicinsk cannabis samt producerer dette til eget brug.
Enhedslisten finder desuden, at det er på tide, at Ministeriet for Sundhed og Forebyggelse og Sundhedsstyrelsen sætter sig grundigt ind i området, så de i langt højere grad bliver i stand til at informere danske læger og patienter om mulighederne ved medicinsk cannabis.
I den forbindelse bør de undersøge mulighederne for at give udleveringstilladelse til den medicinske cannabis, der produceres og sælges i Holland.
Kun få danske læger kender til produktet, og som informationsniveauet er nu fra Sundhedsstyrelsens side, hvor der er en stærk envejskommunikation om ulemperne ved cannabis generelt, tør ingen røre ved medicinsk cannabis.
I en DR2-udsendelse om medicinsk cannabis var der en dansk kvinde, som havde bedt danske læger om at anmode Sundhedsstyrelsen en om udleveringstilladelse  ingen af dem ville røre ved det, jf. »DR2 Undersøger: Syge danskere på hashmedicin«, som blev sendt den 24. februar 2014.
På et samråd om medicinsk cannabis i Sundheds- og Forebyggelsesudvalget den 18. marts 2014 sagde ministeren, at det ville være relevant med nogle forskningsprojekter, der nærmere undersøgte effekten af medicinsk cannabis.
Derfor synes Enhedslisten, at regeringen  i stedet for at læne sig tilbage og vente på forskningsprojekter  bør tage initiativ til at sikre, at der finder mere klinisk forskning sted, til gavn for de alvorligt syge mennesker, der måske kan blive hjulpet af medicinsk cannabis.
Skriftlig fremsættelse Stine Brix (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om medicinsk cannabis.
(Beslutningsforslag nr.
B 84) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
