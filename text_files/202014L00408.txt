Betænkning afgivet af Klima-, Energi- og Forsyningsudvalget den 10. december 2020 Betænkning over Forslag til lov om ændring af lov om elforsyning (Gennemførelse af elmarkedsdirektivet, ensretning af udløbsdatoer for netbevillinger m.v.) [af klima-, energi- og forsyningsministeren (Dan Jørgensen)]:
1. Ændringsforslag Der er stillet 13 ændringsforslag til lovforslaget.
Klima-, energi- og forsyningsministeren har stillet ændringsforslag nr. 1, 2, 4, 5, 8-10, 12 og 13. Socialistisk Folkepartis medlemmer af udvalget har stillet ændringsforslag nr. 3 og 6, og Enhedslistens medlemmer af udvalget har stillet ændringsforslag nr. 7 og 11.
2. Indstillinger Et flertal i udvalget (S, V, RV, KF, DF, NB og LA) indstiller lovforslaget til vedtagelse med de af ministeren stillede ændringsforslag.
 Et mindretal i udvalget (SF) indstiller lovforslaget til vedtagelse med de under nr. 1-10, 12 og 13 stillede ændringsforslag.
Et andet mindretal i udvalget (EL) vil ved 3. behandling redegøre for sin stilling til lovforslaget.
Mindretallet vil stemme for de stillede ændringsforslag.
 Et tredje mindretal i udvalget (ALT) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet, Venstre, Radikale Venstre, Det Konservative Folkeparti, Socialistisk Folkeparti og Enhedslisten Socialdemokratiets, Venstres, Radikale Venstres, Det Konservative Folkepartis, Socialistisk Folkepartis og Enhedslistens medlemmer af udvalget beder ministeren om at igangsætte et arbejde, hvor 1) forskellige muligheder for geografisk differentierede tariffer med særlig fokus på lokalt samspil mellem forbrug og produktion via det kollektive net vurderes i forhold til samfundsøkonomi, fordelingsvirkninger, statens afgiftsprovenu og administrerbarhed og 2) en justering eller afskaffelse af matrikelkravet og reglerne for direkte linjer vurderes i forhold til samfundsøkonomi, fordelingsvirkninger, statens afgiftsprovenu og administrerbarhed.
 Arbejdet bør være færdigt i 2021.
Enhedslisten Enhedslistens medlemmer af udvalget har under udvalgsbehandlingen forsøgt at afklare, i hvilket omfang lovforslaget lever op til hensigten om at gennemføre elmarkedsdirektivets hensigter om at skabe en forbrugerdrevet grøn omstilling, bl.a. ved at gennemføre direktivets bestemmelser om borgerenergifællesskaber.
Workshoppen om borgerenergifællesskaber har indsendt materiale og været i deputation i udvalget, jf.
L 67  bilag 8 og 10. Ministeren har kommenteret workshoppen om borgerenergifællesskabers materiale, jf.
L 67  svar på spm. 33 og 34. Efter fremmøde i deputation har workshoppen om borgerenergifællesskaber udarbejdet og indsendt konkrete ændringsforslag til loven, jf.
L 67  bilag 11.
Enhedslisten finder, at de indsendte ændringsforslag med kommentarer skal have væsentlig indflydelse på den kommende bekendtgørelse om borgerenergifællesskaber.
Hvis en ordentlig imødekommelse af borgerenergifællesskaber kræver lovændringer, opfordres ministeren til at stille de fornødne ændringsforslag til lovforslaget.
 Enhedslisten finder det vigtigt, at netselskaber fortsat kan købe grøn strøm for at dække nettab.
 Ligeledes er det vigtigt at sikre, at der kan laves regionale tariffer, så lokalområder med meget VE-strøm kan opnå lavere tariffer, hvis man er dygtig til at bruge elektriciteten lokalt, så netforstærkninger og andre investeringer undgås.
 Enhedslisten har spurgt ind til borgerenergifællesskaber og håber, at en bred kreds af partier vil sikre, at den kommende bekendtgørelse sikrer ordentlige rammevilkår.
Danmark står over for et øget elforbrug og en stadig voksende mængde elektricitet fra vedvarende energi.
Enhedslisten finder det overordentlig vigtigt at sikre gode rammer for lokale VE-anlæg og sikre den folkelige deltagelse og opbakning.
Målet er omstilling til et CO2-neutralt samfund, hvor elforbruget er en stor del af løsningen.
Samtidig skal aktørerne i elsektoren udvikle et fremtidssikret elnet med intelligent brug af el.
 Enhedslisten støtter de stillede ændringsforslag, og vores endelige stilling til lovforslaget afgøres af afstemningerne om ændringsforslagene ved 2. behandling.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af udvalget:
1) I den under nr. 1 foreslåede ændring af fodnoten indsættes efter »direktiv 2001/77/EF og 2003/30/EF, EU-Tidende 2009, nr.
L 140, side 16«: », som ændret ved Rådets direktiv 2013/18/EU af 13. maj 2013, EU-Tidende 2013, nr.
L 158, side 230, og ved Europa-Parlamentets og Rådets direktiv 2015/1513/EU af 9. september 2015 om ændring af direktiv 98/70/EF om kvaliteten af benzin og dieselolie og om ændring af direktiv 2009/28/EF om fremme af anvendelsen af energi fra vedvarende energikilder, EU-Tidende 2015, nr.
L 239, side 1«.
[Lovteknisk ændring] 2) Efter nr. 22 indsættes som nyt nummer:
»01. I § 6 c, stk. 1, 2. pkt., ændres »§ 6« til: »§ 6, stk. 1,«.« [Konsekvensrettelse] Af et mindretal (SF), tiltrådt af et mindretal (EL og ALT):
 3) I det under nr. 31 foreslåede § 22, stk. 4, indsættes i 1. pkt. efter »netudviklingsplanerne«: »og planernes form og struktur«, og »Forsyningstilsynet og offentliggørelse« ændres til: »Forsyningstilsynet, offentliggørelse og relaterede processuelle forhold«, og 3. pkt. udgår.
[Ændret ansvarsfordeling] Af klima-, energi- og forsyningsministeren, tiltrådt af udvalget:
 4) Efter nr. 36 indsættes som nyt nummer:
»02. I § 22, stk. 11, der bliver stk. 12, ændres »stk. 5« til: »stk. 6«, og »stk. 6« ændres til: »stk. 7«.« [Konsekvensrettelse] 5) I den under nr. 38 foreslåede ændring af § 27 a, stk. 2, 1. pkt., ændres »§ 27 d« til: »§ 27 d, stk. 1, 2. pkt«.
[Præcisering] Af et mindretal (SF), tiltrådt af et mindretal (EL og ALT):
 6) I den under nr. 43 foreslåede § 45 a indsættes i stk. 2 efter »metoder«: »og deres nærmere udformning«, og 2. pkt. udgår.
[Ændret ansvarsfordeling] Af et mindretal (EL), tiltrådt af et mindretal (SF og ALT):
 7) I den under nr. 43 foreslåede § 45 a indsættes i stk. 2, 1. pkt., efter »elforsyningsnet«: », og om, at netvirksomhederne ved anskaffelse af elektricitet til at dække nettabet i deres elforsyningsnet kan indkøbe VE-elektricitet«.
[Netvirksomhedernes indkøb af VE-elektricitet ved indkøb af elektricitet til dækning af nettab] Af klima-, energi- og forsyningsministeren, tiltrådt af udvalget:
 8) Efter nr. 53 indsættes som nyt nummer:
»03. I § 69 b, stk. 3, der bliver stk. 2, ændres »stk. 2« til: »stk. 1«.« [Konsekvensrettelse] 9) Nr. 54 affattes således:
»54. I § 72 f, stk. 1, 1. pkt., ændres »en pris svarende til Nord Pool Spots timepris pr. kWh på elspot i det prisområde, hvor elforbrugeren aftager sin elektricitet« til: »en pris svarende til en udpeget elektricitetsmarkedsoperatørs timepris pr. kilowatt-time på day ahead-markedet i det budområde, hvor elforbrugeren aftager sin elektricitet«.« [Lovteknisk ændring] 10) Efter nr. 54 indsættes som nyt nummer:
»04. I § 72 f, stk. 1, 2. pkt., ændres »en pris svarende til Nord Pool Spots dagspris pr. kWh på elspot i det prisområde, hvor elforbrugeren aftager sin elektricitet« til: »en pris svarende til en udpeget elektricitetsmarkedsoperatørs gennemsnitlige timepris pr. kilowatt-time på day ahead-markedet i det budområde, hvor elforbrugeren aftager sin elektricitet«.« [Præcisering] Af et mindretal (EL), tiltrådt af et mindretal (ALT):
 11) Efter nr. 55 indsættes som nyt nummer:
»05. § 73, stk. 1, 3. pkt., ophæves.« [Ophævelse af forbud mod geografisk differentiering ved prisfastsættelse af kollektive elforsyningsvirksomheders ydelser] Af klima-, energi- og forsyningsministeren, tiltrådt af udvalget:
 12) Nr. 58 affattes således:
 »58. I § 82 a, stk. 1, indsættes efter 1. pkt. som nyt punktum:
»Forsyningstilsynet overvåger markedsudviklingen for dynamiske elpriskontrakter og vurderer de risici, som produkter og ydelser i disse kontrakter kan udgøre, og griber ind over for urimelig praksis.«« [Præcisering] 13) Nr. 60 affattes således:
 »60. I § 84, stk. 1, 1. pkt., ændres »bevillingspligtige virksomheder, Energinet, andre elproduktionsvirksomheder og elhandelsvirksomheder samt disses koncernforbundne virksomheder« til: »elektricitetsvirksomheder og Energinet samt disses koncernforbundne eller vertikalt integrerede virksomheder og interesseforbundne selskaber, det regionale koordinationscenter«.
[Lovteknisk ændring] Bemærkninger Til nr. 1 Det foreslås at ændre den foreslåede ændring af EU-noten til lov om elforsyning i det fremsatte lovforslags § 1, nr. 1. Det foreslås således, at der ved henvisningen til Europa-Parlamentets og Rådets direktiv 2009/28/EF af 23. april 2009 om fremme af anvendelsen af energi fra vedvarende energikilder og om ændring og senere ophævelse af direktiv 2001/77/EF og 2003/30/EF også medtages direktivets senere ændringer ved Europa-Parlamentets og Rådets direktiver 2013/88/EU og 2015/1513/EU.
Der er tale om en lovteknisk korrektur.
Forslaget indebærer ikke nogen indholdsmæssig ændring.
Til nr. 2 Det foreslås, at henvisningen til § 6 i lov om elforsyning ændres til § 6, stk. 1. Der er tale om en konsekvensrettelse, som følge af at der indsættes et nyt § 6, stk. 2, ved det fremsatte lovforslags § 1, nr. 10. Den gældende § 6 bliver herved til § 6, stk. 1. Forslaget indebærer ikke nogen indholdsmæssig ændring.
Til nr. 3 Det følger af det fremsatte forslag til § 22, stk. 4, 1. pkt., i lov om elforsyning, at klima-, energi- og forsyningsministeren bemyndiges til at fastsætte nærmere regler om netvirksomhedernes netudviklingsplaner, herunder om de indholdsmæssige rammer for netudviklingsplanerne og om planlægningsperioden og opdatering af planerne inden for 2-årsperioden, samt om høring, forelæggelse for Forsyningstilsynet og offentliggørelse.
 Det følger af det fremsatte forslag til § 22, stk. 4, 3. pkt., i lov om elforsyning, at Forsyningstilsynet fastsætter regler om netudviklingsplanernes form og struktur og supplerende regler om processuelle forhold.
Det foreslås, at Forsyningstilsynets bemyndigelse flyttes til ministeren.
Forslaget vil medføre, at ministeren også vil skulle fastsætte regler om netudviklingsplanernes form og struktur og supplerende regler om processuelle forhold.
Forsyningstilsynets bemyndigelse efter det fremsatte lovforslag udgår som konsekvens heraf.
Til nr. 4 Det foreslås, at henvisningerne til § 22, stk. 5 og 6, i § 22, stk. 11, i lov om elforsyning, der med det fremsatte lovforslags § 1, nr. 36, bliver til stk. 12, ændres til § 22, stk. 6 og 7. Der er tale om en konsekvensrettelse, som følge af at § 22, stk. 5 og 6, i lov om elforsyning bliver til § 22, stk. 6 og 7, jf. det fremsatte lovforslags § 1, nr. 31. Forslaget indebærer ikke nogen indholdsmæssig ændring.
Til nr. 5 Det foreslås, at henvisningen til § 27 d i § 27 a, stk. 2, 1. pkt., i lov om elforsyning ændres til en henvisning til § 27 d, stk. 1, 2. pkt.
Der er tale om en lovteknisk præcisering af henvisningen.
Forslaget indebærer ikke nogen indholdsmæssig ændring.
Til nr. 6 Det følger af det fremsatte forslag til § 45 a, stk. 2, 1. pkt., i lov om elforsyning, at klima-, energi- og forsyningsministeren bemyndiges til at fastsætte nærmere regler om netvirksomhedernes anskaffelse af elektricitet til dækning af nettab, herunder om de metoder, som netvirksomhederne skal anvende.
 Det følger af det fremsatte forslag til § 45 a, stk. 2, 2. pkt., i lov om elforsyning, at Forsyningstilsynet fastsætter nærmere regler om udformning af de metoder, som ministeren fastætter i medfør af bestemmelsens 1. pkt.
Det foreslås, at Forsyningstilsynets bemyndigelse flyttes til ministeren. Ændringsforslaget vil medføre, at ministeren også vil skulle fastsætte regler om den nærmere udformning af metoderne.
Forsyningstilsynets bemyndigelse efter det fremsatte lovforslag udgår som konsekvens heraf.
Til nr. 7 Det følger af det fremsatte forslag til § 45 a, stk. 2, 1. pkt., i lov om elforsyning, at ministeren bl.a. vil skulle fastsætte regler om de metoder, som netvirksomhederne skal anvende ved anskaffelse af elektricitet til at dække nettabet i deres elforsyningsnet.
 Det foreslås med ændringsforslaget, at ministeren endvidere vil skulle fastsætte regler om, at netvirksomhederne ved anskaffelse af elektricitet til at dække nettabet i deres elforsyningsnet kan indkøbe VE-elektricitet.
 Forslaget vil medføre, at det vil skulle indgå i de metoder, som ministeren vil fastsætte efter forslaget til § 45 a, stk. 2, 1. pkt., at netvirksomheder vil kunne vælge at indkøbe VE-elektricitet.
 VE-elektricitet er i § 5, nr. 21, i lov om elforsyning defineret som elektricitet, der fremstilles ved anvendelse af vedvarende energikilder omfattet af lov om fremme af vedvarende energi.
I forhold til den forventede initiale udmøntning af § 45 a, stk. 2, 1. pkt., som bl.a. beskrevet i det fremsatte lovforslags generelle bemærkninger i afsnit 3.2.1.3 og 3.2.1.4, tydeliggør ændringsforslaget, at begrænsningen, hvorefter udbuddet alene kan angå køb af elektricitet til dækning af nettab og der ikke må indgå andre opgaver eller andre ydelser i udbuddet, ikke vil gælde i forhold til netvirksomhedernes indkøb af grøn elektricitet ved udbud.
Det vil således blive fastsat, at netvirksomhedernes udbud af kontrakter for indkøb af elektricitet kan omfatte indkøb af grøn strøm.
Til nr. 8 Det foreslås, at henvisningen til § 69 b, stk. 2, i § 69 b, stk. 3, i lov om elforsyning, der med det fremsatte lovforslags § 1, nr. 53, bliver til stk. 2, ændres til § 69 b, stk. 1. Der er tale om en konsekvensrettelse, som følge af at § 69 b, stk. 2, i lov om elforsyning bliver til § 69 b, stk. 1, jf. det fremsatte lovforslags § 1, nr. 53. Forslaget indebærer ikke nogen indholdsmæssig ændring.
Til nr. 9 Det foreslås, at ændringen af § 72 f, stk. 1, 2. pkt., udgår af lovforslagets § 1, nr. 54, og i stedet får sit eget nummer, jf. ændringsforslag nr. 10. Forslaget indebærer ikke nogen indholdsmæssig ændring af ændringen af § 72 f, stk. 1, 1. pkt., i lovforslagets § 1, nr. 54.
Til nr. 10 Det følger af den foreslåede ændring af § 72 f, stk. 1, 2. pkt., at en pris svarende til Nord Pool Spots dagspris pr. kilowatt-time på elspot i det prisområde, hvor elforbrugeren aftager sin elektricitet, ændres til en pris svarende til en udpeget elektricitetsmarkedsoperatørs gennemsnitlige timepris pr. kilowatt-time på day ahead-markedet i det budområde, hvor elforbrugeren aftager sin elektricitet.
Den foreslåede ændring medfører, at referenceprisen bliver den gennemsnitlige timepris pr. kilowatt-time på day ahead-markedet i det budområde, hvor elforbrugeren aftager sin elektricitet.
I lovforslagets § 1, nr. 54, der foreslås ændret ved ændringsforslag nr. 9, er referenceprisen timeprisen pr. kilowatt-time på day ahead-markedet i det budområde, hvor elforbrugeren aftager sin elektricitet.
Den gennemsnitlige timepris er den gennemsnitlige pris som beregnet ved et gennemsnit over 1 døgns 24 timer.
Til nr. 11 Det følger af det gældende § 73, stk. 1, 3. pkt., at prisdifferentiering på baggrund af geografisk afgrænsning kun er tilladt i særlige tilfælde.
Deraf afledes det princip, hvorefter tariffen i dag er den samme for alle brugere i en given kundekategori inden for samme netområde.
Der kan imidlertid være forskel på, hvor omkostningsfuldt det er at sikre adgangen til nettet, alt efter hvor brugerne geografisk er placeret.
Det foreslås med ændringen at ophæve det gældende forbud mod geografisk differentiering.
Det vil således med ændringen blive muligt for de kollektive elforsyningsvirksomheder inden for samme netområde at anvende forskellige tariffer inden for samme køberkategori.
Af »Klimaaftale for energi og industri mv. 2020« af 22. juni 2020 fremgår det, at der er enighed om at indføre den nødvendige lovgivning med henblik på at muliggøre indførelsen af et geografisk differentieret tilslutningsbidrag og indfødningstariffer på både distributions- og transmissionsniveau.
Tilslutningsbidrag og indfødningstariffer vedrører producenter.
Bestemmelsen i § 73, stk. 1, 3. pkt., vedrører dog prisdifferentiering for forbrugere såvel som for producenter.
Den foreslåede ændring går således videre, end hvad der blev aftalt med klimaaftalen af 22. juni 2020.
 På forbrugersiden har forbuddet bl.a. været indført for at beskytte forbrugere i tyndt befolkede områder og på øer.
 Ændringen vil indebære væsentlige fordelingsmæssige konsekvenser for elforbrugerne, idet det ikke er muligt at forudsige, hvor store tarifstigninger der kan blive tale om i de mest omkostningstunge dele af nettet, eller hvor meget der kan lempes i de mindre omkostningstunge dele.
Det er derudover heller ikke muligt at forudse, hvilke geografiske områder der kan forventes at måtte betale en højere eller lavere tarif som følge af ændringen.
Dette vil i sidste ende være netvirksomhedens vurdering i forbindelse med metodefastsættelsen, som godkendes af Forsyningstilsynet i medfør af den nugældende § 73 a, stk. 1.
 Det må dog antages, at tyndt befolkede områder vil blive belastet, mens tæt befolkede områder kan aflastes, og at dette vil blive afspejlet i tarifferne.
Til nr. 12 Det fremgår af § 82 a, stk. 1, i lov om elforsyning, at Forsyningstilsynet foretager årlige undersøgelser af elpriser for elforbrugere med et forbrug på op til 100.000 kWh om året og vurderer, om priserne er rimelige, let og klart sammenlignelige, gennemsigtige og ikkediskriminerende.
Resultatet af undersøgelserne offentliggøres på Forsyningstilsynets hjemmeside.
 Det følger af forslaget til nyt § 82, stk. 1, 2. pkt., at Forsyningstilsynet overvåger markedsudviklingen for dynamiske elpriskontrakter og vurderer de risici, som produkter og ydelser i disse kontrakter kan udgøre, og griber ind over for urimelig praksis.
 Ved en dynamisk elpriskontrakt forstås i overensstemmelse med elmarkedsdirektivets definition i artikel 2, nr. 15, en elektricitetsleveringskontrakt mellem en elhandelsvirksomhed og en elforbruger, som afspejler prisudsvinget på spotmarkederne, herunder på day ahead- og intradaymarkeder, med intervaller, der som minimum svarer til markedsafregningsintervallerne.
Den foreslåede bestemmelse vil medføre, at Forsyningstilsynets undersøgelsesforpligtelse i den gældende § 82 a, stk. 1, 1. pkt., suppleres med en overvågningsforpligtelse vedrørende dynamiske elpriskontrakter.
I medfør af denne ændring vil Forsyningstilsynet få til opgave at overvåge markedsudviklingen for dynamiske elpriskontrakter og vurdere de risici, som produkter og ydelser i disse kontrakter kan udgøre, og gribe ind over for urimelig praksis.
Forpligtelsen for medlemsstaterne i elmarkedsdirektivets artikel 11, stk. 2, 2. pkt., vil herved blive gennemført.
Efter artikel 11, stk. 2, 2. pkt., i elmarkedsdirektivet overvåger regulerende myndigheder markedsudviklingen og vurderer de risici, som de nye produkter og ydelser kan udgøre, og griber ind over for urimelig praksis.
Forslaget medfører derved, at opgaven i artikel 11, stk. 2, 2. pkt., varetages af Forsyningstilsynet.
Det foreslåede vil desuden medføre, at Forsyningstilsynet tillægges et skøn i vurderingen af, om der foreligger en urimelig praksis vedrørende markedsudviklingen for dynamiske elprisprodukter og -ydelser.
Det vurderes i den forbindelse, at reglen i artikel 11, stk. 2, 2. pkt., bl.a., men ikke udelukkende er begrundet i et hensyn til sikring af, at slutkunder modtager oplysninger om muligheder og risici ved dynamiske elpriskontrakter, fordi betalingsforpligtelsen for slutkunden er dynamisk.
Urimelig praksis vil konkret kunne foreligge, hvis en dynamisk elpriskontrakt, der angiver at følge en nærmere angivet beregningsmodel for prisændringer, i realiteten ikke efterleves, når slutkunden faktureres.
I den forbindelse kan der lægges vægt på, at slutkunder ikke kan forventes at have fagligheden til at påse, om beregningsmodellen efterleves.
Endelig henvises der til § 4 i lov om markedsføring om god erhvervsskik.
Bestemmelsen gennemfører artikel 3, stk. 1, og artikel 5, stk. 1-3, i Europa-Parlamentets og Rådets direktiv nr. 29 af 11. maj 2005 om virksomheders urimelige handelspraksis over for forbrugerne på det indre marked og om ændring af Rådets direktiv 84/450 og Europa-Parlamentets og Rådets direktiv 97/7, 98/27 og 2002/65 og Europa-Parlamentets og Rådets forordning nr. 2006/2004. Direktivet benævnes herefter som direktivet om urimelig handelspraksis.
Artikel 5, stk. 1-3, i direktivet om urimelig handelspraksis definerer urimelig handelspraksis.
Bilag I i direktivet om urimelig handelspraksis angiver en fortegnelse over former for handelspraksis, der under alle omstændigheder betragtes som urimelig.
Det vurderes, at begrebet urimelig praksis i artikel 11, stk. 2, 2. pkt., i elmarkedsdirektivet skal fortolkes i overensstemmelse med artikel 5 og bilag I i direktivet om urimelig handelspraksis.
Der vil således være tale om urimelig praksis i elmarkedsdirektivets forstand, hvis artikel 3 og 5 og bilag I i direktivet om urimelig handelspraksis leder til, at der er tale om urimelig handelspraksis.
Hvis Forsyningstilsynet finder, at en given praksis er urimelig, skal Forsyningstilsynet efter den foreslåede bestemmelse og i overensstemmelse med elmarkedsdirektivets artikel 11, stk. 2, 2. pkt., gribe ind.
En sådan indgriben vil følge Forsyningstilsynets kompetence efter lov om Forsyningstilsynet og lov om elforsyning, herunder særlig § 85 d og § 87, stk. 1, nr. 7, i lov om elforsyning Til nr. 13 Det foreslås, at affattelsen af § 1, nr. 60, i det fremsatte lovforslag ændres.
Den foreslåede ændring sker af lovtekniske grunde. Ændringsforslaget vil medføre, at § 84, stk. 1, nr. 1, i lov om elforsyning vil fremstå sprogligt korrekt.
Forslaget indebærer ikke nogen indholdsmæssig ændring.
5. Udvalgsarbejdet Lovforslaget blev fremsat den 30. oktober 2020 og var til 1. behandling den 6. november 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 6. juli 2020 dette udkast til udvalget, jf.
KEF alm. del  bilag 383, folketingsåret 2019-20. Den 30. oktober 2020 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 12 bilag på lovforslaget.
Skriftlige henvendelser Udvalget har under udvalgsarbejdet modtaget 6 skriftlige henvendelser om lovforslaget.
Deputationer Udvalget har under udvalgsarbejdet modtaget 3 deputationer, der mundtligt har redegjort for deres holdning til lovforslaget.
Spørgsmål Udvalget har under udvalgsarbejdet stillet 35 spørgsmål til klima-, energi- og forsyningsministeren til skriftlig besvarelse, som ministeren har besvaret bortset fra spørgsmål 35, som forventes besvaret inden 2. behandling.
Anders Kronborg (S) Anne Paulin (S) Bjarne Laustsen (S) Kasper Roug (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Torsten Gejl (ALT) Rasmus Nordqvist (SF) Søren Egge Rasmussen (EL) Mai Villadsen (EL) Thomas Danielsen (V) nfmd.
Christoffer Aagaard Melson (V) Lars Christian Lilleholt (V) Kristian Jensen (V) Tommy Ahlers (V) Carsten Kissmeyer (V) Morten Messerschmidt (DF) Jens Henrik Thulesen Dahl (DF) Mona Juul (KF) Egil Hulgaard (KF) Katarina Ammitzbøll (KF) Peter Seier Christensen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
