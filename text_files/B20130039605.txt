Bekendtgørelse om maritimt forberedelseskursus I medfør af § 12, stk. 1, og § 13, stk. 1, i lov om maritime uddannelser, jf. lovbekendtgørelse nr. 207 af 4. marts 2011, som ændret ved lov nr. 478 af 30. maj 2012, fastsættes:
Uddannelsens formål § 1. Formålet med maritimt forberedelseskursus er at give deltagerne uddannelsesmæssige forudsætninger, så de studerende kan gennemføre uddannelserne til styrmand, fiskeskipper af 1. grad, sætteskipper og skibsfører.
Uddannelsens mål § 2. Maritimt forberedelseskursus skal udvikle kursusdeltageren med fokus på grundlæggende viden i udvalgte fag, således at vedkommende kan påbegynde uddannelsen til styrmand, fiskeskipper af 1.grad, sætteskipper eller skibsfører.
Uddannelsens tilrettelæggelse § 3. Kurset tilrettelægges, så der etableres sammenhæng mellem uddannelsens teori og kursusdeltagerens erfaring.
Undervisningen skal tilrettelægges ud fra en forudsætning om, at deltageren har skolemæssige forudsætninger svarende til kravene ved folkeskolens afgangsprøver efter 9. klasse.
 Stk. 2. Varierende undervisningsformer skal understøtte kursusdeltagerens udvikling af selvstændighed og samarbejdsevne samt evne til at tænke nyt.
 Stk. 3. Uddannelsesinstitutionen tilrettelægger uddannelsen, således at den opfylder stk. 1-2 og det i bilag 1 angivne indhold.
Uddannelsens varighed § 4. Kurset er normeret til 10 uger, svarende til 15 point i European Credit Transfer System (ECTS-point).
Adgang § 5. Uddannelsesinstitutionen optager studerende på kurset, der ikke har grundlæggende skolemæssige forudsætninger til at gennemføre de i § 1 nævnte uddannelser, og sikrer, at de opfylder de øvrige gældende adgangskrav for optagelse på uddannelserne til enten styrmand, fiskeskipper af 1. grad, sætteskipper eller skibsfører.
 Stk. 2. Uddannelsesinstitutionen tilrettelægger uddannelsen, således at den opfylder de i stk. 1 nævnte krav samt det i bilag 1 angivne indhold.
Evaluering og beviser § 6. Bedømmelser behandles efter gældende bekendtgørelse om eksamens- og prøveafholdelse samt bedømmelse af deltagere ved de maritime uddannelser (eksamensbekendtgørelsen).
Stk. 2. Aflæggelse af prøver på maritimt forberedelseskursus er ikke nødvendigvis betinget af, at vedkommende har fulgt undervisningen.
Personer, der ønsker at aflægge prøver uden at have fulgt undervisningen, skal tilmelde sig prøveaflæggelsen senest 3 uger før første prøvedag.
 Stk. 3. Uddannelsesinstitutionen udsteder kursusbevis, når kursusdeltageren har gennemført hele uddannelsen.
Underviseres kvalifikationer § 7. Underviserne skal samlet set have et kvalifikationsniveau, der er højere end afgangsniveauet for uddannelsen.
Ved kvalifikationer forstås ud over pædagogisk kompetence dokumenteret teoretisk, faglig og/eller professionsmæssig kompetence.
 Stk. 2. Nye undervisere skal inden for de første 3 ansættelsesår gennemføre relevant pædagogisk voksenunderviseruddannelse svarende til 30 ECTS-point, der kan opnås ved en kombination af teoretisk undervisning og opfølgning på egen uddannelsesinstitution.
Andre regler § 8. Uddannelsesinstitutionernes afgørelser i henhold til bekendtgørelsen kan indbringes for Styrelsen for Videregående Uddannelser og Uddannelsesstøtte af den, som afgørelsen angår, jf. gældende bekendtgørelse om klager inden for lov om maritime uddannelser.
Klagen indgives til uddannelsesinstitutionen, som videresender klagen til Styrelsen for Videregående Uddannelser og Uddannelsesstøtte ledsaget af en udtalelse.
Uddannelsesinstitutionen skal give klageren lejlighed til inden for en frist på mindst 1 uge at kommentere udtalelsen.
Den eventuelle kommentar fra klageren skal medsendes til Styrelsen for Videregående Uddannelser og Uddannelsesstøtte.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. De af Styrelsen for Videregående Uddannelser og Uddannelsesstøtte trufne afgørelser kan ikke indbringes for højere administrativ myndighed.
§ 9. Styrelsen for Videregående Uddannelser og Uddannelsesstøtte kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsform.
 Stk. 2. Styrelsen for Videregående Uddannelser og Uddannelsesstøtte kan dispensere fra bekendtgørelsen, når det findes begrundet i særlige forhold.
Ikrafttrædelse og overgangsbestemmelser § 10. Bekendtgørelsen træder i kraft den 1. maj 2013.
Styrelsen for Videregående Uddannelser og Uddannelsesstøtte, den 16. april 2013 Inge Mærkedahl / Sune Rahn Bilag 1 Beskrivelse af indholdet i maritimt forberedelseskursus Fagemne: Dansk Kursusdeltageren skal gennem undervisningen opnå en viden om dansk grammatik og tegnsætning samt skriftlig fremstilling, således at vedkommende kan påbegynde uddannelsen til styrmand, fiskeskipper af 1. grad, sætteskipper eller skibsfører.
 Prøvekrav: Intern prøve.
 Centrale temaer:
 Kursusindhold  tegnsætning, retstavning, grammatik, øvelser i skriftlig fremstilling og referatstil.
Fagemne: Engelsk Kursusdeltageren skal gennem undervisningen opøve et ordforråd og en talefærdighed på engelsk, således at vedkommende kan påbegynde uddannelsen til styrmand, fiskeskipper af 1. grad, sætteskipper eller skibsfører.
 Prøvekrav: Intern prøve.
 Centrale temaer:
 Kursusindhold  læseøvelser, samtaleøvelser, skiftlige øvelser og grammatiske øvelser.
Fagemne: Matematik Kursusdeltageren skal gennem undervisningen opøve grundlæggende viden i emner, der kræves for at påbegynde uddannelsen til styrmand, fiskeskipper af 1. grad, sætteskipper eller skibsfører.
 Prøvekrav: Intern prøve.
 Centrale temaer:
 Kursusindhold  grundlæggende regneregler, herunder addition, subtraktion, multiplikation og division, potensopløftning og roduddragning, løsning af ligninger af første og anden grad, løsning af lineære ligningsystemer, geometriske grundbegreber, plangeometri, trigonometri.
Fagemne: Fysik Kursusdeltageren skal gennem undervisningen opnå grundlæggende viden i emner, der kræves for at påbegynde uddannelsen til styrmand, fiskeskipper af 1. grad, sætteskipper eller skibsfører.
 Prøvekrav: Intern prøve.
 Centrale temaer:
 Kursusindhold  bevægelseslære (retlinet bevægelse), Newtons love og kræfter, moment og ligevægt, arbejde, energi, effekt, varmelære.
Fagemne: Kemi Kursusdeltageren skal gennem undervisningen opnå grundlæggende viden i emner, der kræves for at påbegynde uddannelsen til styrmand, fiskeskipper af 1. grad, sætteskipper eller skibsfører.
 Prøvekrav: Intern prøve.
 Centrale temaer:
 Kursusindhold  atomernes opbygning og det periodiske system, kemiske bindinger (atombinding, ionbinding, metalbinding), støkiometriske beregninger.
