Vejledning om vedligehold og eftersyn af fastanbragte CO2-brandslukningsanlæg 1. Indledning 1.1 Denne vejledning er en oversættelse af den internationale søfartsorganisations (IMO) cirkulære MSC. 1/Circ. 1318, Guidelines for the Maintenance and Inspections of Fixed Carbon Dioxide Fire-Extinguishing Systems.
1.2 Formålet med vejledningen er at angive et minimumsniveau for vedligeholdelse og eftersyn af CO2-brandslukningsanlæg i skibe, således at anlæggene holdes i god funktionsmæssig stand og er klar til øjeblikkelig brug.
Vejledningen er et supplement til fabrikantens vedligeholdelsesmanual for anlæggene.
Vedligeholdelse og eftersyn må foretages af besætningsmedlemmer med de nødvendige kompetencer; dog bør visse vedligeholdelsesarbejder og inspektioner foretages af særligt uddannet personale.
Dette bør fremgå af skibets vedligeholdelsesplaner.
2. Sikkerhedsplan 2.1 Når der udføres vedligeholdelse og eftersyn af CO2brandslukningsanlæg, skal de nødvendige sikkerhedsforanstaltninger følges.
Før opstart af ethvert arbejde skal der udarbejdes en sikkerhedsplan, der tager hensyn til alt involveret personel, herunder skibets besætning såvel som servicepersonel.
Der skal etableres et effektivt kommunikationssystem mellem service-/inspektionspersonellet og skibets øvrige besætning.
Der skal iværksættes tiltag til sikring mod fejludløsning af anlægget, såsom at indsætte blindflangen efter hovedstopventilen eller på anden måde at sikre anlægget mod utilsigtet udløsning.
Hele besætningen og andet personel skal være orienteret om, at arbejdet pågår.
3. Vedligeholdelses- og eftersynsplan 3.1 CO2-brandslukningsanlæg skal være funktionsdygtige og klar til øjeblikkelig brug.
Vedligeholdelse og eftersyn bør foretages i henhold til skibets vedligeholdelsesplan, således at anlæggets funktioner og pålidelighed sikres.
Planen bør være en del af skibets ISM-system og tage udgangspunkt i fabrikantens anbefalinger, herunder:
1) procedurer og instruktioner i vedligeholdelse og eftersyn; 2) krævede terminer for periodisk vedligeholdelse og eftersyn; 3) en liste over anbefalede reservedele; og 4) optegnelser over eftersyn og vedligeholdelse, herunder beskrivelse af arbejde, der er udført på anlægget for at opretholde dets funktionsduelighed.
4. Månedlige eftersyn 4.1 Mindst en gang om måneden bør der foretages et visuelt eftersyn af hele anlæggets tilstand for tydelige tegn på beskadigelser, og dette skal indeholde en verifikation af følgende:
1) at alle ventiler er i den korrekte position (åben eller lukket); 2) at alle udløsergreb står i den korrekte position og er klar til øjeblikkelig brug; 3) at alle rørledninger og servorør/styreledninger er intakte og uskadte; 4) at alle trykflasker er på plads og forsvarligt fastgjorte; og 5) at alt alarmudstyr er på plads og uskadt.
 4.2 I tillæg til ovennævnte skal eftersyn af lavtryks CO2-anlæg også verificere at:
1) trykmålere viser de normale tryk; 2) indikatoren for mængden af flydende CO2 viser det normale indhold; 3) den manuelle hovedstopventil på tanken er sikret i åben stilling; og 4) ventilerne i rørledningerne for fordampet CO2 er sikret i åben stilling.
5. Årlige inspektioner 5.1 Følgende minimumsniveau for vedligeholdelse og eftersyn skal foretages i overensstemmelse med fabrikantens instruktioner og sikkerhedsanbefalinger:
1) Afgrænsningerne af de beskyttede rum efterses visuelt for at sikre, at der ikke er foretaget ændringer, som kan have skabt åbninger, der ikke kan lukkes, og dermed gør systemet ineffektivt; 2) alle trykflasker efterses visuelt for tegn på beskadigelse, korrosion og løse fastgørelsesarrangementer.
Trykflasker, der har lækket, er korroderede, har indtrykninger eller udbulinger, trykprøves eller udskiftes; 3) alle rørsystemer efterses visuelt for beskadigelser, løse understøtninger og korrosion.
Det kontrolleres, at der er fri gennemgang til og fra alle dyser; 4) manifolden efterses, og det verificeres, at alle fleksible slanger og andre fittings er korrekt spændt; og 5) alle adgangsdøre til de beskyttede rum lukker korrekt og er forsynet med tydelig påmærkning om, at rummene er beskyttet med CO2 og skal evakueres, hvis alarmen lyder.
Det skal kontrolleres, om alle instruktioner og afmærkninger ved alle fjernbetjente udløsersteder er i orden.
6. Minimum anbefalet vedligeholdelse 6.1 Mindst hvert andet år i passagerskibe eller i forbindelse med hvert mellemliggende, periodisk eller fornyelsessyn i lastskibe bør følgende vedligeholdelse udføres (eksempler på  kontrolskemaer er vedhæftet som bilag 1 og 2):
1) Alle trykflasker og servo-/styreflasker vejes, eller indholdet i flaskerne verificeres på anden måde, så det kan kontrolleres, om indholdet i hver flaske er over 90% af nominel fyldning.
Flasker, der indeholder mindre end 90% af nominel fyldning, genopfyldes.
Den flydende mængde CO2 i lavtryksanlæg skal kontrolleres, så det kan verificeres, om den krævede mængde CO2 er til rådighed.
2) Datoen for seneste trykprøvning af alle trykflasker, servoflasker og trykbeholdere kontrolleres.
Trykflasker skal afprøves periodisk minimum hvert 10. år.
Ved et tiårseftersyn kontrolleres minimum 10% af det totale antal flasker.
Kontrollen skal bestå at et indvendigt eftersyn og en hydrostatisk afprøvning.
Hvis én eller flere flasker fejler, skal 50% af det samlede antal trykflasker afprøves; hvis endnu en trykflaske fejler, skal alle trykflasker afprøves.
Fleksible slanger skal udskiftes i henhold til fabrikantens anvisninger; dog bør de som minimum udskiftes hvert 10. år; og 3) det skal kontrolleres, at fordelerrør og dyser til tilførsel af CO2 til det beskyttede rum ikke er blokerede.
Dette kontrolleres ved at isolere de enkelte CO2-rørsektioner og gennemblæse dem med tør luft eller nitrogen.
 6.2 Mindst hvert andet år i passagerskibe eller i forbindelse med hvert mellemliggende, periodisk eller fornyelsessyn i lastskibe bør følgende vedligeholdelse udføres af serviceteknikere/specialister:
1) Hvor det er muligt, afmonteres alle aktivatorer fra flaskeventilerne med henblik på at afprøve deres funktion ved fuldt arbejdstryk gennem styrerørene.
Hvor dette ikke er muligt, afmonteres styrerørene fra flaskeventilerne og blindes af eller sammenkobles og afprøves ved fuldt arbejdstryk fra udløserstationen, hvorefter lækagetest udføres.
I begge tilfælde skal dette udføres fra udløserstationen eller udløserstationerne, hvis der er flere.
Hvis der anvendes manuelle trækkabler/wirer til fjernudløsning af anlæggene, skal det kontrolleres, at kabler og hjørnetrisser er i god stand, kan bevæges frit, og at der ikke skal anvendes et urimeligt langt træk for at aktivere systemet; 2) alle komponenter i kabeltrækkene/kabelføringen skal renses og om nødvendigt justeres, og alle kabelforbindelser skal efterspændes.
Hvis fjernudløsningen anvender pneumatisk tryk, skal forbindelserne kontrolleres for lækager, og servoflaskernes fyldning skal kontrolleres.
Alle styringer og alarmer skal fungere normalt, og hvis tidsforsinkelsesrelæ er installeret, skal de forhindre udløsning af CO2 i den krævede tidsperiode; og 3) efter ovennævnte er udført med tilfredsstillende resultat, skal anlægget reetableres i normal driftstilstand.
Det skal verificeres, at alle udløsergreb står i korrekt position og er forbundet til de korrekte styreventiler.
Alle pressostater og interlocks mv. skal nulstilles og reetableres i normal driftstilstand.
Det skal sikres, at alle ventiler er i korrekt position (åben eller lukket).
