Klage over behandling i forbindelse med fødsel Nævnet fandt grundlag for kritik af de to jordemødre, der var involveret i fødslen.
Nævnet fandt, at de to læger, der var involveret i fødslen, handlede i overensstemmelse med normen for almindelig anerkendt faglig standard.
Nævnet lagde vægt på, at begge jordemødre frakoblede STANen i tilfælde, hvor CTGen var patologisk, og hvor der var behov for en kontinuerlig overvågning af fødslen.
Såfremt der var behov for toiletbesøg, måtte der enten gives bækken eller udføres kateterisation i stedet for frakobling af STAN.
For så vidt angik lægerne lagde nævnet vægt på, at der ikke var event på STAN, da overlægen tilså patienten.
Der blev videre lagt vægt på, at fødslen var så fremskreden med god progression, at det var fagligt forsvarligt at skønne, at det var muligt at afslutte fødslen vaginalt, da den 1. event blev registeret på STAN af 1. reservelægen.
Da der umiddelbart efter kom endnu en event på STAN og blodprøven fra barnets hoved ikke kunne bedømmes, besluttede 1. reservelægen at foretage et akut kejsersnit.
