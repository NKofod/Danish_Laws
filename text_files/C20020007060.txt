Vejledning om  behandlingen af sager om  

 disciplinærstraf, konfiskation og modregning af erstatningsbeløb  

 (disciplinærstrafvejledningen) Kapitel 1 Indledning og retsgrundlag Indledende bemærkninger 1.1. Denne vejledning henvender sig  

 især til de ansatte i kriminalforsorgens fængsler og arresthuse,  

 som deltager i behandlingen af sager om disciplinærstraf, konfiskation  

 og modregning af erstatningsbeløb.
Vejledningen indeholder en  

 beskrivelse af fremgangsmåden for behandlingen af sager om  

 disciplinærstraf m.v., samt de betingelser, som skal opfyldes i  

 forbindelse med sagsbehandlingen.
I øvrigt bemærkes, at  

 Justitsministeriet, Direktoratet for Kriminalforsorgen, på baggrund af  

 en gennemgang af Folketingets Ombudsmands inspektioner i arresthusene har  

 udarbejdet en huskeliste for forhørsledere i  

 disciplinærsager.
Retsgrundlag 1.2. Reglerne om disciplinærstraf,  

 konfiskation og modregning af erstatningsbeløb findes i kapitel 11 i  

 straffuldbyrdelseslovens §§ 67-74. For så vidt angår  

 disciplinærstraf er der i medfør af loven fastsat  

 bekendtgørelse om udståelse af strafcelle, anvendelse af  

 forhørscelle og behandlingen af disciplinærstrafsager i  

 fængsler og arresthuse  

 (disciplinærstrafbekendtgørelsen) Reglerne om  

 disciplinærstraf gælder for alle indsatte i kriminalforsorgens  

 fængsler og arresthuse, herunder varetægtsarrestanter.
Reglerne  

 finder derimod efter deres indhold ikke anvendelse i kriminalforsorgens  

 pensioner bortset fra i de særlige tilfælde, hvor der er tale om,  

 at pensionen overvejer at træffe afgørelse om konfiskation eller  

 modregning af erstatningsbeløb.
Herudover gælder forvaltningsloven og almindelige  

 forvaltningsretlige grundsætninger.
I den forbindelse henvises til  

 Direktoratet for Kriminalforsorgens vejledning om forvaltningsloven og  

 offentlighedsloven for kriminalforsorgens personale.
De nærmere regler om konfiskation af ulovlige  

 genstande og penge findes for så vidt angår personer, der  

 udstår fængselsstraf eller forvaring, i straffuldbyrdelseslovens  

 § 73. For så vidt angår varetægtsarrestanter, findes  

 reglerne i bekendtgørelse om udenretlig vedtagelse af konfiskation med  

 senere ændring.
I tilknytning hertil har Justitsministeriet,  

 Direktoratet for Kriminalforsorgen, udstedt bekendtgørelse om  

 behandlingen af sager om konfiskation i kriminalforsorgens institutioner  

 (konfiskationsbekendtgørelsen) og cirkulære om behandlingen af  

 sager om konfiskation i kriminalforsorgens institutioner.  

 Bekendtgørelsen og cirkulæret om behandlingen af sager om  

 konfiskation i kriminalforsorgens institutioner omfatter både  

 dømte og varetægtsarrestanter.
 Reglerne om modregning af erstatningsbeløb findes i  

 straffuldbyrdelseslovens § 74 og bekendtgørelse om behandlingen af  

 sager om modregning af erstatningsbeløb over for indsatte i  

 kriminalforsorgens institutioner (modregningsbekendtgørelsen).  

 Reglerne omfatter både dømte og varetægtsarrestanter.
 Det bemærkes, at varetægtsarrestanter, som  

 efter retsplejelovens § 777, 1. pkt., er anbragt i en institution for  

 personer, der udstår fængselsstraf eller forvaring, skal  

 behandles efter de samme regler, som gælder for personer, der er  

 anbragt dér i henhold til dom, jf. retsplejelovens § 777, 3. pkt.
Kapitel 2 Oplysning af sagen 2. Der må ikke træffes  

 afgørelse i sagen, før den er tilstrækkeligt oplyst.
Den,  

 der behandler disciplinærsagen, har ansvaret for, at sagen er  

 tilstrækkeligt oplyst til, at der kan træffes en forsvarlig  

 afgørelse.
Forhørslederen afgør således, om  

 disciplinærsagen kan gennemføres på grundlag af de  

 foreliggende indberetninger, eller om det af hensyn til klarlæggelse af  

 sagens omstændigheder er påkrævet at indhente yderligere  

 oplysninger eller foretage afhøringer af personale eller indsatte.
 Det bemærkes i denne forbindelse, at kompetencen til  

 at ikende disciplinærstraf efter straffuldbyrdelseslovens § 67 er  

 henlagt til institutionens leder eller den, der bemyndiges dertil.  

 Institutionens leder bør inddrages under behandlingen af sagen, hvis  

 der i den konkrete sag er tvivl om, hvad der kan anses for bevist og ikke  

 bevist, eller om, hvilke bestemmelser der kan anses for overtrådt, jf.  

 pkt. 9, pind 2 og 4. Endvidere forudsættes det, at institutionens leder  

 løbende fører tilsyn med behandlingen af  

 disciplinærsager.
Kapitel 3 Sagens behandling 3. Efter bekendtgørelsens § 5 skal  

 disciplinærsager behandles hurtigst muligt.
I nogle tilfælde vil det være  

 påkrævet at indhente yderligere indberetninger eller foretage  

 afhøringer af personale eller medindsatte.
Endvidere kan det i visse  

 tilfælde være nødvendigt at foretage genafhøring af  

 såvel den indsatte som af vidner.
Blandt andet af disse grunde kan der  

 ikke fastsættes en fast øvre grænse for, hvor lang tid der  

 må gå, inden disciplinærsagen er færdigbehandlet.  

 Institutionen bør dog i alle tilfælde sikre, at indberetninger  

 gennemlæses ved modtagelsen, med henblik på en vurdering af,  

 hvordan sagens videre behandling skal tilrettelægges, således at  

 yderligere bevisoptagelse kan ske hurtigst muligt.
Det er endvidere  

 væsentligt, at et eventuelt forhør afholdes hurtigst muligt,  

 således at de involverede endnu har det passerede i frisk  

 erindring.
 Reglerne om summarisk behandling af sager om bøde  

 og advarsel findes i bekendtgørelsens § 6.
Reglerne om afholdelse af forhør findes i  

 bekendtgørelsens § 7. Forhøret har til formål at bidrage  

 til sagens oplysning og sikre den indsatte adgang til partshøring.
En  

 ansat, der har foretaget indberetning om det disciplinære forhold eller  

 på anden måde har været involveret i forholdet, må  

 ikke være forhørsleder.
Er det ikke muligt at finde en  

 stedfortræder for den pågældende, bør  

 forhøret udsættes, medmindre den indsatte ønsker  

 forhøret gennemført alligevel, eller andre særlige  

 omstændigheder taler imod udsættelse.
Det bør fremgå  

 af det i pkt. 9 nævnte notat, hvis forhøret gennemføres  

 under sådanne omstændigheder.
Efter straffuldbyrdelseslovens § 71 kan en indsat, hvis  

 der er begrundet mistanke om, at den indsatte har overtrådt  

 bestemmelser, der må antages at medføre strafcelle som  

 disciplinærstraf, anbringes i forhørscelle, hvis det er  

 nødvendigt af hensyn til gennemførelsen af undersøgelser  

 i disciplinærsager.
Dette vil kunne være tilfældet, hvis  

 der er grund til at antage, at sagens faktiske omstændigheder ikke kan  

 afklares, hvis den indsatte har adgang til fællesskab, f.eks. fordi den  

 indsatte vil kunne påvirke eventuelle vidner eller i øvrigt  

 vanskeliggøre undersøgelsens gennemførelse.
Kapitel 4 Vejledning 4. Ved et forhørs begyndelse skal  

 den indsatte efter bekendtgørelsens § 7, stk. 4, orienteres om sine  

 rettigheder i forbindelse med sagens behandling, herunder:
 -	Retten til på ethvert tidspunkt af sagens behandling at lade  

 sig bistå af andre, jf. forvaltningslovens § 8, stk. 1, med de  

 begrænsninger der følger af samme bestemmelses stk. 2. Se pkt.  

 5.
-	Retten til aktindsigt i de dokumenter, der ligger til grund for  

 forhøret.
Se pkt. 7.
 -	Retten til at udtale sig i sagen, inden der træffes  

 afgørelse, og at dette ikke medfører nogen pligt for den  

 indsatte til at udtale sig.
 -	Retten til ikke at godkende forhørslederens referat af sin  

 forklaring.
 -	Retten til efter anmodning at få udleveret kopi af notatet om  

 disciplinærsagen, jf. bekendtgørelsens § 9.
 Det er ikke tilstrækkeligt, at det generelt  

 anføres, at den indsatte er orienteret om sine rettigheder.  

 Rettighederne skal nævnes særskilt, og det skal fremgå  

 tydeligt, at den indsatte er vejledt om hver enkelt af dem, f.eks. ved  

 afkrydsning i en fortrykt blanket.
Kapitel 5 Bisidder 5. En indsat, der er part i en  

 disciplinærsag, kan på ethvert tidspunkt af sagens behandling  

 lade sig bistå af andre, jf. forvaltningslovens § 8. Da det er af  

 betydning for afgørelsen af en disciplinærsag, at parten  

 medvirker personligt, kan en indsat ikke lade sig repræsentere af andre  

 under forhør.
Kravet om personlig medvirken vil dog ikke være  

 til hinder for, at en bisidder vil kunne være til stede.
Forvaltningslovens § 8, stk. 2, indeholder visse  

 begrænsninger med hensyn til den indsattes ret til bisidder.  

 Således vil en indsat ikke kunne lade sig bistå af andre, hvis  

 det vurderes, at den indsattes interesse heri bør vige for  

 væsentlige hensyn til offentlige eller private interesser, eller hvor  

 andet er fastsat ved lov.
F.eks. vil hensynet til orden og sikkerhed efter en  

 konkret vurdering kunne føre til, at en bisidder afvises, hvis denne  

 er ganske uegnet til at varetage partens interesser eller måske direkte  

 vil kunne skade den indsattes sag.
Kapitel 6 Partshøring 6. Der må ikke træffes  

 afgørelse, før den indsatte har haft lejlighed til at udtale  

 sig, jf. bekendtgørelsens § 7 og i øvrigt forvaltningslovens §  

 19. Heri ligger et krav om, at den indsatte skal præsenteres for de  

 oplysninger vedrørende sagens faktiske omstændigheder, der er  

 til ugunst for ham og i øvrigt af væsentlig betydning for sagens  

 afgørelse.
Det kan ske ved oplæsning eller udlevering af  

 indberetningen og de øvrige akter i sagen.
 I tilfælde, hvor den indsatte ikke ønsker at  

 være til stede under behandlingen af en disciplinærsag, eller  

 hvor den indsatte forlader forhørslokalet, inden der er sket  

 partshøring, jf. bekendtgørelsens § 7, stk. 5, kan  

 partshøringen ske ved, at indberetningen og de øvrige fremlagte  

 bilag udleveres til den indsatte i kopi sammen med en skriftlig underretning  

 om, hvilken afgørelse institutionen agter at træffe, og om, at  

 den pågældende (fortsat) har adgang til at udtale sig i sagen, og  

 at der fastsættes en (kort) frist, indenfor hvilken den indsatte kan  

 fremkomme med sine bemærkninger.
Kapitel 7 Aktindsigt 7. Med de undtagelser, der er angivet i  

 forvaltningslovens kapitel 4, navnlig § 15, har den indsatte som part i sagen  

 ret til aktindsigt i sagens dokumenter, jf. forvaltningslovens § 10.
Det fremgår således af lovens § 15, stk. 1, at  

 en parts adgang til aktindsigt efter en konkret afvejning i hvert enkelt  

 tilfælde kan begrænses, når afgørende hensyn til  

 parten selv eller andre private eller offentlige interesser taler imod, at  

 parten gøres bekendt med oplysningerne.
Herunder falder blandt andet  

 forebyggelse, opklaring og forfølgning af lovovertrædelser,  

 straffuldbyrdelse og lignende samt beskyttelse af sigtede, vidner eller andre  

 i sager om strafferetlig eller disciplinær forfølgning.
 Hvis disse hensyn kun foreligger for en del af dokumentet,  

 er det kun denne del, der kan undtages fra den indsattes adgang til  

 aktindsigt, jf. forvaltningslovens § 15, stk. 2.
 Hvis den indsatte under sagens behandling får  

 aktindsigt, skal sagens afgørelse udsættes, indtil den indsatte  

 har haft lejlighed til at gennemlæse dokumenterne, jf.  

 forvaltningslovens § 11.
Kapitel 8 Overværelse af forhør 8. Alle forhør skal overværes  

 af en af institutionens ansatte, jf. bekendtgørelsens § 7, stk. 3.
Den, der har indberettet det disciplinære forhold,  

 og andre, der har været involveret i forholdet, må ikke  

 overvære forhøret.
Er der ikke andre personalemedlemmer til  

 stede, bør forhøret udsættes, medmindre den indsatte  

 ønsker forhøret gennemført, eller særlige  

 omstændigheder taler imod udsættelse.
 Den ansattes funktion er, at den pågældende i  

 tilfælde af efterfølgende uoverensstemmelse om afviklingen af  

 forhøret vil kunne medvirke til en afklaring af  

 uoverensstemmelsen.
Kapitel 9 Notatpligt 9. Kravene til indholdet af det notat, der  

 skal udfærdiges om disciplinærsagens gennemførelse, er  

 angivet i bekendtgørelsens § 8. Notatet skal indeholde en begrundelse,  

 der opfylder kravene i forvaltningslovens § 24, jf. bekendtgørelsens §  

 8, stk. 5, 3. pkt.
Det bemærkes, at en begrundelse for at være  

 fyldestgørende normalt må indeholde en stillingtagen til partens  

 indsigelser, hvis de er relevante for afgørelsen (herunder for en  

 strafudmåling). Herudover er der en generel pligt til at notere andre  

 faktiske oplysninger, der har betydning for sagens afgørelse, jf.  

 offentlighedslovens § 6. Formålet med disse regler er, at det altid  

 skal være muligt efterfølgende dels at vurdere  

 afgørelsens indholdsmæssige holdbarhed, dels at se, om de  

 formelle regler er blevet overholdt.
Det er derfor vigtigt, at notatet  

 indeholder oplysninger om følgende:
-	De faktiske omstændigheder, der er tillagt betydning for  

 afgørelsen, herunder en gengivelse af det indberettede og de afgivne  

 forklaringer.
Der skal i notatet foretages en selvstændig gengivelse af  

 de oplysninger, der findes i sagen.
Det vil således ikke være  

 korrekt at gengive oplysningerne om de faktiske omstændigheder i sagen  

 alene ved en henvisning til en underliggende rapport.
-	Hvad der er anset for bevist og ikke bevist.
Bevisbedømmelsen  

 bør angives i forbindelse med angivelsen af de bestemmelser, som den  

 indsatte anses for at have overtrådt, jf. pind 4.
 -	Hvad der i forbindelse med denne bevisbedømmelse er lagt  

 vægt på.
-	Hvilke bestemmelser, der anses for overtrådt, med angivelse af  

 loven, bekendtgørelsen og/eller den interne regel samt ved  

 præcis angivelse af paragraf, stykke, nummer eller litra.
I sager om  

 indtagelse af euforiserende stoffer vil en henvisning til lov om  

 euforiserende stoffer uden henvisning til bilaget til bekendtgørelse  

 om euforiserende stoffer være tilstrækkeligt, idet det ikke i  

 alle tilfælde er muligt at fastslå arten af indtagne stoffer.
 -	Præcis angivelse af hjemlen for den reaktion (straf), som  

 disciplinærsagen resulterer i (lov, bekendtgørelse, intern  

 regel, paragraf, stykke, nummer eller litra).
 -	Baggrunden for en eventuel fravigelse af sædvanlig praksis med  

 hensyn til strafudmåling.
 -	Hvad der er vejledt om i forbindelse med forhørets begyndelse,  

 jf. pkt. 4.
-	Eventuelle yderligere oplysninger af væsentlig betydning for  

 sagens behandling og afgørelse.
Det kan f.eks. være oplysning  

 om, at forhøret er afholdt på et andet sprog end dansk, og om  

 hvem, der i givet fald har fungeret som tolk, om varigheden af en eventuelt  

 forudgående forhørscelleanbringelse m.v.
Kapitel 10 Forhørsprotokol 10. Kravet om en "særlig  

 protokol", jf. bekendtgørelsens § 8, kan opfyldes ved anvendelse  

 af ringbind under forudsætning af, at der sker fortløbende  

 paginering, således at de enkelte ark papir nummereres med en  

 talrække, der fortsættes, når der indsættes nye  

 rapporter i ringbindet.
Hvis en anden nummereringsmetode anvendes, skal den  

 sikre, at det kan konstateres, at der ikke er tilføjet eller fjernet  

 sider i protokollen.
 Hvis en side ikke udfyldes helt, markeres det med en  

 lodret streg fra sidste sætning og siden ud, med henblik på at  

 sikre, at det kan konstateres, at der ikke efterfølgende er  

 tilføjet noget til et færdigt notat.
 Notater i protokollen skal være læsbare.
Dato for indberetningen skal tydeligt fremgå af  

 protokollen.
Desuden skal der fremgå oplysninger om øvrige  

 dokumenter, der fremlægges til protokollen.
Det skal fremgå af protokollen, om den indsatte har  

 godkendt gengivelsen af sin forklaring.
Hvis den indsatte ikke kan eller vil  

 godkende gengivelsen af sin forklaring og angiver en grund hertil, skal denne  

 også fremgå af protokollen.
Endvidere skal det med angivelse af titel og navn  

 fremgå, hvem der har udarbejdet indberetningen, og hvem der har  

 overværet forhøret.
Protokollen skal underskrives af  

 forhørslederen.
Indholdet af protokollen skal søges affattet  

 sådan, at det kan godkendes af den ansatte, der har overværet  

 forhøret.
Den ansattes godkendelse skal fremgå af protokollen,  

 f.eks. ved at den pågældende underskriver protokollen.
Kapitel 11 Andre reaktioner end disciplinærstraf 11. Det bør overvejes, om den  

 indsattes forhold skal give anledning til andre reaktioner end  

 disciplinærstraf, f.eks. udelukkelse fra fællesskab,  

 udgangskarantæne (for strafafsonere), overførsel til anden  

 institution m.v.
Hvis overtrædelsen har givet anledning til  

 sådanne andre foranstaltninger, kan der kun ikendes  

 disciplinærstraf i det omfang, afgørende ordens- eller  

 sikkerhedsmæssige hensyn i institutionen kræver det, jf.  

 bekendtgørelsens § 4. Det skal fremgå af den i pkt. 10  

 nævnte protokol, hvis der er truffet bestemmelse om andre reaktioner  

 end disciplinærstraf.
Det bemærkes i denne forbindelse, at det i  

 forarbejderne til straffuldbyrdelsesloven er forudsat, at Justitsministeriet,  

 Direktoratet for Kriminalforsorgen, fortsat styrer  

 disciplinærstrafområdet med henblik på at sikre, at  

 historisk og holdningsmæssigt betingede forskelle i institutionernes  

 sanktionspraksis søges undgået, så ensartede  

 tilfælde så vidt muligt behandles ens fra institution til  

 institution.
Direktoratet forudsætter i denne forbindelse, at  

 såvel de åbne som de lukkede fængsler er i løbende  

 dialog med henblik på at opnå en ensartet praksis med mulighed  

 for konkrete fravigelser i særlige situationer.
I forbindelse hermed  

 bør der søges foretaget en nærmere afgrænsning af  

 de sager, der skal anmeldes til politiet, så der skabes sikkerhed for  

 en ensartet afgrænsning mellem disciplinærstraffesystemet og det  

 almindelige strafferetlige system.
 Direktoratet forudsætter endvidere, at  

 institutionerne i sager, som anmeldes til politiet, sikrer, at politiet er  

 orienteret, hvis den indsatte er ikendt en disciplinærstraf for det  

 anmeldte forhold, således at dette kan tages i betragtning under en  

 eventuel strafudmåling.
 Direktoratet forudsætter endelig, at regler, fastsat  

 af institutionens leder, som indeholder bestemmelser om  

 disciplinærstraf, fortsat fremsendes til direktoratet med henblik  

 på at sikre ensartethed i grundlaget for anvendelsen af  

 disciplinærstraffe.
Hvis der er sket politianmeldelse, skal den indsatte  

 orienteres om det.
Der skal gøres notat herom i den indsattes  

 personjournal eller i protokollen, jf. pkt. 10.
Kapitel 12 Konfiskation og modregning af  

 erstatningsbeløb Fælles bemærkninger 12. Afgørelse om konfiskation og  

 modregning af erstatningsbeløb kan træffes samtidig med, at den  

 indsatte ikendes disciplinærstraf.
Sager om konfiskation og modregning af  

 erstatningsbeløb behandles i forhold til de indsatte efter reglerne om  

 behandlingen af disciplinærsager.
Det indebærer, at de krav til  

 sagsbehandlingen, som følger af  

 disciplinærstrafbekendtgørelsens §§ 5-9 og denne vejledning,  

 også gælder ved behandlingen af sager om konfiskation og  

 modregning af erstatningsbeløb.
Sager om konfiskation af genstande  

 eller penge, hvis værdi overstiger det almindelige vederlag, der  

 udbetales indsatte for en uges beskæftigelse, skal altid behandles  

 efter disciplinærstrafbekendtgørelsens § 7, medmindre den  

 indsatte ikke ønsker at udtale sig eller være til stede,  

 når afgørelsen træffes.
Det samme gælder sager om  

 modregning af erstatningsbeløb, der overstiger det nævnte  

 ugentlige vederlag.
Andre sager om konfiskation og modregning af  

 erstatningsbeløb kan, medmindre den indsatte ønsker at udtale  

 sig i sagen, normalt behandles efter  

 disciplinærstrafbekendtgørelsens § 6 om advarsel og  

 bøde.
Hvis der kan blive tale om eventuelt at konfiskere  

 genstande eller penge hos andre end indsatte, er den pågældende  

 tredjemand part i sagen.
Det indebærer bl.a., at den  

 pågældende skal partshøres, inden der træffes  

 afgørelse, samt at den pågældende skal have direkte  

 meddelelse om afgørelsen samt en begrundelse for den, hvis der sker  

 konfiskation.
Konfiskation i forhold til personer, som udstår  

 fængselsstraf eller forvaring 13. De betingelser, som skal være  

 opfyldt, for at institutionen kan træffe bestemmelse om konfiskation i  

 forhold til personer, som udstår fængselsstraf eller forvaring,  

 fremgår af straffuldbyrdelseslovens § 73. Afgørelse om  

 konfiskation kan træffes administrativt af institutionens leder eller  

 den, der bemyndiges dertil.
 Det forudsættes i den forbindelse, at  

 afgørelse af spørgsmål om konfiskation navnlig sker under  

 iagttagelse af proportionalitetsgrundsætningen, så konfiskation  

 undlades, hvis det må anses for et uforholdsmæssigt indgreb.
Konfiskationsreglerne gælder (principielt)  

 også for kriminalforsorgens pensioner, men det skal understreges, at  

 betingelserne for konfiskation hos indsatte, der opholder sig i en pension,  

 eller besøgende til disse indsatte må antages kun at kunne  

 være opfyldt helt undtagelsesvist.
Måtte konfiskation forekomme i  

 en pension, skal sagen selvsagt behandles efter reglerne om behandlingen af  

 disciplinærsager og om den løbende fortegnelse m.v.
Medmindre afgørende ordens- og  

 sikkerhedsmæssige hensyn i institutionen kræver det, kan  

 genstande og penge eventuelt i stedet tilbageleveres til ejeren (tredjemand)  

 eller opbevares af institutionen i overensstemmelse med reglerne i  

 genstandsbekendtgørelsen.
Indgives der anmeldelse om strafbart forhold  

 til politiet i anledning af fundet af genstandene eller pengene, skal de  

 afleveres til politiet.
Konfiskation hos varetægtsarrestanter 14. Konfiskation hos  

 varetægtsarrestanter af en genstand, som er omfattet af  

 bekendtgørelsen om udenretlig vedtagelse af konfiskation, kan ske ved,  

 at varetægtsarrestanten afgiver erklæring om udenretlig  

 vedtagelse af konfiskationen til arresthuset (Københavns  

 Fængsler). Erklæringen afleveres til anklagemyndigheden, hvor den  

 formelle afgørelse om konfiskation træffes.
Hvis  

 varetægtsarrestanten nægter at afgive erklæring om  

 udenretlig vedtagelse af konfiskation, skal den pågældende  

 genstand afleveres til politiet til videre behandling i medfør af  

 retsplejelovens almindelige regler om beslaglæggelse m.v.
Er der tale om en genstand eller penge, som ikke er  

 omfattet af bekendtgørelsen om udenretlig vedtagelse af konfiskation,  

 er der ikke hjemmel til at konfiskere genstanden eller pengene hos  

 varetægtsarrestanten, uanset at der er tale om genstande eller penge,  

 som ulovligt er indført, erhvervet, tilvirket eller søgt  

 indsmuglet i institutionen.
I så fald må genstanden eller pengene  

 i stedet opbevares af institutionen i overensstemmelse med  

 genstandsbekendtgørelsen eller, hvis der i den anledning indgives  

 anmeldelse om strafbart forhold til politiet, afleveres til politiet.
 Viser det sig under sagens behandling, at de  

 pågældende genstande eller penge tilhører tredjemand, skal  

 de tilbageleveres til den pågældende, medmindre der indgives  

 anmeldelse om strafbart forhold til politiet i anledning af fundet af  

 genstandene eller pengene.
Inddragelse af genstande med samtykke 15. Opmærksomheden henledes  

 på, at reglerne om konfiskation ikke er til hinder for at inddrage de  

 pågældende genstande med den indsattes samtykke.
Drejer det sig  

 om mindre genstande, kan de som anført opbevares af institutionen,  

 medmindre de bør   efter samtykke fra den indsatte   destrueres.
Der  

 skal gøres notat om den indsattes samtykke og om, hvilke genstande  

 samtykket omfatter.
Modregning af erstatningsbeløb 16. De betingelser, som skal være  

 opfyldt, for at institutionen kan bestemme, at et erstatningskrav skal  

 modregnes i den indsattes vederlag for beskæftigelse, er fastsat i  

 straffuldbyrdelseslovens § 74 samt modregningsbekendtgørelsen.
Adgangen til efter straffuldbyrdelseslovens § 74 at  

 modregne erstatningsbeløb omfatter kun erstatningskrav i anledning af,  

 at den indsatte har forvoldt skade på institutionens ting ved en  

 erstatningspådragende adfærd.
Modregning af  

 erstatningsbeløb kan herefter kun ske, hvis der er et ansvarsgrundlag  

 efter dansk rets almindelige erstatningsregler (culpa-reglen). Den indsatte  

 skal således have forvoldt tingsskaden forsætligt eller ved grov  

 uagtsomhed.
Endvidere er det en betingelse, at erstatningskravet er  

 utvivlsomt.
Vurderingen af, om den indsatte har handlet  

 forsætligt eller groft uagtsomt, afhænger af en konkret vurdering  

 i hvert enkelt tilfælde.
Det samme gælder vurderingen af, om  

 erstatningskravet er utvivlsomt.
Heri ligger hverken et krav om, at den  

 indsatte skal have anerkendt erstatningsansvaret, eller en forudsætning  

 om, at det i sig selv er tilstrækkeligt, at den indsatte anerkender  

 erstatningsansvaret.
Det er institutionen, der har bevisbyrden for, at  

 betingelserne for modregning er opfyldt.
Men institutionen kan efter  

 omstændighederne kræve af den indsatte, at denne  

 sandsynliggør ikke at have handlet forsætligt eller groft  

 uagtsomt.
 Opmærksomheden henledes på, at reglerne om  

 modregning af erstatningsbeløb ikke afskærer modregning i videre  

 omfang, hvis den indsatte er indforstået hermed og har erkendt  

 både erstatningsansvar og omfanget af en eventuel erstatning.
Særligt om modregning af erstatningsbeløb  

 over for varetægtsarrestanter 17. Er der tale om modregning over for  

 varetægtsarrestanter, gælder der den yderligere betingelse, at  

 varetægtsarrestanten skal give samtykke til, at modregningen kan  

 foretages.
Varetægtsarrestanten skal forinden være vejledt om, at  

 denne kan forlange, at erstatningsspørgsmålet behandles af  

 domstolene.
 Forlanger varetægtsarrestanten  

 erstatningsspørgsmålet behandlet af domstolene, er det  

 nødvendigt at anlægge erstatningssag mod den  

 pågældende, hvis institutionen ønsker at gå videre  

 med erstatningsspørgsmålet.
Kapitel 13 Klagevejledning 18. Den indsatte skal vejledes om adgangen  

 til at klage til Justitsministeriet, Direktoratet for Kriminalforsorgen, jf.  

 straffuldbyrdelseslovens § 111, samt om adgangen til domstolsprøvelse  

 af den endelige administrative afgørelse, hvis der er tale om en  

 afgørelse, der er omfattet af lovens § 112. Den indsatte bør  

 opfordres til at indsende eventuelle klager til direktoratet via  

 institutionen.
Det bemærkes i denne forbindelse, at  

 varetægtsarrestanter, der er indsat i varetægtsfængsel,  

 ikke er omfattet af adgangen til domstolsprøvelse.
 Indberetning m.v.
19. Ved hvert kvartals udløb  

 afgiver institutionens leder indberetning til direktoratet om ikendte  

 disciplinærstraffe.
Indberetning sker på særlige skemaer,  

 DFK  121 og 122 (dømte) og DFK 101 og 102  

 (varetægtsarrestanter).
 20. Vejledning nr. 91 af 16. maj 2001 om  

 behandlingen af sager om disciplinærstraf, konfiskation og modregning  

 af erstatningsbeløb (disciplinærstrafvejledningen)  

 bortfalder.
