Generelt I henhold til § 2 i Lov om skibes sikkerhed m.v. skal ethvert fartøj være  

 bygget og udstyret således, at menneskeliv på søen er sikret fuldt  

 betryggende, og således, at det er egnet til det formål, det til enhver tid  

 er bestemt for.
 Tekniske og synsmæssige krav til bestemte klasser af skibe og fartøjer er  

 fastsat i Skibstilsynets Meddelelser F og i Teknisk forskrift nr. 29 af 13.  

 december 1988 for udlejningsfartøjer, samt i senere ændringer og vejledninger  

 til disse forskrifter bekendtgjort i Meddelelser fra Søfartsstyrelsen.
 De i denne vejledning givne retningslinier omfatter dels en gengivelse af  

 visse obligatoriske krav (kendetegnet ved anvendelse af ordet  

 "skal"), dels Søfartsstyrelsens opfattelse af, på hvilken måde de i  

 nævnte forskrifter indeholdte krav kan opfyldes (kendetegnet ved anvendelse  

 af ordet "bør").
1.0 Anvendelsesområde 1.1 Denne vejledning omfatter åbne fartøjer ("Vikingeskibe"),  

 der fremdrives med årer og/eller sejl, og som udlejes eller medtager personer  

 ud over den egentlige besætning eller anvendes som lystfartøj.
 1.2 Ved personer ud over den egentlige besætning forstås i denne  

 vejledning personer, som ikke er nødvendige ombordværende af hensyn til  

 fartøjets sikkerhed, herunder for en sikker evakuering.
1.3 Såfremt fartøjet kun anvendes af et ejer- eller brugerlaug, og ikke  

 medfører personer udover medlemmerne af nævnte laug, betragtes det som et  

 lystfartøj og vil derfor ikke være omfattet af de specifikke retningslinier  

 indeholdt i denne vejledning.
Opmærksomheden henledes dog på første paragraf  

 i det generelle afsnit af denne vejledning.
2.0 Syn 2.1 Fartøjet skal, forinden det kan godkendes til sit formål, underkastes  

 et 1. hovedsyn.
 2.2 Fartøjet skal underkastes hovedsyn med mellemrum af højst 48 måneder  

 regnet fra sidste hovedsyn.
 2.3 Fartøjet skal være forsynet med tilsynsbog.
3.0 Fartsområde 3.1 Fartøjets fartsområde, herunder eventuelle vejrmæssige begrænsninger,  

 fastsættes efter en teoretisk og praktisk vurdering af det enkelte fartøjs  

 konstruktion, sejlegenskaber, udrustning og anvendelse.
 3.2 Fartsområdet vil, medmindre særlige omstændigheder foreligger, være  

 begrænset til sejlads inden for en afstand af maksimalt 1500 meter fra kysten  

 i et nærmere defineret beskyttet område.
 3.3 Tilladelse til sejlads vil, medmindre særlige omstændigheder  

 foreligger, kun være gældende fra solopgang til solnedgang i perioden 1. maj  

 til 30. september.
4.0 Besætning 4.1 Føreren skal være i besiddelse af duelighedsbevis i sejlads for  

 fritidssejlere og bør endvidere have gennemgået en af ejer- eller  

 brugerlauget godkendt uddannelse i den relevante fartøjstype.
 4.2 Besætningen bør have gennemgået en af ejer- eller brugerlauget  

 anbefalet uddannelse i den relevante fartøjstype.
4.3 Antallet af besætningsmedlemmer fastsættes individuelt under  

 hensyntagen til den planlagte sejlads.
Antallet af besætningsmedlemmer skal  

 til enhver tid være således, at de ombordværendes sikkerhed er sikret,  

 herunder også i forbindelse med en eventuel evakuering.
5.0 Konstruktion 5.1 Eventuel ballast skal være faststuvet i fartøjet på en sådan måde, at  

 den ikke kan forskubbe sig under sejlads.
 5.2 Såfremt fartøjet ikke har godkendte redningsmidler til samtlige  

 ombordværende, jf. punkt 6.5, skal det have indbygget fast opdriftsmateriale  

 med et volumen (angivet i kubikdecimeter) svarende til fartøjets vægt  

 (angivet i kilo) samt yderligere 25 kubikdecimeter per person, som fartøjet  

 er beregnet til at medføre.
 Opdriftsmaterialet skal være anbragt så højt som muligt i fartøjet og  

 beskyttet mod mekanisk overlast og således, at fartøjet i vandfyldt stand og  

 fuldt belastet flyder uden væsentlig trim og med et fribord på minimum 50 mm.
5.3 I skadet tilstand skal konditionen angivet i punkt 5.2 være  

 opretholdt.
Dette godtgøres ved en flydeprøve i vandfyldt tilstand.
 En sådan flydeprøve skal overværes af Søfartsstyrelsen.
 5.4 I fartøjer bygget af træ kan der kompenseres for træets egenopdrift.
6.0 Udrustning 6.1 Fartøjet skal være udrustet med de i Teknisk Forskrift for  

 udlejningsfartøjer, punkterne 4 og 6 angivne udrustningsgenstande.
 6.2 Under sejlads skal samtlige ombordværende bære den foreskrevne  

 redningsvest.
6.3 Herudover bør fartøjet være forsynet med en fast anbragt membranpumpe  

 med en kapacitet på mindst 1 liter per dobbeltslag.
Fartøjet bør endvidere  

 være udrustet med 1 pøs for hver 4. meter af fartøjets længde.
 6.4 Fartøjet skal være udrustet med et funktionsdygtigt bådkompas, 3 røde  

 håndblus samt 3 faldskærmssignaler af godkendt type.
6.5 Såfremt fartøjet ikke er forsynet med faste opdriftsmidler i henhold  

 til punkt 5.2 - 5.4, skal det være udrustet med en eller flere godkendte  

 redningsflåder, der tilsammen skal kunne optage samtlige ombordværende  

 personer.
Såfremt antallet af ombordværende overstiger 8 personer, skal  

 flådernes antal være mindst to.
Såfremt sejl eller andre forhindringer i  

 tilfælde af kæntring skaber hindringer for at komme om bord i flåden, skal  

 der mindst være en flåde i området mellem to hindringer.
 6.6 Ved godkendte redningsflåder forstås i denne vejledning  

 redningsflåder, som af Søfartsstyrelsen er godkendt til anvendelse i  

 udlejningsfartøjer.
7.0 Sejlføring 7.1 Sejl bør kunne rebes hurtigt ved hjælp af reb, der totalt bør kunne  

 reducere det øjeblikkelige sejlareal med mindst 40 %.
 7.2 Der bør være mulighed for hurtig nedtagning af sejl.
8.0 Radio 8.1 Fartøjet bør være udrustet med mindst 1 godkendt maritimt VHF-anlæg i  

 vandtæt udførelse.
