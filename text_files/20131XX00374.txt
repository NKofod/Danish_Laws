Skriftlig fremsættelse (15. januar 2014) Justitsministeren (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af færdselsloven (Skærpet indsats mod kørsel i påvirket tilstand m.v.) (Lovforslag nr.
L 113).
Regeringen ønsker at styrke indsatsen over for spiritus- og narkobilisme.
Antallet af dræbte og tilskadekomne i trafikken skal ned.
Det kan i den forbindelse nævnes, at i 25 pct. af alle dødsulykker i 2010 og 2011 var der ifølge tal fra Vejdirektoratet spiritus, narko og/eller medicin indblandet.
Justitsministeriet har derfor i november 2013 lanceret en ny strategi mod spiritus- og narkobilisme.
Strategien skærper politiets fokus på personer, der bliver ved med at køre spiritus- eller narkopåvirket.
Formålet med lovforslaget er at gennemføre den del af strategien mod spiritus- og narkobilisme, der kræver lovgivning.
Det foreslås i den forbindelse, at generhvervelse af førerretten efter frakendelse som følge af spirituskørsel eller kørsel under påvirkning af bevidsthedspåvirkende stoffer mv. også skal gøres betinget af gennemførelse af et kursus om bl.a. kørsel under påvirkning af bevidsthedspåvirkende stoffer mv.
Det foreslås således nærmere, at det nuværende A/T-kursus (Alkohol og Trafik) ændres til et A/N/T-kursus (Alkohol, Narko og Trafik), og at kurset  udover tilfælde af frakendelse som følge af spirituskørsel  kommer til at omfatte frakendelse som følge af kørsel under påvirkning af bevidsthedspåvirkende stoffer mv.
 Endvidere foreslås der en udvidelse af færdselslovens konfiskationsordning i sager, hvor der køres i påvirket tilstand, herunder således at der altid skal ske konfiskation af køretøjet i førstegangstilfælde af kørsel med en promille på over 2,0.
 Desuden foreslås det, at der i færdselsloven indsættes en udtrykkelig hjemmel for politiet til at kunne fratage en person kørekortet på stedet (straksfratagelse) i tilfælde, hvor der er mistanke om, at den pågældende har kørt spiritus- eller narkokørsel, og samtidig er risiko for, at den pågældende umiddelbart herefter vil gøre det igen.
 Endvidere foreslås en række bestemmelser om alkolåsordningen, som blev indført ved lov nr. 716 af 25. juni 2010 om ændring af færdselsloven og straffeloven (Skærpet indsats mod vanvidskørsel, indførelse af alkolåsordning og udvidet mulighed for udenretlig vedtagelse af førerretsfrakendelse m.v.), og som forventes sat i kraft omkring 1. januar 2015, ophævet og affattet på ny med henblik på, at der kan ske konsekvensændringer heri i lyset af de øvrige dele af lovforslaget.
 Med lovforslaget foreslås endelig en lovteknisk ændring af en række af færdselslovens betalingsbestemmelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
