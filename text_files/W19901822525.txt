 Et mindelegat, der ikke havde foretaget uddeling i 1987, men alene  

 havde hensat midler til senere uddeling til almenvelgørende formål - hvor  

 udbetaling var sket i 1988 - kunne hverken efter fondsbeskatningsloven § 4,  

 stk. 1, eller stk. 3, foretage fradrag for uddeling i regnskabet for  

 skatteåret 1988/89.
 Læge A's Mindelegat klagede over, at de stedlige skattemyndigheder havde  

 forhøjet legatets skattepligtige indkomst for skatteåret 1988/89 med 34.752  

 kr.
 Ifølge legatets fundats er formålet hermed at yde støtte i forbindelse med  

 lægers sygdomsbekæmpende forskningsarbejde, videreuddannelse samt generelle  

 lægeformål, herunder lægekredsforeningsarbejde, idet støtten fortrinsvis skal  

 ydes til læger, der virkede i nærmere angivne områder.
 Ligeledes ifølge fundatsen skal hvert år henlægges mindst 5% af legatets  

 årlige nettoindtægt.
 Den påklagede ansættelse skyldtes, at de stedlige skattemyndigheder ikke  

 havde godkendt fradrag for uddelinger til almenvelgørende eller på anden måde  

 almennyttige formål i medfør af fondsbeskatningslovens § 4, stk. 1, eller  

 fradrag for hensættelse til opfyldelse af et eller flere konkrete  

 almenvelgørende eller på anden måde almennyttige formål i medfør af samme  

 lovs § 4, stk. 3.
Legatets advokat oplyste, at legatbestyrelsen i henhold til fundatsens § 4  

 var forpligtet til efter henlæggelse af minimum 5% af nettoindtægten at  

 uddele legatportioner efter nærmere angivne retningslinjer.
Ifølge denne  

 bestemmelse fandt advokaten, at legatbestyrelsen var forpligtet til at  

 foretage uddelingen, hvorfor det ikke kunne være afgørende, at det ikke var  

 muligt i samme regnskabsår fysisk at foretage denne uddeling.
 Advokaten gjorde derfor principalt gældende, at fradraget blev godkendt i  

 medfør af fondsbeskatningslovens § 4, stk. 1.
 Subsidiært anførte advokaten, at fradrag måtte kunne godkendes i medfør af  

 fondsbeskatningslovens § 4, stk. 3, idet der var truffet beslutning om  

 uddeling af 95% af overskuddet i 1987, samt at der i 1988 var disponeret i  

 overensstemmelse hermed.
Advokaten påpegede, at man ved sagens bedømmelse måtte kunne tage i  

 betragtning, at mindelegatets fundats var udformet forinden ikrafttrædelse af  

 den fra indkomståret 1987 gældende fondsbeskatningslov.
Dette havde bevirket  

 en for mindelegatet uheldig beskatningsmæssig situation. Årsagen til denne  

 uheldige situation var endvidere opstået ved, at legatbestyrelsen havde været  

 af den opfattelse, at man ikke kunne foretage uddeling, før regnskabet var  

 godkendt af Indenrigsministeriet.
Han var endvidere af den opfattelse, at  

 blot der var truffet en bindende beslutning om uddeling inden udgangen af  

 1987, var betingelsen for at opnå fradrag opfyldt.
 For så vidt angik fradragsret i henhold til fondsbeskatningslovens § 4,  

 stk. 1, fandt Landsskatteretten, at en forpligtelse til at foretage den  

 pågældende uddeling måtte antages at foreligge, når modtager af legatet havde  

 fået kendskab til uddelingen.
 Den i 1987 af legatbestyrelsen trufne beslutning om at foretage uddeling  

 fandtes efter det oplyste ikke at opfylde betingelserne for fradragsret i  

 1987 i medfør af fondsbeskatningslovens § 4, stk. 1.
 For så vidt angik fradragsret i henhold til fondsbeskatningslovens § 4,  

 stk. 3, vedrørende hensættelse til almenvelgørende eller på anden måde  

 almennyttige formål, fandt Landsskatteretten endvidere, at en sådan  

 hensættelse krævede en rimelig detaljeret angivelse af, til hvilket nærmere  

 beskrevet formål hensættelsen fandt sted.
 Da en hensættelse alene til sikring af uddeling i overensstemmelse med  

 fundatsens bestemmelser ej heller opfyldte betingelserne for fradragsret i  

 medfør af fondsbeskatningslovens § 4, stk. 3, blev ansættelsen stadfæstet.
 LV 1989, SC 5.2.3.
