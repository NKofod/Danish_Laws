Skriftlig fremsættelse (27. februar  

 2002) Fødevareministeren (Mariann Fischer Boel):
 Herved tillader jeg mig for Folketinget at fremsætte:
Forslag til lov om ændring af fiskerilov.  

 (Overdragelige kvoteandele m.v.) (Lovforslag nr.
L 143) Hovedindholdet i lovforslaget er at bidrage til en  

 modernisering af en del af den danske fiskerflåde ved at skabe rammerne  

 for et særligt udviklet dansk system med overdragelige kvoteandele i  

 sildefiskeriet.
Systemet er et væsentlig element i Folketingets  

 vedtagelse V 117 af 17. maj 2001.
Det forhold, at en rettighed til sildefiskeri skal kunne  

 overdrages mellem fiskere, antages gennem markedsmekanismen at sikre en  

 løbende tilpasning, som vil samle fangstmulighederne hos de  

 sildefiskere, som med moderne fartøjer bedst kan levere den  

 højeste kvalitet af fisken.
Det forhold, at det bliver muligt at  

 købe sig til fiskerirettigheder giver en større sikkerhed for  

 fangstmulighederne, som vil give det fornødne grundlag for investering  

 i nye fartøjer.
 Med henblik på at fastlægge rammerne for  

 ordningen med overdragelige kvoteandele foreslås fiskeriloven  

 ændret således, at der indføres hjemmel til at  

 fastsætte de særlige regler og vilkår for overdragelige  

 kvoteandele, herunder, at enkeltejere kun må disponere over bestemte  

 dele af den danske kvote.
 Endvidere foreslås, at der indføres hjemmel  

 til at sikre, at inddragelse af tilladelser i tilfælde af grov eller  

 gentagen overskridelse af vilkår også gælder, når  

 fiskerirettigheden kan overdrages.
 For at sikre et effektivt og troværdigt system med  

 overdragelige kvoteandele foreslås desuden en bestemmelse, som  

 muliggør fuld offentlighed om ejerskab af kvoteandelene for at sikre  

 gennemsigtighed i ordningen.
 Endelig indeholder lovforslaget mindre ændringer og  

 redaktionelle justeringer af loven, der er konstateret behov for efter lovens  

 ikrafttræden.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig behandling i Folketinget.
