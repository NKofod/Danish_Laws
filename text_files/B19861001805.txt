 I medfør af § 11, stk. 2, i lov nr.98 af 12. marts 1980 om skibes  

 sikkerhed m.v., jfr. industriministeriets bekendtgørelse nr. 362 af 5. august  

 1980 fastsættes:
 Anvendelsesområde:
 1.1 Reglerne finder anvendelse på last- og fiskeskibe, der medtager ikke  

 over 12 passagerer, som ikke overnatter om bord.
 1.2 Det forudsættes, at de regler, der i øvrigt gælder for skibet som  

 last- eller fiskeskib, er opfyldt.
1.3 Ved passagerer forstås i denne forskrift enhver person, der medtages  

 om bord, bortset fra skibsføreren og medlemmer af skibets besætning.
Som  

 passagerer betragtes også lystfiskere, jægere, dykkere og andre, der medtages  

 på skibe i forbindelse med udøvelse af deres sport eller lignende.
 Konstruktion, fribord og stabilitet:
 2.1 Skibet skal af statens skibstilsyn skønnes egnet til sejlads med  

 passagerer i det omhandlede fartsområde.
 2.2 Stabiliteten skal i enhver af de aktuelle lastekonditioner opfylde de  

 for den pågældende skibstype gældende bestemmelser.
 2.3 Skibe indrettet for stor sejlføring skal gøres til genstand for en  

 særlig vurdering.
 2.4 Der skal fastsættes et fribord.
 3.1 Der skal forefindes skanseklædning eller rækværk af forsvarlig  

 konstruktion og af mindst 1 meters højde over dækket.
3.2 Gelænder kan oprigges i stedet for eller som supplement til  

 skanseklædning eller rækværk.
Afstanden mellem støtterne, der skal være af  

 forsvarlig konstruktion, må ikke overstige 1,5 meter, og de skal være  

 forbundet enten med et stærkt beskyttelsesnet eller ved stænger eller  

 stræktove med en indbyrdes afstand af ikke over 25 cm, idet dog åbningen  

 under den nederste stang eller tov ikke må være mere end 23 cm.
 4 Åbne fartøjer kan ikke godkendes til anden fart end fart i havne,  

 kanaler, åer, indsøer og lignende særligt beskyttede farvande.
Opholdsrum for passagerer 5.1 Der skal være siddeplads om læ til samtlige passagerer.
 5.2 I fart indenfor Skagen - Vinga og Kalmar - Ruegenwalde samt i fart ud  

 for den jyske vestkyst indenfor 10 sømil fra nærmeste havn kræves ikke  

 siddepladser om læ i tidsrummet 1. maj - 30. september mellem solopgang og  

 solnedgang.
Udrustning 6.1 Der skal være oppustelige redningsflåder af godkendt type til at  

 optage samtlige ombordværende personer.
 6.2 Der skal være redningsveste af godkendt type til samtlige  

 ombordværende personer.
 6.3 Der skal være mindst 6 stk. faldskærmssignaler og 6 stk. håndblus.
 Brandslukning:
 7.1 Maskinrummet skal være forsynet med et fast anbragt  

 brandslukningsanlæg af godkendt type og installeret i henhold til  

 bestemmelserne herom.
 7.2 Der skal forefindes en maskindreven spulepumpe med tilhørende  

 spuleslange.
 7.3 Der skal i kabyssen og/eller andre steder, hvor det af skibstilsynet  

 findes påkrævet, anbringes håndpulverslukkere.
 Radio:
 8.1 Skibet skal som minimum være forsynet med VHF-radio.
 8.2 Nye anlæg skal opfylde bestemmelserne for forskriftsmæssige anlæg.
 Bemanding:
 9 Gældende bestemmelser for last- og fiskeskibe kommer til anvendelse.  

 Besætningen skal dog mindst være på 2 mand.
 Generelt:
 10.1 Skibstilsynet skal i god tid forinden første sejlads tilkaldes for  

 afholdelse af syn.
 10.2 Skibet skal herefter gennemgå hovedsyn med højst 33 måneders  

 mellemrum.
10.3 Efter afsluttet syn udstedes en tilladelse til sejlads med  

 passagerer.
Tilladelsen skal indeholde oplysninger om skibets fartsområde,  

 tidsrum, fribord, størst tilladte passagerantal, samt seneste dato for næste  

 hovedsyn.
Tilladelsens gyldighed ophører på sidstnævnte dato.
 10.4 Tilladelsen udstedes i to eksemplarer, af hvilket det ene skal være  

 anbragt på et for passagererne iøjnefaldende sted om bord, medens det andet  

 skal opbevares sammen med skibets tilsynsbog.
 11 I særlige tilfælde, hvor der deltager et stort antal skibe i et større  

 fællesarrangement, kan direktoratet fravige ovenstående regler.
 12 Reglerne finder ikke anvendelse på enkelte, lejlighedsvise sejladser af  

 kortere varighed, hvor en eller flere personer medtages tilfældigt uden  

 forudgående aftale, annoncering, opslag, brug af mellemmand (kontaktperson)  

 eller lignende.
 Der skal dog altid findes redningsmidler om bord som fastsat i regel 6.1  

 og .2.
 Antallet af passagerer må ikke overstige 12.
 13 Overtrædelse af forskriften kan straffes med bøde eller hæfte i medfør  

 af § 28 i lov om skibes sikkerhed m.v.
 14 Forskriften træder i kraft den 15. juni 1986.
