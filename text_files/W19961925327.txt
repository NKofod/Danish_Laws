Om arbejdsskader og forældelse Ankestyrelsen har i et principielt ankemøde behandlet en række sager, som  

 vedrørte spørgsmålet om, hvilken forældelsesfrist, der finder anvendelse i  

 sager om krav på ydelser efter arbejdsskadeforsikringsloven.
 Sagerne skulle belyse to problemstillinger:
 For det første om det kun er den 20-årige forældelsesfrist i Danske Lov  

 5-14-4 der finder anvendelse i relation til krav på ydelser efter loven,  

 eller om også den 5-årige forældelsesfrist i forældelsesloven fra 1908 finder  

 anvendelse.
 For det andet sammenhængen mellem reglerne om anmeldelsesfrist og  

 genoptagelsesfrist i arbejdsskadeforsikringsloven i forhold til de generelle  

 forældelsesregler.
Forældelse Ankestyrelsen fandt, at både Danske Lov 5-14-4 og 1908-loven fandt  

 anvendelse i forhold til arbejdsskadeforsikringsloven. 1908-lovens primære  

 anvendelsesområde er begrænset til de tilfælde, hvor den skadelidte ikke har  

 anmeldt eller genanmeldt sin arbejdsskade inden udløbet af lovens 5-årsfrist.
Når det drejer sig om erstatningsfastsættelse, finder 1908-loven derimod  

 som udgangspunkt ikke anvendelse, idet Arbejdsskadestyrelsens anerkendelse af  

 arbejdsskaden instituerer et nyt retsgrundlag.
Dette nye retsgrundlag fandtes  

 alene at være omfattet af den 20-årige forældelsesfrist i DL 5-14-4.
 Fristen løber fra ulykkestilfældet, eller ved erhvervssygdomme, fra det  

 tidspunkt da skadelidte blev klar over eller burde være klar over, at der var  

 tale om en erhvervsmæssig lidelse (se note 1).
 Forældelsesfristen i 1908-loven kunne endvidere suspenderes, hvis  

 skadelidte havde været i utilregnelig uvidenhed om sit krav.
 Forældelsesfristen i DL 5-14-4 er som udgangspunkt en absolut frist (se  

 note 2).
Fristen efter 1908-loven kunne afbrydes ved skyldnerens erkendelse og ved  

 foretagelse af retslige skridt.
Efter DL 5-14-4 kunne fristen afbrydes ved en  

 påmindelse (rykker eller anmodning om genoptagelse) og naturligvis ved  

 skyldnerens erkendelse.
Efter afbrydelse af fristen begynder en ny frist på  

 henholdsvis 5 og 20 år at løbe (se note 3).
Om anmeldelsesfrist og genoptagelse Ankestyrelsen fandt endvidere, at fristreglerne i  

 arbejdsskadeforsikringsloven om anmeldelse og genoptagelse af erstatning ikke  

 er forældelsesregler.
Samspillet mellem fristreglerne og de generelle  

 forældelsesregler fungerer på den måde, at hvis en fordring må anses for at  

 være forældet efter de generelle forældelsesregler, skal sagen ikke bedømmes  

 efter arbejdsskadeforsikringslovens fristregler.
Der vil således kunne  

 træffes en »allerede fordi« afgørelse.
Derimod skal  

 arbejdsskadeforsikringslovens fristregler anvendes, hvis kravet ikke kan  

 anses for at være forældet efter de generelle forældelsesregler.
 Afgørelserne vil blive offentliggjort den 15. oktober 1996 som SM U-8-96.
Note 1: Se om handlingstidspunkt/virkningstidspunkt Trolle i UfR 1967 B  

 side 63 ff.
Og Blok i UfR 1992 B side 412 ff.
 Note 2: Suspension efter 1908-loven se UfR 1927 side 585, UfR 1948 side  

 146, UfR 1985 side 1099 samt SM O-86-96. Suspension efter DL 5-14-4 se UfR  

 1989 side 1108 H og UfR 1992 side 575.
Note 3: Ankestyrelsen har i to sager SM O-52-94 og SM O-82-95 udtalt, at  

 1908-lovens frist afbrydes ved sagens indbringelse for det administrative  

 ankesystem.
Se endvidere Michael S.
Wiisbyes artikel i Advokaten 1993 side  

 198 om forældelse af forsikringssager, der har været indbragt for ankenævnet  

 for forsikring.
