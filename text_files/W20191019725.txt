Pressenævnets kendelse i sag nr. 2019-80-0406 Klage afvises på grund af manglende retlig interesse En person klagede over en nekrolog bragt af JydskeVestkysten, idet der var anvendt udtrykket den sidste kommunist om den afdøde.
Klageren var ikke omtalt eller afbildet i nekrologen, og uanset, at klageren som medlem af Danmarks Kommunistiske Parti måtte have en generel interesse i omtalen af partiet, afviste Pressenævnet derfor at behandle klagen på grund af manglende retlig interesse.
 [Klager] har klaget til Pressenævnet over nekrologen 105-årig var Danmarks sidste kommunist, som blev bragt af JydskeVestkysten den 17. november 2019, idet han mener, at god presseskik er tilsidesat.
 Den påklagede nekrolog vedrører forhenværende pædagog, [Afdøde], og indeholder en beskrivelse af afdødes erhvervsmæssige karriere samt sociale og politiske engagement, herunder hendes tilknytning til Danmarks Kommunistiske Parti.
Klager har til støtte for klagen anført, at nekrologen er stærkt misvisende og indeholder urigtige oplysninger om medlemmer af Danmarks Kommunistiske Parti i Esbjerg.
Således fremstilles [Afdøde] forkert som den sidste kommunist.
 Klager har henvist til, at han har retlig interesse i sagen, idet han som medlem af Danmarks Kommunistiske Parti har en interesse i, at partiet ikke fremstilles som uddøende eller allerede dødt.
 Pressenævnets formand, Hanne Schmidt, udtaler:
 Klagen angår en nekrolog om afdøde [Afdøde], hvor der også bringes omtale af afdødes tilknytning til Danmarks Kommunistiske Parti, hvor blandt andet udtrykket den sidste kommunist anvendes om afdøde.
 Klager har oplyst, at han selv er medlem af Danmarks Kommunistiske Parti, og det må efter det oplyste lægges til grund, at klagen er indgivet på egne vegne og ikke på vegne af Danmarks Kommunistiske Parti.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Uanset, at klageren som medlem af Danmarks Kommunistiske Parti måtte have en generel interesse i omtalen af partiet, finder Pressenævnet, at nekrologen ikke konkret omhandlede klager, men angik mindeord for en afdød med tilknytning til det kommunistiske parti.
Klageren har derfor ikke en sådan direkte, væsentlig og individuel retlig interesse, at der er grundlag for at behandle klagen.
 Klagen afvises herefter, jf. medieansvarsloven § 43, stk. 2, nr. 2.
 Det tilføjes, at Pressenævnet ikke henhører under domstolene og således ikke er omfattet af retsplejeloven.
