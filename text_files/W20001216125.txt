Landsskatteretskendelse Kontoring, andelsselskab - moms, lønsumsafgift og skattemæssig  

 kvalificering Reference:
ML § 13, stk. 1, nr. 11 A A.m.b.A's klage til Landsskatteretten skyldtes, at told-  

 og skatteregionen havde anset selskabets virksomhed for omfattet af  

 momslovens § 13, stk. 1, nr. 11 om finansielle aktiviteter.
Det fremgik af sagens oplysninger, at selskabet var en  

 kontoring, der havde indgået samhandelsaftale med over 250 forretninger  

 i X.
Kunden foretog købet af varen i de enkelte detailforretninger.  

 Købet finansieredes og administreredes af selskabet.
 Det fremgik af vedtægterne for selskabet:
 "§ 1.
Navn og hjemsted Selskabets navn er  A A.m.b.a.
 Dets hjemsted er X Kommune.
 Andelshavernes hæftelse er begrænset.
 § 2.
Formål Selskabets formål er at foretage indkøb  

 af varer og tjenesteydelser hos selskabets andelshavere/leverandører  

 og videresælge disse til selskabs kontohavere.
Disse aktiviteter  

 må ikke indebære direkte konkurrence med selskabets  

 andelshavere/leverandører.
Selskabet skal herved formidle kontosalg og  

 fungere som kontoring.
 Selskabet skal herudover medvirke til at styrke den  

 kollektive markedsføring for andelshaverne/leverandørerne.
 Selskabet kan også forestå ovennævnte  

 aktiviteter for andre end selskabets andelshavere/leverandører.
 § 3.
Selskabets kapital Selskabets kapital består af andelsindskud og  

 eventuelle henlæggelser af overskud.
 Andelsindskud udgør kr. 5.000,00 der erlægges  

 kontant.
 § 4.
Optagelse af andelshavere Enhver fysisk eller juridisk person, der driver  

 detail-, servicevirksomhed eller lignende mod betaling i selskabet, kan  

 optages som andelshaver i selskabet.
Beslutning om optagelse af nye andelshavere træffes  

 af bestyrelsen, hvilken beslutning skriftligt meddeles de eksisterende  

 andelshavere.
Et eventuelt afslag kan af den ansøgende indbringes for  

 den første ordinære generalforsamling til dennes  

 afgørelse.
Bestyrelsen fastsætter ligeledes eventuelle  

 betingelser for optagelsen af nye andelshavere.
 Overdragelsen af andelsbeviser kan alene ske med  

 bestyrelsens godkendelse.
 Ved salg, bortforpagtning eller lignende indenfor samme  

 branche, kan selskabets bestyrelse, såfremt det skønnes  

 forsvarligt, på begæring give tilladelse til, at en ny  

 andelshaver overtager en udtrædende andelshavers samtlige forpligtelser  

 og rettigheder, herunder den udtrædende andelshavers  

 tilgodehavende/gæld ved omsætning gennem selskabet.
Bestyrelsen kan optage leverandører til selskabet,  

 uden af disse bliver andelshavere, og fastsætter de nærmere  

 betingelser herfor.
En andelshaver kan opsige sit medlemskab med 6  

 måneders varsel til udgangen af et regnskabsår.
En andelshaver  

 kan opsiges efter truffet beslutning af selskabets bestyrelse med 1  

 måneds varsel til udgangen af en kalendermåned.
Den opsagte  

 andelshaver kan ved skriftlig meddelelse herom til bestyrelsen inden 8 dage  

 efter modtagelse af meddelelsen om opsigelse, kræve bestyrelsens  

 beslutning forelagt en ekstraordinær generalforsamling til dennes  

 afgørelse.
 § 5.
Forpligtelser Andelshaverne er forpligtet til loyalt at arbejde for  

 selskabets interesser og nøje efterkomme bestyrelsens vejledning, samt  

 de af bestyrelsen trufne beslutninger.
 § 6.
 Kreditgivning, afregning m.v.
Kreditgivningen administreres af selskabet, der  

 samtidig registrerer salget og drager omsorg for kundeindbetalingen.  

 Selskabet er ansvarlig for afregning af mellemværende med den enkelte  

 andelshaver.
Til opfyldelse af denne forpligtelse er bestyrelsen berettiget  

 til at optage fornøden kredit i et pengeinstitut.
Andelshaverne er  

 forpligtet til at underskrive de dokumenter samt påtage sig de  

 forpligtelser, pengeinstituttet måtte kræve som betingelse for  

 kreditten.
 § 7.
Overskud Ved udlodningen af selskabets overskud efter  

 generalforsamlingens beslutning, skal fordeling ske på grundlag af  

 andelshavernes omsætning med selskabet i det regnskabsår, der  

 danner grundlag for udlodningen.
Hæftelse Selskabets andelshavere har intet personligt ansvar.
 For selskabets forpligtelser hæfter alene selskabets  

 formue.
Selskabets øverste myndighed Selskabets øverste myndighed er  

 generalforsamlingen...." Af kontobetingelser for kontohavere i selskabet  

 fremgår bl.a., at kortudsteder leverer til kortindehaveren et  

 kundekort, der berettiger denne til at foretage indkøb af varer og  

 tjenesteydelser hos de til kortudsteder tilsluttede forretninger,  

 serviceleverandører m.v.
 Der er mellem A A.m.b.A og de enkelte forretninger  

 indgået en samhandelsaftale med følgende ordlyd:
"SAMHANDELSAFTALE 1. Leverandøren er forpligtet til at levere de  

 varer og tjenesteydelser, der forhandles fra hans forretning til selskabets  

 kunder mod sidstnævntes benyttelse af et kontokort eller anden af  

 selskabet udstedt legitimation.
 2. Selskabet forpligtiger sig til at aftage de under pkt.  

 1 anførte tjenesteydelser, under forudsætning af, at de af  

 selskabet til enhver tid udarbejdede sikkerhedsbestemmelser overholdes.
 3. Leverandøren er forpligtet til at overholde de  

 af selskabet fastsatte kontobetingelser og alle øvrige af selskabet  

 for benyttelse af Konto-kortet og/ eller anden af selskabet udstedt  

 legitimation samt de for andelshavere/leverandørerne udover fastsatte  

 regler, som - i det omfang de nævnte bestemmelser.
 4. Leverandøren sender daglig faktura til selskabet  

 med underbilag (salgsnotaer).
 5. Selskabets bestyrelse fastsætter løbende  

 reglerne for selskabets betaling af leverandørernes salg til  

 selskabet.
6. Leverandører har intet krav mod de af selskabets  

 kunder, som ved anvendelse af et kontokort eller anden af selskabet udstedt  

 legitimation har fået udleveret varer og tjenesteydelser hos  

 leverandøren.
Disse krav tilkommer alene selskabet, hvorfor risikoen  

 for kundernes betalingsevne alene påhviler selskabet.
7. Leverandøren er i forholdet til selskabet  

 eneansvarlig for opfyldelse af selskabets kontokunders købsaftaler om  

 varer eller tjenesteydelser, som leveres af leverandøren.
Ethvert krav  

 om erstatning, forholdsmæssigt afslag eller om købets  

 ophævelse, skal alene udredes af/påhviler leverandøren.  

 Ethvert krav om erstatning, forholdsmæssigt afslag eller om  

 købets ophævelse, skal alene udredes af/påhviler  

 leverandøren, idet selskabet i forholdet til leverandøren har  

 fuld regres for ethvert beløb, selskabet er blevet påført  

 som udgift eller tab, herunder alle omkostninger i anledning af  

 ikke-behørig opfyldelse af købsaftalen med selskabts kunde.  

 Kravet fra kunden behandles af selskabet og leverandøren er forpligtet  

 til at acceptere resultatet af denne behandling.
 8. Selskabet er berettiget til i fuldt omfang at fortage  

 modregning over for leverandøren, uanset om selskabets krav er  

 forfaldent eller ej.
9. Leverandøren er forpligtet til at behandle alle  

 oplysninger om selskabet, som tilflyder denne strengt fortroligt." Der var endvidere underskrevet en tegningsformular, hvoraf  

 fremgik bl.a. fremgår, at andelsindskuddet var 5.000 kr., og at der  

 p.t. blev beregnet 3 % i administrationsafgift af medlemmernes  

 omsætning på konto.
Det fremgik af sagen, at der tilbage fra 1987 havde  

 været en del korrespondance mellem Direktoratet for Toldvæsenet  

 og advokaten for Dansk Detail Konto (DDK). Korrespondancen vedrørte  

 den momsmæssige status for DDKs medlemmer.
Medlemmerne var  

 nærmere angivet ved en liste, hvoraf selskabet fremgik.
 Det fremgik af en skrivelse af 9. juni 1988 fra advokaten  

 for Dansk Detail Konto:
 "Efter at bestyrelsen i Dansk Detail Konto nu har haft  

 lejlighed til at drøfte spørgsmålet om kontoringenes  

 momsmæssige stilling nærmere, kan jeg meddele Dem, at bestyrelsen  

 kan tiltræde det forslag til en løsning på sagen, der blev  

 drøftet under vort møde i Direktoratet den 11. april d.å.
 Forinden jeg retter henvendelse til alle Dansk Detail  

 Kontos medlemmer, skal jeg udbede mig Direktoratets skriftlige  

 bekræftelse på, at kontoringene i momsmæssig henseende, vil  

 blive behandlet som hidtil frem til 1. oktober 1988. Heraf følger  

 bl.a. at negativ momsangivelse vil medføre udbetaling af tilsvarende  

 størrelse fra Toldmyndighederne.
 Pr. 1. oktober 1988 ændres kontoringenes  

 konstruktion således, at disse herefter driver købs- og  

 salgsvirksomhed ved køb af varerne i butikkerne og videresalg af disse  

 varer til kontoringene.
 Med en sådan virksomhed, vil kontoringene være  

 fuldt momsregistrerede, uanset eventuelle renteindtægter.
 Jeg vedlægger kopi af det notat, der vil blive  

 udsendt til medlemmerne, kopi af forslag til ny Formålsbestemmelse for  

 kontoringene, samt kopi af udkast til samhandelsaftale mellem den enkelte  

 kontoring og den enkelte butik.
Jeg skal udbede mig Direktoratets skriftlige  

 bekræftelse på, at de foreslåede ændringer og den  

 foreslåede Samarbejdsaftale vil opfylde momslovens krav således,  

 at kontoringene efter gennemførsel af disse ændringer er fuld  

 momsregisteret og har fuld fradrag for moms, der betales ved køb af  

 varer, tjenesteydelser m.v........." Af en skrivelse af 4. august 1988 fra Direktoratatet for  

 Toldvæsenet til Dansk Detail Konto fremgik:
"Moms - detailhandelsejede kontoringe Med henvisning til møde i direktoratet den 11.  

 april 1988 om DDKs medlems- virksomheder skal direktoratet bekræfte, at  

 kontoringene til den 1. oktober 1998 kan opretholde den hidtidige  

 momsmæssige status.
Negative momsangivelser vil indtil da blive  

 udbetalt som hidtil.
 Pr. 1. oktober 1988 ændres kontoringenes  

 konstruktion som drøftet således, at de herefter driver  

 købs- og salgsvirksomhed af varer og eventuelt momspligtige ydelser i  

 butikkerne og videresalg af disse varer/ydelser til kortholderne.
Med en sådan virksomhed vil kontoringene være  

 fuldt ud momsregistrerede, uanset renteindtægter vedr. disse  

 leverancer....." Ved skrivelse af 22. august 1988 havde Direktoratet for  

 Toldvæsenet bekræftet, at aftalen gjaldt som beskrevet.
 Told- og skatteregionen havde den 8. januar 1999 truffet  

 afgørelse om, at selskabet drev finansiel virksomhed omfattet af  

 momslovens § 13, stk. 1, nr. 11, hvorefter finansielle aktiviteter var  

 fritaget for afgift, og at selskabet derefter efter momslovens 37, stk. 1,  

 ikke havde fradrag for indgående afgift.
 Regionen havde herved anført, at selskabet i  

 forhold til kontokunderne alene fungerede som finansieringsselskab, og at  

 selskabet ikke havde foretaget indkøb og videresalg af varer og  

 tjenesteydelser.
Regionen havde lagt vægt på, at den enkelte kunde kun kendte den konkrete  

 detailforretning som sælger, at selskabet overfor kunden alene fremtrådte som  

 finansieringsvirksomhed, at eventuelle reklamationer og krav i anledning af  

 købet skulle rettes direkte mod den konkrete forretning, at der ikke blev udstedt salgsbilag mellem selskabet og  

 kortindehaveren, at der ikke udfærdigedes købs- og salgsbilag  

 mellem den enkelte detailforretning og selskabet, at selskabet ikke var vidende om, hvad den enkelte  

 detailforretning havde solgt til kortindehaveren, og at der mellem selskabets vedtægter og  

 tegningsformularerne var en væsentlig uoverensstemmelse f.s.v.a.  

 spørgsmålet om, hvem der havde omsætningen med  

 kontohaverne.
 Regionen havde endvidere henvist til EF-domstolens dom,  

 sag C-18/92 (Chaussures Bally SA).
 Regionen havde herefter truffet afgørelse om, at  

 selskabet drev finansiel virksomhed omfattet af lønsumsafgiftslovens §  

 1, stk. 1, og at afgiftsgrundlaget skulle opgøres i henhold til  

 lønsumsafgiftslovens § 4, stk. 2, nr. 1.
 Regionen havde truffet afgørelse om  

 efteropkrævning af uberettiget fradraget købsmoms og af  

 lønsumsafgift for årene 1996 og 1997.
Regionen havde anført, at skrivelsen af 4. august  

 1988 fra Direktoratet for Toldvæsenet ikke konkret godkendte selskabets  

 konstruktion og fremgangsmåde med hensyn til den momsmæssige  

 afregning.
Derimod fremgik det af skrivelsen, at konstruktionen skulle  

 ændres således, at der blev drevet købs- og  

 salgsvirksomhed af varer og eventuelt momspligtige ydelser i butikkerne og  

 videresalg af disse varer/ydelser.
 Regionen havde endvidere truffet afgørelse om, at  

 der i indkomståret 1997 var leveret såvel afgiftspligtige  

 leverancer omfattet af momslovens § 4, stk. 1, som afgiftsfrie leverancer  

 omfattet af momslovens § 13, stk. 1, nr. 11, hvorfor selskabet fradragsret  

 var omfattet af reglerne om delvis fradragsret vedrørende  

 fællesudgifter i momslovens § 38.
Til repræsentantens påstand om ændring  

 af den skønnede lønsumspligtige andel havde regionen over for  

 Landsskatteretten udtalt, at opgørelsen skulle ske i henhold til § 4,  

 stk. 2 og 4, i bekendtgørelse nr. 742 af 18. december 1997 om afgift  

 af lønsum m.v.
Det var dertil anført, at repræsentantens  

 opgørelse af lønnen vedrørende den momspligtige  

 omsætning tog udgangspunkt i de enkelte detailforretningers  

 omsætning på konto, hvorfor denne ikke kunne danne baggrund for  

 en skønsmæssig opgørelse.
Der sås således  

 ifølge regionen bort fra selskabets reelle indtjening, der var det  

 økonomiske grundlag for virksomheden og som hovedsageligt var udgjort  

 af finansielle indtægter.
 Selskabets repræsentant havde nedlagt principal  

 påstand om, at selskabet drev momspligtig virksomhed med køb og  

 salg af varer.
 Subsidiært havde repræsentanten nedlagt  

 påstand om, at told- og skatteregionens efteropkrævning af moms  

 og lønsumsafgift for 1996 og 1997 var sket med urette, idet selskabet  

 havde haft en retsbeskyttet forventning om, at den foretagne administration  

 kunne accepteres af Told*Skat.
Mere subsidiært havde repræsentanten nedlagt  

 påstand om, at regionens skønnede lønsumsafgiftspligtige  

 andel af den samlede lønsum for 1997 ændredes til 1.242.224 kr.,  

 (og at selskabets skattemæssige status som kooperationsbeskattet  

 andelsselskab opretholdtes, jf. selskabsskattelovens § 1, stk. 1, nr. 3.) Til støtte for den principale påstand havde  

 repræsentanten gjort gældende, at selskabet ikke var omfattet af  

 fritagelsesbestemmelsen for finansielle virksomheder i momslovens § 13, stk.  

 1, nr. 11, og således ikke af lønsumsafgiftspligt for disse  

 aktiviteter.
Han havde henvist til tilkendegivelsen fra Direktoratet for  

 Toldvæsenet af 4. august 1988.
 Han havde anført, at det ikke var et relevant  

 moment, om man over for omverdenen oplyste om man leverede en momspligtig  

 ydelse/vare eller om leverancen er momsfri.
Videre havde han anført, at man kunne opstille en  

 skala, hvor pengeinstitutter var i den ene ende, og butikker i den anden, og  

 kontoringe lå imellem.
Visse kontoringe havde pengeudlån, men  

 dette gjaldt ikke omhandlede selskab.
Omhandlede selskab solgte blot varer  

 fra butikker, der var medejer af selskabet.
Betaling skete med et specielt  

 betalingskort.
Han havde oplyst, at kunden ved betaling af varen kunne  

 vælge at betale med kort med PIN-kode.
Der skete herved straks  

 registrering i butikkerne, edb-servicebureauet og selskabet.
Man kunne  

 også vælge at betale med kortet uden PIN-kode.
Ved denne  

 løsning samlede butikken de bonner, der vedrørete selskabet.  

 Der blev herefter udstedt en faktura, og det blev registeret via EDB.
Der  

 foretoges afregning mellem butikkerne og selskabet.
Han havde bemærket,  

 at regionen havde anført, at disse faktureringsbilag ikke opfyldte de  

 formelle krav.
Selskabet var indstillet på, at rette op på disse  

 forhold.
Endvidere havde han anført, at der var intet, der  

 forbød, at man overlod garantiforpligtelsen til en anden.
De enkelte  

 butikker måtte ikke udbetale kontanter til kunden.
Ved reklamationer  

 kunne ske afhjælpning af manglen, eller kunden kunne få udstedt  

 en kreditnota til selskabet.
Hvis butikken havde omkostninger skete der ikke  

 fakturering tilbage til selskabet, idet butikken var ansvarlig for leveringen  

 til selskabet.
 Til støtte for den subsidiære påstand  

 havde repræsentanten gjort gældende, at administrationen af  

 ordningen - tilladt af Direktoratet for Toldvæsenet - var sket på  

 grundlag af utilstrækkelige retningslinier fra Told*Skat.
 Han havde herved anført, at selskabet med baggrund  

 i tilkendegivelsen fra Direktoratet for Toldvæsenet med rette havde  

 indrettet sig på, at selskabets hovedaktivitet var køb og salg  

 af varer med afledte indtægter i form af renteindtægter ved salg  

 af varer på kredit.
Han havde dertil anført, at selskabet ved  

 ordningens indførelse foretog de nødvendige tilpasninger i  

 aftalegrundlaget m.v. mellem kontoring, leverandører og kunder.
Han  

 havde anført, at der herefter alene var sket løbende tilpasning  

 af organisationen og administrationen som følge af den generelle  

 tekniske udvikling, og de muligheder denne havde medført.
 Han havde bemærket, at butikkerne allokerede  

 renteindtægter til markedsføring, og hvis man ændrede  

 struktur ville fradraget blot skulle foretages i butikkernes  

 opgørelse.
Han havde videre anført, at det ikke var  

 nærmere afklaret, hvad der lå i ordene "ændret  

 konstruktion". Ordene blev anvendt af Dansk Detail Kontos advokat ved  

 skrivelse af 9. juni 1988, og i Direktoratet for Toldvæsenets svar af  

 4. august 1988 anvendtes de samme ord.
Hvis man ønskede at ændre  

 praksis måtte dette ske med fremadrettet virkning.
Der var ikke i  

 tilkendegivelsen sat nærmere forudsætninger op, og det  

 måtte være den myndighed, der havde konciperet tilladelsen, der  

 måtte indføre de forudsætninger, der var gældende.
 Han havde anført, at der var tale om en positiv  

 tilkendegivelse, der var klar, nærmere defineret og afgrænset.  

 Selskabet have tilpasset sig advokatens formulering, der var grundlaget for  

 direktoratets tilkendegivelse.
 Til støtte for den mere subsidiære  

 påstand havde repræsentanten gjort gældende, at selskabet  

 opfyldte de eksisterende betingelser for opretholdelse af status som  

 kooperationsbeskattet andelsselskab.
 Han havde anført, at herudover skulle regionens  

 skønnede fordeling over lønsummen på henholdsvis  

 momspligtige og momsfrie aktiviteter ændres.
Han havde bemærket, at han havde lagt til grund, at  

 der ved udøvelsen af skønnet over fordelingen, såfremt  

 det var muligt, skulle anvendes reelle og faktiske størrelser som  

 parametre herfor.
Han havde anført, at der i selskabet fandtes  

 sådanne parametre, nemlig fordelingen af omsætningen i selskabet  

 på de to forskellige kontoordninger.
Told- og Skattestyrelsen havde indstillet  

 afgørelsen stadfæstet.
For så vidt angik den  

 subsidiære påstand havde styrelsen bl.a. anført, at  

 selskabet ikke havde indrettet sig i overensstemmelse med tilkendegivelsen  

 fra Direktoratet for Toldvæsenet, og selskabet således ikke var  

 overgået til at drive virksomhed med køb og salg af varer.
Landsskatteretten fandt, at selskabet ikke kunne anses at  

 drive momspligtig virksomhed med køb og salg af varer, men derimod  

 måtte anses for omfattet af momslovens § 13, stk. 1, nr. 11, om  

 finansielle aktiviteter.
Retten lagde herved vægt på, at det var  

 de til selskabet tilsluttede forretninger, der rent faktisk solgte og  

 leverede varen til kortindehaveren, hvorimod selskabets rolle var at yde  

 kredit til kortindehaveren og at indestå for betaling af varen overfor  

 forretningerne.
 Retten henviste tillige til EF-domstolens dom, sag C-18/92  

 (Bally).
Henset til korrespondancen mellem Dansk Detail Konto og  

 Direktoratet for Toldvæsenet fandt retten imidlertid, at Direktoratet  

 for Toldvæsentet klart havde tilkendegivet, at de angivne medlemmer,  

 herunder selskabet ville blive anset for at drive momspligtig virksomhed med  

 køb og salg af varer, såfremt man fulgte den af advokaten for  

 Dansk Detail Konto foreslåede konstruktion.
Ud fra de foreliggende  

 oplysninger fandt retten ikke grundlag for at fastslå, at  selskabet  

 ikke havde fulgt den af direktoratet accepterede ordning.
Idet selskabet  

 havde indrettet sig i overensstemmelse med tilkendegivelsen, og idet  

 selskabet kunne have disponeret anderledes og ville lide et tab,  

 såfremt der skete ændring med tilbagevirkende kraft, fandt  

 retten, at det var regionens stillede krav om momsregulering for årene  

 1996 og 1997 var uberettiget.
Det blev tilføjet, at tilkendegivelsen  

 ikke sås at være klart uoverensstemmende med momslovgivningen.
 Der blev givet medhold i repræsentantens  

 subsidiære påstand.
