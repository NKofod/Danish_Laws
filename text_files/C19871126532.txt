 Den, der har været anholdt eller varetægtsfængslet som led i en  

 strafferetlig forfølgning, har i henhold til retsplejelovens § 1018 a krav på  

 erstatning for den derved tilføjede skade, såfremt påtale opgives eller  

 tiltalte frifindes.
 Erstatning ydes for økonomisk skade samt for lidelse, tort, ulempe og  

 forstyrrelse eller ødelæggelse af stilling og forhold.
 Erstatning for ikke-økonomisk skade (tort m.v.) ydes efter administrativ  

 praksis normalt med et standardmæssigt beløb, der varierer med  

 frihedsberøvelsens varighed.
 I min meddelelse nr. 3/1983 fastsatte jeg de principper, efter hvilke krav  

 om erstatning for ikke-økonomisk skade samt advokatsalær for fremsættelse og  

 forhandling af erstatningskrav kunne forventes imødekommet administrativt.
 Ved Højesterets dom af 20. marts 1987, U 1987.338, fastslås det, at de  

 takstmæssigt fastsatte godtgørelsesbeløb for ikke-økonomisk skade i henhold  

 til retsplejelovens § 1018 a, stk. 1, bør reguleres under hensyn til  

 lønudviklingen i samfundet og med udgangspunkt i reglerne i  

 erstatningsansvarslovens § 15. På baggrund af denne højesteretsdom fastsætter  

 jeg følgende vejledning, der træder i stedet for retningslinierne i  

 meddelelse nr. 3/1983:
1. Krav om erstatning for ikke-økonomisk skade i  

 henhold til retsplejelovens § 1018 a vil fremtidig kunne forventes  

 imødekommet administrativt med de i meddelelse nr. 3/1983 anførte beløb,  

 således at der med virkning for frihedsberøvelser fra og med den 1. april  

 1987 sker en regulering i overensstemmelse med principperne i  

 erstatningsansvarslovens § 15. Reguleringen foretages årligt med udgangspunkt  

 i Justitsministeriets bekendtgørelser om regulering af erstatnings- og  

 godtgørelsesbeløb i henhold til nævnt lov.
Beløbene afrundes, således at  

 afrundingen for frihedsberøvelser udover 1. døgn sker til nærmeste med 50  

 delelige kronebeløb, medens de øvrige takster afrundes med 100.
 En imødekommelse af erstatningskravet med disse beløb forudsætter, at der  

 ikke er grundlag for at antage, at den pågældende ved sit eget forhold har  

 givet anledning til foranstaltningerne, jfr. retsplejelovens § 1018 a, stk.  

 3.
Under særlige omstændigheder, f.eks. på grund af sigtelsens karakter eller  

 anvendelse af isolation, kan de nævnte retningslinier for  

 erstatningsberegningen fraviges.
Hvorvidt dette bør ske, må afhænge af en  

 konkret vurdering af den foreliggende situation.
 2. Med virkning for frihedsberøvelser, der indtræder i  

 perioden 1. april 1987 til 31. marts 1988, anvendes på grundlag af bek. nr.  

 85 af 23.2.1987 følgende takstmæssige erstatningsbeløb:
a.
Indenfor det første døgn: 0 - 5 timer 1.200 kr. 5 - 10 timer 1.700 kr.
 10 - 15 timer 2.300 kr.
 mere end 15 timer 2.900 kr.
b.
Mere end et døgn:
2.900 kr. for det første døgn og herudover 350 kr. for hvert påbegyndt efterfølgende døgn.
c.
Anvendelse af isolation under varetægtsfængslingen kan dog i  

 almindelighed forventes at medføre, at erstatningsbeløbet forhøjes til 450  

 kr. pr. dag for den periode, hvor isolationen har været anvendt.
 3. Ved ovennævnte højesteretsdom fastslås det tillige,  

 at spørgsmålet om advokatsalær alene for arbejdet med at opgøre og fremsætte  

 et erstatningskrav må afgøres efter retningslinierne i meddelelse nr. 3/83.
 Herefter vil salærkrav for sådant arbejde, der med rimelighed har været  

 udført på den erstatningssøgendes vegne, i almindelighed kunne forventes  

 imødekommet.
 Såfremt den pågældende advokat allerede har fået tillagt salær som  

 beskikket forsvarer under straffesagen, og det med erstatningskravet  

 forbundne merarbejde har været af ubetydelig karakter i forhold til det  

 arbejde, der tidligere har været vederlagt, kan yderligere salærkrav dog ikke  

 forventes imødekommet.
 Dette gælder således normalt, hvor der efter frifindende dom alene er  

 fremsat krav om erstatning under henvisning til de foran anførte vejledende  

 takster.
Salæret vil blive beregnet i Rigsadvokaturen på grundlag af de af retterne  

 efter forhandling med Advokatrådet vedtagne vejledende takster til forsvarere  

 i straffesager.
Anklagemyndigheden bør derfor i forbindelse med sin  

 forelæggelse af sagerne om nødvendigt indhente nærmere oplysninger om det  

 tidsforbrug, som den pågældende advokat har haft i forbindelse med sagen.
 Per Lindegaard.
