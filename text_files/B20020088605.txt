Bekendtgørelse om lægelig kontrol  

 med arbejde med ioniserende stråling på havanlæg1)1) I medfør af § 5, stk. 1, og § 21, stk. 2, i lov nr. 292 af 10. juni  

 1981 om visse havanlæg, som ændret ved lov nr. 74 af 12. februar  

 2002, fastsættes:
 § 1. Bekendtgørelsen finder anvendelse  

 på havanlæg, som omhandlet i havanlægslovens § 1.
 § 2. Bekendtgørelsen omfatter ethvert  

 arbejde med ioniserende stråling.
 Stk. 2. Arbejde med ioniserende stråling omfattet  

 af § 3 må kun udføres af personer, der ifølge en  

 lægelig vurdering skønnes at være egnet hertil.
 Stk. 3. Arbejde med ioniserende stråling må i  

 øvrigt kun udføres af personer, hvis helbredstilstand ikke  

 derved udsættes for forringelse.
§ 3. Enhver, der skal udføre arbejde under  

 forhold, som normalt kan udsætte vedkommende for en effektiv dosis, der  

 overstiger 6 mSv pr. år eller en ækvivalent dosis, der ligger  

 over 3/10 af de dosisgrænser for øjelinsen, hud og  

 ekstremiteter, der er fastsat i bilag 1 for arbejdstagere over 18 år i  

 Sundhedsstyrelsens bekendtgørelse nr. 823 af 31. oktober 1997 om  

 dosisgrænser for ioniserende stråling, skal gennemgå en  

 helbredsundersøgelse med henblik på at bestemme vedkommendes  

 egnethed til det pågældende arbejde.  

 Lægeundersøgelsen skal finde sted, så vidt muligt inden  

 arbejdet påbegyndes og senest 1 uge efter dette tidspunkt.
Hvor  

 særlige forhold taler herfor, kan Energistyrelsen efter forhandling med  

 Sundhedsstyrelsen forlænge tidsfristen for undersøgelsen med  

 indtil 4 måneder eller fritage for undersøgelse af personer, som  

 tidligere er undersøgt i medfør af denne bestemmelse.
§ 4. Enhver, der udfører arbejde som  

 anført i § 3, skal gennemgå en rutinemæssig kontrol af  

 helbredstilstanden med henblik på en vurdering af, om vedkommende  

 fortsat er egnet til at udføre det pågældende arbejde.  

 Kontrollen fastlægges og udføres under hensyn til arten og  

 omfanget af udsættelsen for ioniserende stråling samt til den  

 pågældendes helbredstilstand.
Helbredstilstanden skal dog  

 vurderes mindst én gang årligt og hyppigere, hvis  

 bestrålingsforholdene eller helbredstilstanden kræver det.
 Stk. 2. Helbredskontrollen skal suppleres med de  

 yderligere undersøgelser, dekontaminering og nødbehandlinger,  

 som lægen anser for nødvendige.
 Stk. 3. Arbejdsgiveren skal meddele lægen alle  

 nødvendige oplysninger til brug for kontrollen m.v. af ansatte.
§ 5. Såfremt en person på grund af  

 uregelmæssigheder som følge af uheld, fejlbetjening eller af  

 andre årsager er blevet eller må formodes at være blevet  

 udsat for ioniserende stråling i mere end det tilladte omfang  

 ifølge de af Sundhedsstyrelsen fastsatte regler om dosisgrænser  

 for ioniserende stråling, skal arbejdsgiveren omgående  

 træffe de fornødne foranstaltninger.
Arbejdsgiveren skal  

 endvidere underrette den i § 6, stk. 1, nævnte læge eller, hvis  

 en sådan ikke er foreskrevet, Energistyrelsen og Sundhedsstyrelsen,  

 Statens Institut for Strålehygiejne, samt havanlæggets  

 sikkerhedsorganisation.
 Stk. 2. Lægen skal snarest muligt foretage de  

 fornødne undersøgelser af den pågældende.
 § 6. Til ethvert arbejdssted, hvor  

 beskæftigelse af den i § 3 nævnte art forekommer, skal der  

 være knyttet en uden for denne beskæftigelse stående  

 læge, som til stadighed skal holde sig underrettet om det  

 pågældende arbejde og de dermed forbundne sundhedsmæssige  

 problemer.
Stk. 2. Denne læge foretager de i §§ 3-5 omhandlede  

 undersøgelser.
Den i § 3 omhandlede undersøgelse kan dog  

 foretages af den af den ansatte sædvanligt benyttede læge.
 § 7. Udgifterne til lægeundersøgelser  

 m.v. af ansatte efter denne bekendtgørelse afholdes af  

 arbejdsgiveren.
 Stk. 2. Arbejdsgiveren skal sørge for, at  

 lægeundersøgelser m.v. kan foregå uden tab af  

 indtægt for de ansatte og normalt i arbejdstiden.
 § 8. Lægelig kontrol med arbejde med  

 ioniserende stråling udføres i overensstemmelse med  

 Arbejdetstilsynets regler herom.
 Stk. 2. Den læge, der foretager undersøgelse  

 i henhold til § 3, indsender erklæring om undersøgelsen til  

 Energistyrelsen og orienterer de undersøgte om resultatet.  

 Energistyrelsen meddeler den pågældende arbejdsgiver, om arbejdet  

 kan påbegyndes.
Stk. 3. Den læge, der foretager kontrol m.v. i  

 henhold til §§ 4 og 5, indsender erklæring om kontrollen m.v. til  

 Energistyrelsen og orienterer de undersøgte om resultatet.
Resultatet  

 af kontrollen m.v. af ansatte må ikke overlades til arbejdsgiveren.  

 Energistyrelsen træffer beslutning om eventuelt nødvendige  

 foranstaltninger, om fornødent efter forhandling med  

 Sundhedsstyrelsen.
 Stk. 4. Den læge, der forestår  

 undersøgelsen efter bekendtgørelsen, skal opbevare resultaterne  

 og optegnelser, der ligger til grund herfor, indtil personen er fyldt eller  

 ville være fyldt 75 år, dog i mindst 30 år efter den  

 pågældendes ophør med arbejdet.
§ 9. Med bøde eller fængsel indtil 4  

 måneder straffes den, der 1)	overtræder § 2, stk. 2, §§ 3-6 og § 8, stk. 2 og 3, eller 2)	ikke efterkommer påbud eller forbud, der er meddelt i henhold  

 til bekendtgørelsen, eller 3)	tilsidesætter vilkår for tilladelse i henhold til  

 bekendtgørelsen.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 10. Bekendtgørelsen træder i kraft  

 den 15. november 2002.
 Stk. 2. Bekendtgørelse nr. 839 af 21. oktober 1993  

 om lægelig kontrol med arbejde med ioniserende stråling på  

 havanlæg ophæves.
Økonomi- og Erhvervsministeriet, den 30.  

 oktober 2002 Bendt Bendtsen /Peter Helmer Steen 1)  Bekendtgørelsen  

 indeholder bestemmelser, der gennemfører Rådets direktiv nr.  

 96/29/EURATOM, EF-Tidende 1996, L 159 s. 1 om fastsættelse af  

 grundlæggende sikkerhedsnormer til beskyttelse af befolkningens og  

 arbejdstagernes sundhed mod de farer, som er forbundet med ioniserende  

 stråling.
