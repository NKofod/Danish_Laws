Cirkulæreskrivelse om meddelelse om  

 ophør med udøvelse af selvstændig virksomhed som  

 hovedbeskæftigelse i form af forretning Kommentar m.v.:
 Arbejdsmarkedets Ankenævn fandt, at medlemmet ikke  

 kunne anses for ophørt mere end midlertidigt med udøvelse af  

 selvstændig virksomhed med forretning på det tidspunkt, hvor  

 medlemmet alene havde foretaget momsafmeldelse og solgt varelageret.  

 Medlemmet havde sat forretningen til salg via mægler, og en varevogn  

 var sat i kommission.
 Medlemmet meddelte ved erklæring i august 1996 om  

 overgang til efterløn efter endeligt ophør som  

 selvstændig, at hun ophørte med driften af sin forretning, der  

 bestod af røgeri og butik, den 31. juli 1996, og at hun ønskede  

 at overgå til efterløn den 6. august 1996. Momsafmeldelse var  

 foretaget og varelageret var afviklet, mens virksomhedens lokaler,  

 driftsmidler og inventar var sat til salg via mægler.
 Medlemmet fremlagde dokumentation for, at salg af  

 varelageret var sket i perioden 19. juni - 3. august  1996, og at  

 momsafmeldelse var sket pr. den 30. juni 1996. Medlemmet dokumenterede  

 endvidere, at hendes varevogn var sat i kommission.
Medlemmet oplyste, at bygningen og forretningen var sat  

 til salg samlet.
Røgeriet bestod af 3 indbyggede ovne, der isoleret  

 set ikke repræsenterede nogen salgsværdi.
Bygningen kunne kun  

 sælges som fiske- og røgeriforretning, hvis ovnene ikke blev  

 revet ned.
Resten af inventaret var røgeri- og butiksinventar.
Medlemmet anførte, at røgeovnene ikke var  

 virksomhedens væsentligste driftsmidler, idet disse kun anvendtes til  

 røgevarer, der udgjorde 20 % af omsætningen.
Virksomhedens  

 væsentligste indtjening stammede fra engrossalg.
Direktoratet fandt ikke, at medlemmet den 6. august 1996  

 opfyldte betingelserne for at være ophørt mere end midlertidigt  

 med udøvelse af selvstændig virksomhed som  

 hovedbeskæftigelse.
Direktoratet lagde vægt på, at  

 virksomheden ifølge mæglerens annonce fremstod som komplet,  

 således at virksomhedens inventar og samtlige driftsmidler eksisterede  

 på denne dato, og at medlemmets varevogn ikke var endeligt  

 afhændet, men sat i kommission.
Afviklingen af virksomheden var derfor  

 ikke den 6. august 1996 så vidt fremskreden, at den resterende del ikke  

 kunne danne grundlag for fortsat virksomhedsudøvelse.
 Arbejdsmarkedets Ankenævn tiltrådte  

 direktoratets afgørelse samt begrundelse herfor.
