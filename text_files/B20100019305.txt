Bekendtgørelse om fusion af firmapensionskasser I medfør af § 55, stk. 1, i lov om tilsyn med firmapensionskasser, jf. lovbekendtgørelse nr. 1561 af 19. december 2007, som senest ændret ved lov nr. 516 af 12. juni 2009, samt § 21 i bekendtgørelse nr. 186 af 24 februar 2010 om delvis ikrafttræden af lov om ændring af årsregnskabsloven, lov om finansiel virksomhed og forskellige andre love, fastsættes:
Anvendelsesområde § 1. Ved en pensionskasse forstås en pensionskasse omfattet af § 2 i lov om tilsyn med firmapensionskasser.
 Stk. 2. Bekendtgørelsen finder anvendelse på tilfælde, hvor pensionskasser fusionerer med hinanden.
Fusion § 2. Ved en fusion af pensionskasser finder § 237, stk. 3, nr. 1, 2, 5, 6 og 8-10, og stk. 4, § 238, stk. 1, 1. pkt., § 239, stk. 1, § 241, stk. 1-3, § 243, stk. 2-6, § 245, stk. 3, 4 og 6, nr. 1-4 samt 6 og 7, og stk. 7, § 246, stk. 1, 4 og 5, § 247, § 248, stk. 1, § 250, stk. 1, nr. 1 og 2, og § 251, stk. 1, i selskabsloven, samt § 28, §§ 30-32, § 33, stk. 1 og 3, og § 34, stk. 1 og 2, i bekendtgørelse om delvis ikrafttræden af lov om aktieselskaber og anpartsselskaber (selskabsloven), anvendelse med de nødvendige tilpasninger og afvigelser, der følger af lov om tilsyn med firmapensionskasser og firmapensionskassernes særlige juridiske karakter.
 Stk. 2. Ved fusioner omfattet af stk. 1 skal selskabsloven forstås således:
 1) I § 237, stk. 3, nr. 5 og 6 udgår »kapitalandele og« samt »aktier og«.
 2) I § 239, stk. 1, 2. og 3. pkt., skal »årsregnskabsloven« forstås som »bekendtgørelse om finansielle rapporter for firmapensionskasser«.
 3) I § 241, 1. pkt., udgår »herunder vederlaget, jf. stk. 4«.
 4) I § 245, stk. 6 og 7, skal »kapitalejerne« og »kapitalejere« forstås som »medlemmerne« og »medlemmer«.
 5) I § 245, stk. 6, nr. 6, udgår »herunder vederlaget«.
 6) I § 246, stk. 1, skal »kapitalejerne« forstås som »de dertil berettigede«.
 7) I § 246, stk. 5, og § 247, stk. 4, skal »§ 106« forstås som »§ 35 i lov om tilsyn med firmapensionskasser«.
 8) I § 247, stk. 2, skal »Kapitalejere, der ejer 5 pct. af selskabskapitalen, eller de kapitalejere, der ifølge vedtægterne, jf. § 89« forstås som »5 pct. af medlemmerne« og »Erhvervs- og Selskabsstyrelsens« forstås som »Finanstilsynets«.
 9) I § 247, stk. 2, skal »Erhvervs- og Selskabsstyrelsens« forstås som »Finanstilsynets«.
 Stk. 3. Ved fusioner omfattet af stk. 1 skal bekendtgørelse om delvis ikrafttræden af lov om aktieselskaber og anpartsselskaber (selskabsloven) forstås således:
 1) I § 31 og § 33, stk. 1, skal »Erhvervs- og Selskabsstyrelsens« forstås som »Finanstilsynets«.
 2) I § 32, stk. 1, skal »Erhvervs- og Selskabsstyrelsen« og »styrelsen« forstås som »Finanstilsynet«.
 3) I § 32, stk. 2, skal »Erhvervs- og Selskabsstyrelsens it-system« forstås som »Statstidende af Finanstilsynet, og de er herefter offentligt tilgængelige«, og »Erhvervs- og Selskabsstyrelsens« som »Finanstilsynets«.
 4) I § 34, stk. 2, skal »styrelsens« forstås som »Finanstilsynets«.
Ikrafttræden § 3. Bekendtgørelsen træder i kraft den 5. marts 2010.
 Stk. 2. Samtidig ophæves bekendtgørelse nr. 1226 af 22. oktober 2007 om fusion og spaltning af firmapensionskasser.
