Skriftlig fremsættelse (18. november 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af dagtilbudsloven (Minimumsnormeringer i daginstitutioner og styrket tilsyn med dagtilbud m.v.) (Lovforslag nr.
L 92) Den 5. december 2020 indgik regeringen, Radikale Venstre, Socialistisk Folkeparti, Enhedslisten og Alternativet aftale om minimumsnormeringer.
Som en del af aftalen er det blandt andet besluttet, at der skal indføres minimumsnormeringer i daginstitutioner, og at det kommunale tilsyn med dagtilbud skal styrkes.
Med lovforslaget foreslås det at indføre minimumsnormeringer i daginstitutioner på minimum 1 pædagogisk personale pr. 3 børn i vuggestuer og minimum 1 pædagogisk personale pr. 6 børn i børnehaver som et årligt gennemsnit på kommuneniveau.
Det foreslås endvidere, at normeringen skal følge barnets alder, således at børn, der rykkes tidligt i børnehave, skal sikres en normering på minimum 1 pædagogisk personale pr. 3 børn frem til, at barnet er fyldt 3 år.
I den forbindelse foreslås det desuden, at minimumstilskudsprocenten til privat pasning nedsættes fra 75 pct. til 71 pct. i de kommuner, hvor en plads i en daginstitution er det billigste tilbud til aldersgruppen.
Da minimumstilskuddet til privat pasning er reguleret med udgangspunkt i kommunens udgifter til dagtilbud, foreslås tilskuddet nedjusteret, så det afspejler, at private pasningsordninger ikke vil skulle leve op til det foreslåede normeringskrav i daginstitutioner.
Med lovforslaget foreslås det herudover bl.a., at kommunernes tilsyn med dagtilbud styrkes gennem nye lovgivningsmæssige minimumskrav til tilsynet med det pædagogiske indhold.
Formålet med forslaget er dels at fremme kvalitetsudviklingen i dagtilbud og dels at understøtte kommunernes kontrol med, at der er den nødvendige kvalitet i tilbuddene.
 For så vidt angår forslaget om at styrke tilsynet med dagtilbud foreslås det, at loven træder i kraft den 1. januar 2022. For så vidt angår forslaget om minimumsnormeringer i daginstitutioner og nedsættelse af minimumstilskudsprocenten til privat pasning til brug for en privat pasningsordning foreslås det, at loven træder i kraft den 1. januar 2024.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
