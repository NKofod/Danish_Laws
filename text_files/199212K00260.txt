Nr LSF 260 Forslag til Lov om ophævelse af lov om filmcensur Fremsat af Pia Kjærsgaard (FP) Kim Behnke (FP) Aage Brusgaard (FP) Jan  

 Køpke Christensen (FP) Kirsten Jacobsen (FP) den 30. marts 1993 § 1 Lov om filmcensur, jf. lovbekendtgørelse nr. 211 af 30. maj 1980, ophæves.
§ 2 Loven træder i kraft ved bekendtgørelsen i Lovtidende.
Bemærkninger til lovforslaget 1. Formål Formålet med lovforslaget er at frigøre lovgivningen fra det formynderi,  

 som loven om filmcensur er et udtryk for.
 Ligesom statsmagten ikke skal give støtte til een bestemt kunst, skal  

 statsmagten heller ikke kunne udelukke een bestemt filmkunst fra at blive  

 set.
Det er i øvrigt forslagsstillernes opfattelse, at censur i praksis er  

 umulig at gennemføre.
Det er ofte forekommende, at børn under 16 år alligevel  

 ser film, der er forbudt for børn under 16, enten i biografen, i TV eller på  

 video.
De formynderiske forbud i Sverige mod alkohol betyder f.eks. blot, at  

 svenskere får et helt unaturligt forhold til alkohol.
Hvad der er forbudt, er  

 jo straks mere interessant.
Det er forslagsstillernes opfattelse, at der i stedet kan påsættes en  

 slags varedeklaration på film af alle slags.
Branchens distributører bør selv  

 udpege et panel, der kan vurdere filmene og give dem en anbefaling.
 En sådan anbefaling kan både indeholde en bedømmelse af pædagogiske,  

 kunstneriske og underholdningsmæssige kvaliteter.
 Det er imidlertid ikke nødvendigt at lave nogen lovgivning for at danne et  

 sådant panel, som branchen selv vil finde vigtigt i filmcensurens fravær.
2. Baggrund Den danske lovgivning om filmcensur stammer tilbage fra 1969 og blev  

 senest ændret i 1980.
 Lovgivningen har flere gange siden været på vej til at blive ændret, men  

 endnu er intet sket.
 Kristeligt Folkeparti har ifølge Det Fri Aktuelt den 4. marts 1993 slået  

 til lyd for at lade en skarp filmcensur gennemgå videofilm med henblik på at  

 undgå, at unge ser voldelige videofilm.
Der cirkulerer i dag så mange voldsvideoer blandt børn og unge, at uanset  

 om man nu starter censuren af videoerne eller ej, vil markedet alligevel være  

 dækket.
Desuden er det også en kendsgerning, at det forbudte virker umådelig  

 tiltrækkende på specielt unge, der skal afprøve samfundets og forældrenes  

 grænser.
De unge kan sagtens finde veje til at omgå censuren.
3. Konklusion »Enhver er berettiget til på tryk og tale at offentliggøre sine  

 tanker, dog under ansvar for domstolene«, hedder det i grundlovens § 77.
 Det er forslagsstillernes opfattelse, at filmcensuren krænker disse  

 grundlovssikrede frihedsrettigheder.
Ganske vist skriver Henrik Zahle i »Dansk Forfatningsret 3 -  

 Menneskerettigheder«, at »med hensyn til teater og film skal kort  

 bemærkes, at disse før 1953 var omfattet af censurordninger, at det ikke var  

 hensigten med ændringen af grundloven af 1953 at tage grundlaget for disse  

 censurordninger bort, og at man derfor har antaget, at grundlovens § 77 ikke  

 ville hindre genindførelse af den nu ophævede censur inden for teater og  

 film.« På trods af dette er det en kendsgerning, at filmcensuren i praksis  

 indskrænker grundlovens frihedsrettigheder og strider kraftigt imod de  

 vesteuropæiske frihedsidealer.
Der er således kun argumenter for at ophæve  

 denne overflødige lov, der årligt koster de danske skatteydere ca. 1 million  

 kroner.
 Forbrugerne af film har ikke meget ud af den negative vejledning, som  

 filmcensuren er udtryk for, men burde - hvis der overhovedet skal eksistere  

 et organ på området - snarere være hjulpet af et positivt panel oprettet af  

 branchen.
 Et positivt anbefalingspanel vil have den fordel, at det vil være af  

 kommerciel værdi for distributørerne og udmærket for forældre, der vil give  

 deres børn kvalitet, og for tv-stationer, der vil købe film.
Loven om Statens Filmcensur er et eksempel på een af de love, der sagtens  

 kan ophæves, uden at det giver nogen problemer for det danske samfund, så  

 hvorfor ikke gøre det? Nærværende forslag er indeholdt i Fremskridtspartiets lovkatalog 1992-93,  

 ISBN 87-89766-02-4, udgivet af Fremskridtspartiets folketingsgruppe september  

 1992, forslag nr. 58, side 17.
