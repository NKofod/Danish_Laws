Nr BRL 208 Beretning over Forslag til lov om ændring af lov om naturbeskyttelse  

 (Forrentning af fredningserstatninger)   

 Nr L 208 1996-97, 1. samling Afgivet af Miljø- og Planlægningsudvalget Afgivet: 19970529 Udvalget har behandlet lovforslaget i nogle møder og har herunder haft miljø- og energiministeren i samråd.
 Endvidere har udvalget fra miljø- og energiministeren modtaget Skov- og  

 Naturstyrelsens notat af 15. maj 1997 om forrentning af  

 fredningserstatninger.
 Miljø- og energiministeren har givet tilsagn om, at Miljø- og  

 Energiministeriet vil afholde et møde med de berørte organisationer, hvor man  

 på grundlag af notatet af 15. maj 1997 om forrentning af  

 fredningserstatninger vil redegøre for reglerne om fastsættelse af  

 fredningserstatning og forrentning af denne.
Ministeren har endvidere givet tilsagn om, at fredningsnævnene vil blive  

 orienteret om Folketingets drøftelser vedrørende sagsbehandlingstiden i  

 fredningssager.
Dette vil ske over for formændene for fredningsnævnene  

 allerede den 12. juni 1997.
 Miljø- og energiministeren har i et til udvalget fremsendt notat af 13.  

 marts 1997, jf. alm. del - bilag 895, redegjort for de initiativer, der er  

 eller vil blive taget til nedbringelse af sagsbehandlingstiden i  

 fredningssager:
 For det første blev fredningsnævnenes opgaver ved gennemførelsen af den  

 nye naturbeskyttelseslov i 1992 indskrænket til kun at omfatte gennemførelse  

 af fredningssager og dispensation fra fredninger.
For det andet er der tilvejebragt hjemmel til at bemyndige suppleanten for  

 nævnsformanden til at varetage bestemte fredningssager som aflastning for  

 denne.
Dette er sket i to tilfælde.
For det tredje vil der i forretningsordenen for fredningsnævnene og  

 Naturklagenævnet blive skabt hjemmel til at fastsætte frister for afgivelse  

 af udtalelser m.m. i fredningssager.
Dette vil ud over at nedbringe  

 sagsbehandlingstiden gøre det nemmere for nævnene at informere de berørte  

 lodsejere om, hvornår der vil kunne forventes at blive truffet afgørelse i  

 sagen.
For det fjerde gøres der opmærksom på, at eventuelle gener for lodsejere  

 kan mindskes væsentligt, hvis der dispenseres fra forslaget under sagens  

 behandling.
Der kan endvidere, når fredningsnævnet har truffet afgørelse i  

 sager, der ikke er endelig afgjort i Naturklagenævnet, i særlige tilfælde på  

 grund af særligt indgribende fredningsforslag ske a conto udbetaling af  

 erstatning til en lodsejer, hvis økonomi er truet af den verserende  

 fredningssag.
 Endvidere vil Miljø- og Energiministeriet opfordre sagsrejserne til i  

 deres fredningsforslag at tage stilling til, om de foreslåede  

 fredningsbestemmelser bør have virkning straks ved fredningsnævnets  

 bekendtgørelse af sagens rejsning eller først ved den endelige afgørelse af  

 sagen.
Endelig vil miljø- og energiministeren en gang om året - første gang i  

 1998 - fremsende en status for udviklingen i sagsbehandlingstiden for  

 fredningssager til udvalget.
I forbindelse med den tredje status tages der  

 stilling til, hvorvidt den årlige afrapportering skal fortsættes.
 Herefter udtaler udvalget, at man kan tilslutte sig de oplysninger,  

 miljø- og energiministeren har givet udvalget.
 P.u.v.
Steen Gade, formand.
