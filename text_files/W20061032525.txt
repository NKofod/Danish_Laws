Konkrete afgørelser vedr. § 6a fra ÅB 2006 III I (N.j.nr. 06-520-04268) var ansøger i forbindelse med sit arbejde som eksportchauffør blevet overfaldet på en rasteplads i Spanien af en anden dansk lastbilchauffør.
Ansøger fremsatte i den anledning over for nævnet bl.a. krav om godtgørelse for varigt mén og erstatning for tab af erhvervsevne.
Nævnet anså overfaldet, der var sket i arbejdstiden, for at være omfattet af offererstatningslovens § 1, stk. 3. Arbejdsskadestyrelsen havde forinden afvist ansøgerens arbejdsskadeanmeldelse med henvisning til, at den 1-årige anmeldelsesfrist var overskredet, hvilket Ankestyrelsen efterfølgende tiltrådte.
Uanset at nævnet anså ansøgningen om erstatning og godtgørelse for at være omfattet af offererstatningslovens § 1, stk. 3, meddelte nævnet afslag på ansøgningen, idet tilskadekomsten var sket i arbejdstiden, og forholdet derfor ansås for omfattet af lov om arbejdsskadesikring, jf. lovens § 77. Nævnet fandt ikke, at det forhold, at ansøgeren ikke havde opnået dækning fra arbejdsskadeforsikringen, idet arbejdsskaden ikke var blevet rettidigt anmeldt, kunne føre til et andet resultat.
Nævnet henviste i den forbindelse til, at ansøger ved ikke rettidigt at have søgt dækning fra arbejdsskadeforsikringen ikke i fornødent omfang havde sørget for at begrænse sit tab.
