Fremsat den 7. maj 1999 af  

 Christine Antorini (SF), Anne Baastrup (SF),  

 Pernille Frahm (SF),  

 Jes Lunde (SF) og Anni Svanholt (SF) Forslag til folketingsbeslutning om fjernelse af køns- og invaliditetsdiskrimination  

 i arbejdsmarkedspensioner Folketinget opfordrer regeringen til at  

 iværksætte initiativer, således at størrelsen af  

 pensionsydelsen ikke afhænger af kønssammensætningen og  

 invaliditetsrisikoen i de enkelte pensionskasser.
 Konkret foreslås følgende:
 1)	Der etableres en ordning, således at pensionsforskelle  

 relateret til forskelle i kønssammensætningen mellem de enkelte  

 pensionskasser udlignes.
 2)	Der etableres en ordning, således at den erhvervsrelaterede  

 invaliditetsrisiko udlignes mellem pensionskasserne.
Bemærkninger til forslaget Det er stadig meget relevant at diskutere  

 ligestilling.
Der eksisterer fortsat store økonomiske uligheder mellem  

 mænd og kvinder, både i arbejdslivet og i alderdommen.
F.eks. er  

 det velkendt, at kvinder med en supplerende pensionsordning har fået en  

 lavere løbende ydelse end mænd, alene fordi de i gennemsnit  

 forventedes at blive et par år ældre.
Det er derfor godt, at der  

 omsider er vedtaget en  lov (Lov nr. 134 af 25. februar 1998 om  

 ligebehandling af mænd og kvinder inden for de erhvervstilknyttede  

 sikringsordninger), hvorefter pensionsselskaberne pålægges at  

 beregne pensionen neutralt i forhold til kønnet   det såkaldte  

 unisexprincip.
På en række områder er loven imidlertid  

 mangelfuld.
1)	For det første omfatter den kun nye medlemmer, dvs.  

 personer indtrådt efter 1. juli 1999 eller eventuelt endnu senere  

 (år 2002), da loven indeholder dispensationsmuligheder.
Kvinder, som i  

 dag er i en pensionsordning med et kønsafhængigt  

 beregningsgrundlag, får altså ikke glæde af de  

 ændrede regler og vil fortsat få en for lav pension.  

 Ifølge Ligestillingsrådet drejer det sig om ikke mindre end  

 450.000 kvinder.
Det er naturligvis helt uacceptabelt, hvorfor der bør  

 overvejes en kompensationsordning i tilfælde af afslag på  

 sagsanlæg.
Lovens mulighed for dispensation med hensyn til  

 ikrafttrædelsesdatoen bør ophæves.
Der er ingen grund til  

 at trække en i forvejen langsommelig proces, der først vil  

 være tilendebragt om ca. 40 år,  yderligere i langdrag.
Desuden  

 har pensionsselskaberne haft god tid til at få indkørt de nye  

 beregningssystemer.
2)	For det andet omfatter loven kun arbejdsgiveradministrerede  

 pensionsordninger.
I private ordninger sker pensionsberegningen på et  

 individuelt og dermed et kønsafhængigt grundlag.
Her  

 diskrimineres der fortsat mellem kønnene, f.eks. i forbindelse med  

 livrenter og visse kapitalprodukttyper (kapitalpension med en  

 forsikringsdel). Desuden kan der opstå et uheldigt sammenspil mellem de  

 arbejdsgiveradministrerede og de private ordninger, der åbner op for en  

 omgåelse af unisexprincippet.
Man kan forestille sig en situation, hvor  

 en arbejdsgiveradministreret kapitalpension ved udbetalingen konverteres til  

 en privat livrente.
Det er uklart, om det problem kan løses, men  

 regeringen og de relevante fora opfordres til løbende at følge  

 udviklingen på området.
3)	For det tredje sikrer loven kun ligestilling mellem mænd og  

 kvinder inden for den samme ordning, men ikke generelt.
Udgangspunktet for  

 ordninger med unisex er, at alle medlemmer af ordningen pooler deres risiko  

 for alderdom, død og invaliditet sammen   og bærer risikoen  

 solidarisk.
Det indebærer, at hvis to pensionsopsparere er i samme  

 ordning og har indbetalt det samme i bidrag, vil de også få det  

 samme udbetalt uanset køn.
Men samtidig er det klart, at medlemmerne  

 fortsat er mænd eller kvinder og derfor må forventes at have  

 forskellig risikoadfærd.
Ved udregningen af ydelserne tages der derfor  

 hensyn til den faktiske kønssammensætning i ordningen.
Det foreslås derfor at etablere en udligningsordning  

 mellem de forskellige pensionskasser, således at  

 kønssammensætningen i den enkelte kasse ikke får betydning  

 for ydelsesniveauet.
I modsat fald vil ydelserne i ordninger med et flertal  

 af kvinder blive systematisk lavere end i ordninger med et flertal af  

 mænd.
Det vil kunne give polariseringstendenser, hvor kvinderne bliver  

 isoleret i egne kasser, idet mændene får et incitament til at  

 danne eller tilslutte sig ordninger domineret af mænd.
I en typisk pensionsordning er det beløb, som  

 afsættes til invalidepension ca. 20 pct. af det beløb, som  

 afsættes til alderspension.
For en gennemsnitlig ufaglært  

 arbejder er invaliditetsrisikoen ca. halvanden gang så stor som det  

 gennemsnitlige.
For en gennemsnitsfunktionær er risikoen ca. det halve  

 af gennemsnittet.
Alene det betyder, at funktionæren kan få 20  

 pct. mere i alderspension.
For en del faggrupper er problemerne omkring dårligt  

 arbejdsmiljø og høj invaliditetsrisiko endnu større.  

 Taxachauffører, tjenere, rengøringsfolk og mange  

 ufaglærte i den offentlige sektor har en invaliditetsrisiko på  

 over det dobbelte af gennemsnittet.
For dem går en  

 uforholdsmæssig stor del af pensionsbidraget til invalidedækning.  

 Det gør naturligvis deres alderspension meget mindre.
Og bedre bliver  

 det ikke af, at de pågældende hører til blandt de  

 lavestlønnede og mest ledighedsudsatte grupper, som i forvejen har en  

 beskeden opsparing.
 Det foreslås derfor, at der ligesom med  

 kønsforskellen sker en udligning af invaliditetsrisiko mellem de  

 forskellige ordninger.
Skriftlig fremsættelse Christine Antorini (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om fjernelse af  

 køns- og invaliditetsdiskrimination i arbejdsmarkedspensioner.
(Beslutningsforslag nr.
B 138).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
