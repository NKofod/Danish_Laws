Bilag 1 Bilag 2 Sikkerhedsgruppens arbejdsmiljøuddannelse - Vejledning om indhold, omfang og deltagere samt tilmelding og gennemførelse - At-vejledning F.2.1 - Marts 2006 - Erstatter marts 2000 At-vejledningen oplyser om, hvem der skal gennemgå arbejdsmiljøuddannelsen, uddannelsens indhold og omfang samt tilmelding og gennemførelse af uddannelsen.
For at styrke og effektivisere sikkerhedsorganisationens arbejde skal medlemmerne af en sikkerhedsgruppe gennemgå en arbejdsmiljøuddannelse.
På uddannelsen lærer sikkerhedsgruppens medlemmer om arbejdsmiljø og om metoder til at varetage sikkerhedsgruppens opgaver.
Sikkerhedsgruppen er en del af virksomhedens sikkerhedsorganisation.
På små virksomheder kan sikkerhedsorganisationen blot bestå af en enkelt sikkerhedsgruppe, mens der på store virksomheder kan være mange sikkerhedsgrupper med flere sikkerhedsudvalg og hovedsikkerhedsudvalg (1).
1. Deltagere Sikkerhedsrepræsentanten og arbejdslederen i en sikkerhedsgruppe skal have gennemført arbejds­miljø­ud­dan­nelsen.
 Andre medlemmer af sikkerhedsorganisationen, fx en formand for et sikkerhedsudvalg eller en daglig leder af sikkerhedsarbejdet, kan også deltage i uddannelsen, men er ikke forpligtet til det.
Arbejdsgivere og virksomhedsledere, fx en administrerende direktør, har ikke pligt til at gennemføre arbejdsmiljøuddannelsen, selv om de indgår i en sikkerhedsgruppe.
Arbejdsgivere og virksomhedsledere får dog - på en effektiv måde - et samlet overblik over deres ansvar, pligter og opgaver i forhold til arbejdsmiljøet ved at deltage i uddannelsen.
 Hvis arbejdsmiljøuddannelsen (§ 9-uddannelsen) er gennemført før den 1. april 1991 eller gennemført ved selvstudium, skal uddannelsen gennemføres igen.
 Sikkerhedsrepræsentanter valgt blandt ansatte på beskyttede værksteder mv. skal gennemføre en arbejdsmiljøuddannelse i det omfang, det kan lade sig gøre inden for deres ansættelsesperiode (2).
2. Hvor hurtigt skal man tilmeldes uddannelsen, og hvornår skal den være gennemført? Arbejdsgiveren skal tilmelde sikkerhedsgruppens medlemmer til arbejdsmiljøuddannelsen senest fire uger efter, at en sikkerhedsgruppe er oprettet eller genetableret.
 Fristen for tilmelding er to uger for medlemmer af en sikkerhedsgruppe på midlertidige arbejdssteder, herunder bygge- og anlægspladser.
 Uddannelsen skal være gennemført senest otte måneder efter, at en sikkerhedsgruppe er oprettet eller genetableret.
3. Hvad indeholder uddannelsen? På arbejdsmiljøuddannelsen lærer deltagerne om de opgaver og krav, der stilles til medlemmer af en sikkerhedsgruppe.
I undervisningen tages bl.a. følgende emner op:
  Principper for samarbejde, formidling og pædagogiske virkemidler, der kan anvendes i sikkerhedsgruppen.
  Sikkerhedsgruppens opgaver og funktion i virksomheden i henhold til bekendtgørelsen om virksomhedernes sikkerheds- og sundhedsarbejde.
  Arbejdsmiljøaktørernes virke og sikkerhedsgruppens relationer til andre arbejdsmiljøaktører, herunder arbejdsmiljørådgivere, bedriftssundhedstjenester, branchearbejdsmiljøråd, Arbejdstilsynet mv.
  Sikkerhedsorganisationens samarbejde med andre i virksomheden som fx samarbejdsudvalg, tillidsrepræsentanter og ledelse.
 Metoder, som kan anvendes i det forebyggende arbejde, herunder arbejdsmiljøgennemgange, checkskemaer og udarbejdelse af arbejdspladsvurderinger.
I denne forbindelse inddrages sygefravær og handlemuligheder vedrørende det psykiske arbejdsmiljø.
  Planlægning og gennemførelse af det forebyggende arbejdsmiljøarbejde i sikkerhedsgruppen.
  Sikkerhedsgruppens opgaver i relation til ulykker, nærved-ulykker og sundhedsfarer.
  Arbejdsmiljøledelse og -certifikater.
4. Hvor lang er uddannelsen? Den almindelige arbejdsmiljøuddannelse varer 37 timer.
Medlemmer af en sikkerhedsgruppe, der er ansat i en virksomheds produktionsenhed, der har en branchekode inden for kontor- og administrationsområdet, kan dog i stedet gennemføre en 30 timers arbejdsmiljøuddannelse.
 I uddannelsens længde er indregnet korte pauser, men frokostpauser ligger uden for det fastsatte timetal.
Arbejdsmiljøuddannelsen på 37 timer skal gennemføres over mindst fire dage, og uddannelsen på 30 timer skal gennemføres over mindst tre dage.
Timetallet skal fordeles ligeligt over dagene.
Uddannelsen kan gennemføres i sammenhæng eller kan opdeles på enkelte dage.
Det enkelte kursus må dog ikke strække sig over mere end 15 uger.
5. Hvornår kan man gennemføre en 30 timers arbejdsmiljøuddannelse? Sikkerhedsrepræsentanter eller arbejdsledere kan kun deltage i den 30 timers arbejdsmiljøuddannelse, hvis den branchekode, som virksomhedens produktionsenhed har, er opført i bilag 1. Det er altså ikke repræsentantens eller lederens arbejdsfunktion, der afgør, om en sikkerhedsrepræsentant eller arbejdsleder kan gennemføre den 30 timers arbejdsmiljøuddannelse.
 Hvilke branchekoder den enkelte virksomheds produktionsenheder har, kan bl.a. ses på Erhvervs- og Selskabsstyrelsens hjemmeside www.cvr.dk.
 Sikkerhedsrepræsentanter og arbejdsledere, der repræsenterer medarbejdere, som udfører hjemmehjælp eller hjemmesygepleje, skal dog altid gennemføre den 37 timers arbejdsmiljøuddannelse.
6. Er en 30 timers arbejdsmiljøuddannelse gyldig, hvis man får andet arbejde? Sikkerhedsrepræsentanter og arbejdsledere, der har gennemført en 30 timers arbejdsmiljøuddannelse, skal ikke gennemgå en 37 timers arbejdsmiljøuddannelse, hvis de bliver medlem af en sikkerhedsgruppe i en produktionsenhed, der ikke er nævnt i bilag 1, eller repræsenterer medarbejdere, der udfører hjemmehjælp eller hjemmesygepleje, hvis:
 de har fungeret i en sikkerhedsgruppe inden for kontor- og administrationsområdet i mindst et halvt år, og  arbejdsgiveren sørger for, at de får det nødvendige branchekendskab for at kunne indgå i sikkerhedsorganisationen.
7. Deltagerne skal udføre en praktisk opgave Deltagerne skal som led i uddannelsen gennemføre en praktisk opgave i den virksomhed, de er ansat i.
Opgaven skal koble kursets indhold sammen med arbejdet i sikkerhedsgruppen.
Tiden, der medgår til løsning af opgaven, ligger uden for de henholdsvis 30 og 37 timer, der er afsat til kurset.
 Deltageren skal så vidt muligt løse opgaven i samarbejde med den anden part i sikkerhedsgruppen.
 Hvis deltageren ikke er ansat i en virksomhed, aftales en relevant opgave med underviseren.
 Hvis kurset gennemføres over sammenhængende dage, udføres opgaven inden kursets start.
8. Kan man skifte hold? Undervisningen foregår på ét samlet hold med højst 20 deltagere.
Hvis en kursusdeltager, der er startet på et hold, bliver forhindret af sygdom eller andre tvingende omstændigheder, kan kursusudbyderen undtagelsesvis tillade, at deltageren flyttes til et andet hold for at gennemføre resten af uddannelsen.
9. Netbaseret arbejdsmiljøuddannelse Arbejdsmiljøuddannelsen kan også gennemføres som en netbaseret uddannelse.
 Inden uddannelsen begyndes, skal deltagerne udføre en præsentationsopgave, som skal dokumentere, at de har tilstrækkelige IT-kundskaber til at deltage i undervisningen, og at de har de nødvendige tekniske faciliteter.
Uddannelsen indledes med en dag, hvor hele holdet er samlet.
Den resterende uddannelse gennemføres via internettet, hvor der skal løses et antal opgaver.
Hver enkelt deltager udarbejder sammen med underviseren en aktivitetsplan over de opgaver, der skal løses, således at det sikres, at deltageren får den nødvendige viden.
De enkelte deltagere kan således få forskellige opgaver, der skal sikre, at deltagerne gennemgår en relevant arbejdsmiljøuddannelse.
Den praktiske opgave indgår disse opgaver.
 Aktivitetsplanen skal ligeledes sikre, at deltagerne anvender henholdsvis ca. 30 eller ca. 37 timer på uddannelsen.
 Uddannelsen skal strække sig over mindst 6 uger og må højst strække sig over 15 uger.
10. Evaluering af uddannelsen Uddannelsen bliver løbende evalueret af Dansk Evalueringsinstitut.
Til dette formål skal deltagerne og underviseren udfylde et evalueringsskema ved uddannelsens afslutning.
 Som grundlag for udfyldelsen af spørgeskemaet skal deltagerne have udbyderens uddannelsesplan udleveret senest ved kursets begyndelse.
11. Kursusbevis Hver enkelt deltager får et kursusbevis, når hele uddannelsen er gennemført.
Deltagerens arbejdsgiver får en kopi af kursusbeviset.
Hvis en kursusdeltager har mistet sit kursusbevis, kan kursusudbyderen udstede et nyt kursusbevis, hvis det kan dokumenteres, at deltageren har gennemført hele uddannelsen.
Dette dokumenteres normalt ved, at kursusudbyderen har en kopi af den underskrevne deltagerliste.
12. Hvem skal betale arbejdsmiljøuddannelsen? Arbejdsgiveren afholder udgifter, der er forbundet med deltagelsen i arbejdsmiljøuddannelsen, og dækker tab af indtægter for sikkerhedsgruppens medlemmer.
13. Hvem udbyder arbejdsmiljøuddannelsen? Udbyderne af arbejdsmiljøuddannelserne skal være godkendt af Arbejdstilsynet.
Vejledning om kravene til udbydere af arbejdsmiljøuddannelserne findes på Arbejdstilsynets hjemmeside www.at.dk.
 Liste over godkendte udbydere af arbejdsmiljøuddannelserne.
 Oplysninger om, hvem der er udbydere af arbejdsmiljøuddannelserne, kan også fås hos Arbejdstilsynet på telefon 70 12 12 88.
Arbejdstilsynet, den 1. marts 2006 Bilag 1 Branchekoder for kontor- og administrationsområdet, som omfatter arbejdsmiljøuddannelsen på 30 timer Regler:
(1) Bekendtgørelse om arbejdsmiljøuddannelserne (2) Bekendtgørelse om virksomhedernes sikkerheds- og sundhedsarbejde Læs også Arbejdstilsynets vejledninger om:
(1) Virksomhedernes sikkerheds- og sundhedsarbejde (2) Sikkerhedsorganisation for ansatte på særlige vilkår på beskyttede værksteder Læs også branchearbejdsmiljørådenes vejledninger mv.
Branchearbejdsmiljørådenes vejledninger kan findes på www.bar-web.dk Bilag 2 Rettelsesblad til bilaget 16. oktober 2008 F.2.1. - Sikkerhedsgruppens arbejdsmiljøuddannelse  marts 2006 Bilag 1 er i medfør af bekendtgørelse om ændring af bekendtgørelse om arbejdsmiljøuddannelser ændret som følge af ændring af branchekoder.
Efter 1. august 2008 gælder følgende bilag 1:
