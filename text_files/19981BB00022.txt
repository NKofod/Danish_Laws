Fremsat den 27. oktober 1998 af  

 Jann Sjursen (KRF), Flemming Kofod-Svendsen (KRF),  

 Mogens Nørgård  

 Pedersen (KRF) og Tove Videbæk (KRF) Forslag til folketingsbeslutning om bekæmpelse af børnepornografi Folketinget opfordrer justitsministeren til snarest at  

 fremsætte nødvendige lovforslag og foretage fornødne  

 ændringer af bekendtgørelser, cirkulærer og andre  

 administrative forskrifter med henblik på at bekæmpe udbredelse  

 og besiddelse af børnepornografi ud fra følgende  

 retningslinjer:
 1.	Strafferammen for erhvervsmæssig udbredelse af  

 børnepornografi hæves til hæfte eller fængsel i  

 indtil 3 år.
 2.	Bytning af børnepornografisk materiale sidestilles i  

 strafmæssig henseende med erhvervsmæssig udbredelse.
 3.	Internetudbydere og andre, der udbyder service i forhold til  

 Internettet, skal forpligtes til at gemme logfiler i tre måneder og  

 skal også oprette hotlines, hvor ulovlige hjemmesider kan anmeldes.
 4.	Politiets efterforskningsmuligheder skal forbedres ved, at  

 det bliver muligt at foretage indgreb i meddelelseshemmeligheden i sager om  

 børnepornografi.
 5.	Enhver besiddelse af børnepornografisk materiale skal  

 være strafbart uanset materialets grovhed.
Bemærkninger til forslaget Almindelige bemærkninger I dag kan erhvervsmæssigt salg eller anden  

 udbredelse af børnepornografisk materiale straffes med bøde,  

 hæfte eller fængsel i indtil 6 måneder.
Besiddelse af  

 børnepornografi kan straffes med bøde, jf. straffelovens  

 § 235.
 Efter forslagsstillernes opfattelse har disse  

 straffebestemmelser vist sig at være utilstrækkelige, og der er  

 derfor behov for stramninger.
Der er desuden behov for, at politiet får bedre  

 muligheder for at efterforske sager om børnepornografi.
Kristeligt  

 Folkeparti er klar over, at justitsministeren har nedsat et udvalg, der skal  

 se på dette aspekt.
Men da justitsministeren til Folketingets  

 Retsudvalg har oplyst, at en delbetænkning først kan forventes  

 til foråret 1999, vil der være gået lang tid, før  

 alle procedurer er overstået og en ændring kan træde i  

 kraft.
Befolkningens retsbevidsthed krænkes for hver dag, der  

 går, uden at Folketinget griber ind.
Hertil kommer, at politiet  

 allerede har givet udtryk for, hvilke nye efterforskningsmuligheder der er  

 behov for.
Bemærkninger til forslagets enkelte punkter Ad 1 Man bør have for øje, at straffelovens  

 § 235 om udbredelse og besiddelse af børnepornografisk materiale  

 ikke omhandler selve overgrebet mod et barn. §§ 222 og 232 omhandler  

 disse situationer, og her er strafmaksimum fængsel i op til henholdsvis  

 10 og 4 år.
Bestemmelsen om udbredelse og besiddelse af  

 børnepornografi bør derfor ikke straffes lige så  

 hårdt som disse mere alvorlige forbrydelser.
 I Danmark kan man ikke i dag varetægtsfængsle  

 på grundlag af en sigtelse om udbredelse eller besiddelse af  

 børnepornografi, da varetægtsfængsling kræver en  

 strafferamme på fængsel i 1 år og 6 måneder eller  

 derover, jf. retsplejelovens § 762. En forhøjelse af  

 strafferammen får også betydning for  

 forældelsesfristen.
 Strafferammen for erhvervsmæssig udbredelse af  

 børnepornografi, jf. straffelovens § 235, stk. 1, bør  

 efter forslagsstillernes opfattelse ændres, så der ikke  

 længere kan idømmes bøde som sanktion, men alene  

 hæfte eller fængsel.
Blufærdighedskrænkelse har en strafferamme  

 på fængsel i indtil 4 år, jf. straffelovens § 232.  

 Samleje med et barn giver indtil 6 års fængsel eller 10 år,  

 hvis der har været anvendt tvang eller barnet er under 12 år, jf.  

 straffelovens § 222. Disse forbrydelser vedrører alle den aktive  

 og direkte forulempelse af barnet.
Billeder med børnepornografi er et  

 »aftryk« af den skete forbrydelse.
Hæleri straffes med hæfte eller fængsel  

 i indtil 1 år og 6 måneder.
Hensynet bag kriminaliseringen af  

 hæleri er blandt andet, at hvis der ikke var aftagere til tyvekoster  

 m.v., ville der heller ikke blive begået nær så mange andre  

 berigelsesforbrydelser.
Det er altså et kriminalpræventivt  

 hensyn, der begrunder den hårde strafferamme for en forbrydelse, der  

 kun kan eksistere i kraft af en anden og mere aktiv og direkte (over for  

 offeret) forbrydelse.
 Der er i den forstand visse lighedspunkter mellem  

 hæleri og erhvervsmæssig udbredelse af børnepornografi.  

 Det kan derfor virke anstødeligt, at hæleri straffes  

 hårdere end erhvervsmæssig udbredelse af børneporno.  

 Hæleri angår ting, børneporno handler om mennesker.
På den baggrund foreslår Kristeligt  

 Folkeparti, at strafferammen for erhvervsmæssig udbredelse af  

 børnepornografi hæves til fængsel i 3 år.
Hvis  

 straffen bliver skærpet mere end det, begynder det at kollidere med  

 strafferammerne for alvorligere forbrydelser som  

 blufærdighedskrænkelse (4 år), samleje med barn under 15  

 år (6 år) og voldtægt (6 år).
Ad 2 Det er i domspraksis uafklaret, i hvilket omfang bytning  

 af børnepornografisk materiale kan sidestilles med  

 erhvervsmæssig omsætning.
Der har indtil videre kun været  

 én dom   fra Vordingborg, hvor anklagemyndigheden ikke kunne bevise,  

 at der havde været penge involveret, selv om man godt kunne bevise, at  

 den anklagede havde byttet sig til billeder 40-50 gange.
Retten dømte  

 alene for besiddelse af børnepornografi og ikke for  

 erhvervsmæssig udbredelse, der ville kunne give op til 6 måneders  

 fængsel.
Dommen blev ikke anket hverken af den dømte eller af  

 politimesteren i Vordingborg.
 Med henblik på også at standse udbredelsen af  

 børnepornografi i de tilfælde, hvor betalingen har bestået  

 i udveksling af andet børnepornografisk materiale, må det  

 sikres, at bytning af materiale strafmæssigt sidestilles med  

 erhvervsmæssig udbredelse.
Ad 3 Internetudbydere og andre, der udbyder service i forhold  

 til Internettet, bør have pligt til at gemme logfiler i minimum tre  

 måneder.
Det er ikke nok, at udbydere skal have pligt til  

 at gemme logfiler.
Det skal være alle, der udbyder  

 service i forhold til Internettet, der skal have pligten.
Og det skal  

 være alle elektroniske spor, der skal være pligt til at gemme.  

 Telefonvæsenet har pligt til at gemme teleoplysninger i 3  

 måneder.
Den samme regel kunne passende anvendes med hensyn til  

 logfiler og IP-adresser, som er det elektroniske spor.
Dette har det  

 østrigske EU-formandskab i øvrigt også  

 foreslået.
Internetudbyderne bør endvidere have pligt til at  

 oprette såkaldte »hotlines«, der skal modtage anmeldelser om ulovlige  

 hjemmesider.
Da en sådan anmeldelse vil sætte udbyderen i stand  

 til at identificere den ulovlige hjemmeside, vil udbyderen også have  

 ansvar for at fjerne den.
Det er graden af kontrol, der afgør graden  

 af ansvar.
Nogle internetudbydere i Danmark har allerede oprettet  

 hotlines, der har et svagt samarbejde med politiet.
Nogle steder i udlandet  

 har internetudbyderne slået sig sammen om hotlines for at undgå  

 lovindgreb.
Man bør også være opmærksom  

 på de såkaldte web-hoteller, der er en slags
lagerhoteller, hvor en leverandør kan opbevare det, han har at  

 sælge, uden selv at skulle opbevare det.
I Danmark er der 20-30  

 virksomheder, der driver sådanne hoteller.
Her kan man oprette en  

 hjemmeside og betale for pladsen.
Alle kan komme ind.
Men siden skal  

 opdateres.
Hvis det er en kriminel, der kobler sig til og holder siden ved  

 lige, vil politiet også have mulighed for at finde det elektroniske
spor (IP-nummeret), når den kriminelle vil opdatere.
Politiet kan  

 så logge sig på IP-nummeret, der er i bevægelse, og  

 følge det til en  udbyder af internetservice.
Denne form for  

 handel vil få større og større betydning,  

 efterhånden som handelen på Nettet tager til.
Ad 4 Politiet skal kunne foretage indgreb i  

 meddelelseshemmeligheden i sager om børnepornografi, for så vidt  

 angår alle elektroniske spor, der indeholder information.  

 Retsplejelovens §§ 780 og 781 bør ændres i overensstemmelse  

 hermed.
 Dette kan teknisk ske ved at tilføje endnu en  

 undtagelse til retsplejelovens bestemmelse (§ 781, stk. 1)  

 om politiets mulighed for at bryde meddelelseshemmeligheden af hensyn til  

 efterforskningen. §  780 skal også ændres,  

 så det ikke kun er teleoplysninger, men alle elektroniske spor, der  

 indeholder information, som bliver omfattet.
Retsplejeloven § 781, stk. 1, åbner i  

 øjeblikket kun op for, at politiet kan foretage indgreb i  

 meddelelseshemmeligheden, hvis der er tale om en forbrydelse, der har en  

 strafferamme på 6 års fængsel.
Til denne bestemmelse  

 knytter der sig en række undtagelser   forbrydelser, der uanset den  

 lavere strafferamme alligevel kan berettige et indgreb.
For eksempel er  

 freds- og æreskrænkelser en sådan undtagelse i
§ 781, stk. 2. Straffelovens § 235 om udbredelse  

 og besiddelse af børnepornografi skal altså også  

 være en af disse undtagelser.
I dag kan politiet indhente teleoplysninger (§ 780).  

 Dette skal ændres til alle elektroniske spor, der indeholder  

 kommunikation.
Hermed ville e-mails og hjemmesider med videre blive  

 omfattet af bestemmelsen, idet alt jo efterlader sig elektroniske spor.
Det er dog de færreste børnepornografiske  

 billeder, der vedhæftes en e-mail.
De fleste hentes ned fra
hjemmesider, og på dette område forslår de  

 ovennævnte tiltag ikke helt.
Hvis en hjemmeside på Internettet  

 har børnepornografisk materiale, er politiet interesseret i at finde  

 frem til den såkaldte logfil, der kan afsløre den person, der  

 har lagt hjemmesiden ud på Nettet.
I dag har politiet ikke ret til at  

 få disse filer åbnet.
Der er derfor brug for en ny  

 undtagelsesbestemmelse som nævnt ovenfor.
Man har kritiseret politiet for dets ønske om bedre  

 efterforskningsmuligheder ud fra en betragtning om, at alle så vil  

 kryptere, det vil sige sende i kode.
Dette skulle gøre det endnu  

 sværere at finde frem til synderne.
En krypteret meddelelse har  

 imidlertid også elektroniske spor.
Desuden skal meddelelserne jo  

 dekrypteres hos modtagerne.
Ifølge dagspressen bruger de pædofile mere og  

 mere videofilm på Internettet.
Det sidste nye er, at de pædofile  

 laver onlinetransmission.
Det vil sige, at man opretter en ring  

 af pædofile, der for at være med skal sørge for at have et  

 barn, der kan misbruges live via et videokamera en bestemt dag på et  

 bestemt tidspunkt.
Det er den samme teknik, der bruges til at holde  

 forretningsmøde på hver sin side af kloden (netmeeting). Ideen  

 er så, at medlemmerne af ringen direkte kan bestemme, hvad der skal  

 gøres ved barnet i næste øjeblik.
Her er de elektroniske  

 spor vigtige, og derfor skal politiets efterforskningsmuligheder  

 forbedres.
IT-sikkerhedsrådet har lavet en betænkning for  

 Forskningsministeriet om regulering af Internettet.
Betænkningen giver  

 udtryk for, at det er vigtigt at værne om privatlivets fred i  

 forbindelse med Internettet.
Rådet advarer imod indskrænkninger i  

 ytringsfriheden, som yderligere efterforskningsmuligheder til politiet vil  

 indebære.
Her må man være opmærksom på det  

 regi, betænkningen er blevet til i.
Erhvervslivet har andre og mere  

 kommercielle interesser end de strafferetlige aspekter af Internettet.
Betænkningen regner med, at antallet af  

 børnepornografiske billeder i cirkulation er meget lavt.
Andre  

 vurderer imidlertid, at der i øjeblikket er omkring  

 100.000 billeder på Nettet.
Antallet af billeder hos de dømte er  

 ofte mellem 10.000 og 20.000. Betænkningen fra Forskningsministeriet  

 risikerer i sin iver for at værne om privatlivets fred at frede dem,  

 der udbreder børnepornografi.
Ad 5 I dag er det kun besiddelsen af groft utugtigt materiale,  

 der er strafbart.
Det strafbare område for besiddelse af  

 børnepornografisk materiale bør udvides, så det  

 også kommer til at omfatte seksuelt prægede billeder af  

 børn, der ikke forestiller samleje eller intim seksuel kontakt med  

 andre.
 For eksempel bør billeder, der fokuserer på  

 børns kønsdele, medtages under det strafbare område, og  

 billeder af børn, der berører sig selv på seksuel  

 måde.
En af grundene til, at det kun var groft utugtigt  

 materiale, der blev kriminaliseret med ændringen af straffelovens § 235  

 i 1994, var hensynet til ytringsfriheden.
Der blev også udtrykt en del  

 tvivl om, hvorvidt det ville virke kriminalpræventivt at gøre  

 besiddelse strafbart.
Nogle var af den opfattelse, at muligheden for at  

 skaffe sig børnepornografisk materiale tværtimod afholdt  

 pædofile fra at begå deres forbrydelser.
Dette argument må  

 siges at være tomt, da selve tilstedeværelsen af et  

 børnepornografisk billede forudsætter, at en forbrydelse er  

 sket.
Desuden kræves der hele tiden nye billeder for at være med  

 i handelen.
Da besiddelse af børnepornografi ikke er lige  

 så dadelværdigt som kommerciel udnyttelse, bør  

 strafferammen afspejle dette forhold.
Hvis man beholder bødeformen, er  

 der stadig mulighed for i praksis at forhøje antallet af  

 dagbøder.
Skriftlig fremsættelse Jann Sjursen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om bekæmpelse af  

 børnepornografi.
(Beslutningsforslag nr.
B 22).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
