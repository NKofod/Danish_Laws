Bekendtgørelse om refusion i regnskabsåret 2011 af kommunernes udgifter til tilbagebetaling af grundskyld I medfør af aktstykke nr. 4 af 10. november 2011 fastsættes:
 § 1. Bekendtgørelsen anvendes for udbetaling af refusion i regnskabsåret 2011 til kommuner som følge af lovlig tilbagebetaling af grundskyld inkl. renter vedrørende § 1, stk. 4 og 5, i lov om kommunal ejendomsskat.
 Stk. 2. Tilbagebetalingen vedrørende § 1, stk. 4, i lov om kommunal ejendomsskat opgøres som differencen mellem den efterregulerede grundskyld for skatteårene 2002-2010 opgjort efter bestemmelsen og den tidligere opkrævede grundskyld for skatteårene 2002-2010.
 Stk. 3. Tilbagebetalingen vedrørende § 1, stk. 5, i lov om kommunal ejendomsskat opgøres som differencen mellem den efterregulerede grundskyld for skatteårene 2002-2010 opgjort efter bestemmelsen, som den var affattet frem til 31. december 2010, og den tidligere opkrævede grundskyld for skatteårene 2002-2010.
 § 2. For ejendomme, hvor afgørelser efter vurderingslovens §§ 17-21A, er ændret i SKATs vurderingssystem senest den 21. oktober 2011 og som fremgår af den liste, som KMD har fremsendt til kommunerne den 24. oktober 2011, refunderes kommunernes udgifter til tilbagebetalinger opgjort efter § 1, stk. 2 og 3, med 100 pct.
 § 3. Beløb til refusion efter § 2 anmeldes til Økonomi- og Indenrigsministeriet senest den 17. januar 2012. Revisors erklæring om, at refusionsanmodningen er i overensstemmelse med denne bekendtgørelse indsendes til Økonomi- og Indenrigsministeriet senest den 1. februar 2012.
 Stk. 2. Er et beløb med urette anmeldt til refusion, påhviler det kommunalbestyrelsen at sikre, at beløbet tilbageføres til Økonomi- og Indenrigsministeriet.
 Stk. 3. Eventuelle tvivlsspørgsmål vedrørende, hvilke beløb der kan anmeldes til refusion, afgøres endeligt af økonomi- og indenrigsministeren.
 § 4. Refusionsbeløb efter § 2, stk. 1, udbetales af Økonomi- og Indenrigsministeriet senest i februar 2012.
 Stk. 2. Refusionsbeløb afrundes til hele kroner.
 § 5. Bekendtgørelsen træder i kraft den 20. december 2011.
