Offererstatningslovens § 10  for sen eller manglende politianmeldelse, nævnets j. nr. 18-520-02123 Ansøger var i forbindelse med sit arbejde for CfA (Center for Afhængighed) blevet udsat for trusler.
Hændelsen fandt sted i et udleveringsrum på en politistation, hvor en mandlig misbruger (skadevolder) angiveligt agerede truende over for ansøger.
Skadevolder blev herefter smidt ud af politigården af en politimand, og ansøger blev efterfølgende eskorteret til sin bil.
Ansøger oplyste sin arbejdsgiver om hændelsen, der blev anmeldt som en arbejdsskade.
Hændelsen blev ikke anmeldt til politiet.
Hændelsen blev ikke på noget tidspunkt efterforsket.
På ansøgers foranledning sendte politiet ca. 6 måneder senere en kort bekræftelse af, at der havde været en hændelse i udleveringsrummet den pågældende dag.
Ansøger fremførte overfor nævnet, at fordi hændelsen var sket på en politistation, så anså ansøger forholdet som anmeldt.
Nævnet meddelte afslag i sagen.
Nævnet fandt, at der ikke var sket rettidigt anmeldelse i sagen.
Nævnet lagde herved vægt på, at det ikke på baggrund af sagens oplysninger kunne lægges til grund, at politiet havde givet ansøger nogen berettiget forventning om, at forholdet var blevet anmeldt og ville blive efterforsket.
Nævnet lagde slutteligt vægt på, at den omstændighed, at hændelsen var sket på en politistation, ikke i sig selv kunne medføre en berettiget forventning om, at forholdet var blevet anmeldt til politiet.
