 Et automobilselskabs sikringsordning om  

 dækning af kunders udgifter til bugsering mv. som følge af  

 fabrikations- eller materialefejl kunne ikke anses for at være  

 forsikringsvirksomhed, hvorfor Finanstilsynets afgørelse  

 ophævedes.
 Advokat A har i skrivelse af 27. juni 1996 på vegne  

 K klaget over, at Finanstilsynet ved skrivelse af 31. maj 1996 (j.nr.  

 561-0091) bestemte, at dele af selskabets garantiordning er  

 forsikringsvirksomhed og derfor må ophøre eller afdækkes i  

 et forsikringsselskab.
 Sagens omstændigheder:
 Med henvisning til tidligere korrespondance sendte advokat  

 A den 30. april 1996 på vegne K et eksemplar af selskabets  

 kontraktsformular (vedhæftet kendelsen som bilag 1), som benyttes ved  

 tegning af "K Ekstra Garanti", til Finanstilsynet og anmodede tilsynet om at  

 tage stilling til, om der forelå forsikringsvirksomhed.
I den påklagede afgørelse udtalte tilsynet,  

 at dele af kontrakten måtte anses for at have karakter af  

 forsikringsvirksomhed.
Afgørelsen lyder således:
 "...
 Det fremgår af kontraktformularen, at hvad  

 angår reparationsudgifter er der tale om et tillæg til den  

 almindelige 12 måneders reklamationsperiode, således der alene  

 ydes ekstra dækning for alle vognens vitale fabriksmonterede  

 komponenter såfremt fejlen skyldes fabrikations- eller materialefejl.  

 Finanstilsynet er enige i, at der alene er tale om en garanti, der ikke  

 kræver afdækning i et forsikringsselskab.
Hvad derimod angår den del af aftalen  

 vedrørende dækning af udgifter til billeje samt bugsering er det  

 tilsynets opfattelse, at der her er tale om en aftale om overtagelse af en  

 økonomisk risiko for en uvis begivenheds indtræden mod et  

 vederlag, der kan beregnes statistisk.
Denne del af ordningen må derfor  

 anses at have karakter af forsikringsvirksomhed.
 For den del af virksomheden der vedrører  

 dækning af udgifter til billeje samt bugsering må denne  

 virksomhed ophøre eller afdækkes i et forsikringsselskab, jf.  

 også nævnte skrivelse herfra af 22. april 1996.
..." Af klageskrivelsen af 27. juni 1996 fremgår det:
 "Som advokat for K skal jeg herved påklage  

 Finanstilsynets afgørelse af 31. maj 1996 ... for så vidt  

 angår den del, hvori det bestemmes:
"For den del af virksomheden der vedrører  

 dækning af udgifter til billeje og bugsering må denne virksomhed  

 ophøre eller afdækkes i et forsikringsselskab, jf. også  

 nævnte skrivelse herfra af 22. april 1996." På K's vegne skal jeg nedlægge  

påstand om, at en garantimæssig forpligtelse om  

 refundering af udgifter til billeje og bugsering ikke har karakter af  

 forsikringsvirksomhed, når der alene er tale om en accessorisk ydelse i  

 forbindelse med opfyldelse af garantikrav under en service- og garantiordning  

 mod fabrikations- eller materialefejl indgået i tilknytning til  

 køb af biler.
Til støtte for min påstand gøres det  

 gældende, at forpligtelsen til dækning af udgifter i forbindelse  

 med bugsering og billeje udgør en yderst begrænset del af K's  

 samlede økonomiske forpligtelse under service- og garantiordningen  

 betegnet "K Ekstra Garanti". Det fremgår således af  

 garantibetingelserne, at der kun ydes erstatning for billeje, hvis udbedring  

 af en fejl ikke kan udføres inden for 24 timer og hvis vognen ikke kan  

 anvendes og maksimalt i tre dage.
Endvidere at der kun erstattes udgift til  

 bugsering til nærmeste K forhandler.
 Det bemærkes, at forpligtelsen til at erstatte  

 udgift til bugsering ofte bortfalder som dækket af kundens  

 serviceabonnement eller forsikring.
 Tilbuddet om at erstatte udgift til billeje og bugsering  

 udgør således ikke noget væsentligt element eller nogen  

 væsentlig økonomisk forpligtelse i garantiordningen, idet der  

 alene er tale om accessoriske ydelser som tilbydes under hensyn til det  

 serviceniveau, som moderne automobilkøbere forventer, og som derfor er  

 medtaget af markedsføringsmæssige årsager.
 For så vidt angår kravet om, at bugsering skal  

 afdækkes i et forsikringsselskab bemærkes, at det ved  

 Erhvervsankenævnets afgørelse bør tages i betragtning, at  

 den væsentligste udbyder i det danske marked af dette produkt, Falcks  

 Redningskorps A/S, ikke har koncession som forsikringsselskab.
Jeg skal derfor opfordre Erhvervsankenævnet til at  

 ændre Finanstilsynet's afgørelse i overensstemmelse med min  

 påstand." I en redegørelse for sagen af  27. august 1996 har  

 Finanstilsynet fastholdt afgørelsen og blandt andet udtalt:
 "Udtalelse:
 Ved i kontraktformularen at indgå en aftale om  

 forsikringsmæssig dækning om, at K  dækker udgifter til  

 billeje samt bugsering, er det tilsynets opfattelse, at K udøver  

 forsikringsvirksomhed omfattet af lov om forsikringsvirksomhed ? 9.
En sådan forsikringsvirksomhed kan ifølge lov  

 om forsikringsvirksomhed ? 5 kun  

 udøves af et selskab, der har modtaget koncession hertil af  

 Finanstilsynet.
I modsat fald må virksomheden afdækkes i et  

 koncessioneret forsikringsselskab eller ophøre.
 ...
 Retlige omstændigheder:
 Lov om forsikringsvirksomhed indeholder ingen definition  

 af forsikringsvirksomhed.
 I "Dansk Forsikringsret" af Preben Lyngsø 7.  

 udgave, side 22, defineres en forsikringsaftale som en aftale om overtagelse  

 af en risiko for en uvis begivenheds indtræden mod et vederlag, der kan  

 beregnes statistisk.
Forsikringsvirksomhed kan alene udøves af - aktieselskaber, gensidige selskaber og  

 tværgående pensionskasser, der har fået Finanstilsynets  

 tilladelse (koncession), - udenlandske forsikringsselskaber, der har fået  

 tilladelse (koncession) af Finanstilsynet, - Krigsforsikring for Danske Skibe, jf. lov om forsikringsvirksomhed § 5.
 Overtrædelse heraf straffes med bøde, jf. lov  

 om forsikringsvirksomhed § 260.
 I selskabets klage af 27. juni 1996 til  

 Erhvervsankenævnet nedlægges der påstand om, at en  

 garantimæssig forpligtelse om refundering af udgifter til billeje og  

 bugsering ikke har karakter af forsikringsvirksomhed, når der alene er  

 tale om en accessorisk ydelse i forbindelse med opfyldelse af garantikrav  

 under en service- og garantiordning mod fabrikations- og materialefejl  

 indgået i  tilknytning til køb af biler.
 Børge Dahl og Peter Møgelvang-Hansen har i  

 bogen "Garantier, forbrugerbeskyttelse og forbrugerproblemer i nordiske  

 lande" side  113 bl.a. nærmere behandlet spørgsmålet om,  

 hvornår et garantitilsagn vil være at anse for at være  

 forsikringsvirksomhed i forsikringslovgivningens forstand.
 Det anføres, at selvom de fleste standardiserede  

 varer og tjenestegarantier i praksis har forsikringslignende træk, og  

 der efter omstændighederne kan være behov for at sikre, at  

 garantigiver er i stand til at opfylde sine forpligtelser, er holdningen den,  

 at der normalt ikke er tale om forsikringsvirksomhed i  

 forsikringslovgivningens forstand.
 Hvis derimod garantiordningen udløses ved  

 udefrakommende pludselig skade antages det, at dette i almindelighed  

 udgør forsikringsvirksomhed, når ordningen ikke har underordnet  

 økonomisk betydning.
 Endvidere anføres det, at har garantigiver alene  

 påtaget sig at erstatte forbrugerens udgifter til udbedring af  

 slitageskader m.v., uden selv at drive reparationsvirksomhed, og dermed have  

 mulighed for selv at påvirke den risiko som overtages, er der en  

 tendens til at antage forholdet som forsikringsvirksomhed.
 Den del af K's kontraktsformular der vedrører  

 billeje samt bugsering er at  anse som  forsikringsvirksomhed omfattet af §§  

 5 og 9 i lov om forsikringsvirksomhed.
 Tilsynet har herved især lagt vægt på,  

at K ved sin garantistillelse har påtaget sig en  

 økonomisk risiko som garantistiller ingen mulighed har for at  

 påvirke, samt at der er tale om en uvis begivenheds  

 indtræden mod et vederlag, der kan beregnes statistisk.
Tilsynet finder ikke, at det forhold, at forsikringen til  

 dækning af udgifter i forbindelse med billeje og bugsering udgør  

 en begrænset del af K's samlede økonomiske forpligtelser,  

 ændrer ved, at denne del af K's udøvede virksomhed er omfattet  

 af lov om forsikringsvirksomhed.
Ved den beskrevne billeje og  

 bugseringsgarantiordning har K uomtvisteligt overtaget risikoen for en uvis  

 begivenheds indtræden, nemlig skade på kundernes biler så  

 billeje eller bugsering blive aktuel." I anledning af tilsynets redegørelse er klagerens  

 advokat i skrivelse af 24. september 1996 fremkommet med følgende  

 supplerende indlæg:
 "Finanstilsynet citerer Børge Dahl og Peter  

 Møgelvang-Hansen's bog "Garantier, forbrugerbeskyttelse og  

 forbrugerproblemer i nordiske lande" og tilslutter sig disse forfatteres  

 fortolkning af, at standardiserede varer og tjenestegarantier - til trods for  

 forsikringslignende træk - ikke anses for forsikringsvirksomhed i  

 forsikringslovgivningens forstand.
 Det anføres i modsætning hertil, at  

 ordninger, der udløses ved udefrakommende pludselig skade,  

 antages at udgøre forsikringsvirksomhed, når ordningen ikke  

 har underordnet økonomisk betydning (mine understregninger).
Under henvisning hertil gøres det gældende,  

 at K's forpligtelse i henhold til garantien til dækning af udgifter i  

 forbindelse med bugsering og billeje ikke udløses ved en  

 udefrakommende pludselig skade, men som følge af et mekanisk svigt der  

 er omfattet af den garanti, som K i henhold til ordningen yder for sit  

 produkt.
Disse ydelser har således karakter af erstatning i  

 kontraktsforhold og er ikke forårsaget af forhold, som K ikke har haft  

 mulighed for selv at påvirke.
 Subsidiært gøres det gældende, at  

 forpligtelserne til at erstatte bugsering og billeje har underordnet  

 økonomisk betydning sammenlignet med K's samlede økonomiske  

 forpligtelse under garantien, hvorfor ordningen også og alene af denne  

 grund falder uden for sådanne ydelser, som omfattes af lov om  

 forsikringsvirksomhed.
 Det bør som nævnt herved tages i betragtning,  

 at den væsentligste udbyder af bugsering på det danske marked er  

 Falcks Redningskorps A/S, som i henhold til undtagelse i 1.  

 skadesforsikringsdirektiv ikke er forpligtet til at have og ikke har  

 koncession som forsikringsselskab.
 Finanstilsynet har i sine bemærkninger ikke taget  

 stilling til spørgsmålet om, hvorvidt K i tilfælde af, at  

 Erhvervsankenævnet opretholder Finanstilsynet's påbud, kan  

 afdække sin risiko vedrørende bugsering hos det  

 ikke-koncessionerede Falcks Redningskorps A/S.
Det kan tilføjes, at det eneste danske  

 forsikringsselskab, som tilbyder dækning for bugsering som  

 forsikringsprodukt, er B Forsikring, der alene sælger produktet  

 "...hjælp" til kunder som samtidig tegner en automobilforsikring hos  

 selskabet." 4 medlemmer af ankenævnet, Finn Møller  

 Kristensen, Gert Kristensen, Connie Leth og Niels Larsen  udtaler:
 "K Ekstra Garanti" må forstås  

 således, at K refunderer udgifter til bugsering og leje af bil, som en  

 kunde har haft som følge af fabrikations- eller materialefejl ved  

 visse af en vogns komponenter.
 K overtager således ikke ved garantien risikoen for  

 en uvis begivenheds indtræden (som f.eks. trafikulykke m.v.), men alene  

 et økonomisk ansvar for følger af, at de leverede produkter er  

 behæftet med fejl, hvis omfang kan påvirkes ved  

 produktions/modtagekontrol.
Tilsagnet i "K Ekstra Garanti" kan derfor ikke anses for  

 at være omfattet af lov om forsikringsvirksomhed.
Med denne begrundelse  

 stemmer disse medlemmer for at ophæve Finanstilsynets afgørelse  

 af 31. maj 1996.
Et medlem af ankenævnet, Mads Bryde Andersen,  

 finder, at K kun har begrænset praktisk mulighed for at påvirke  

 risikoen for fejl gennem produktions/modtagekontrol, og at selskabet derfor  

 ved "K Ekstra Garanti" påtager sig en risiko for en uvis begivenheds  

 indtræden, der i princippet må betragtes som  

 forsikringsvirksomhed.
Dette medlem finder imidlertid, at ordningen  

 vedrørende bugseringsudgifter og leje af bil må betragtes som en  

 accessorisk ydelse i forbindelse med opfyldelse af garantikrav under en  

 service- og garantiordning, der i denne sammenhæng derfor ikke kan  

 betragtes som forsikringsvirksomhed.
Med denne begrundelse stemmer medlemmet  

 ligesom flertallet for at ophæve Finanstilsynets afgørelse af  

 31. maj 1996.
 Herefter ophæves Finanstilsynets afgørelse af  

 31. maj 1996.
