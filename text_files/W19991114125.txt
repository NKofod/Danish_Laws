Musiker, fastansat Reference:
SL § 4 LV 1997 E.A.1.2.2.
 A klagede for indkomståret 1996 over, at skatteankenævnet  

 havde anset bruttoomsætning af virksomhed, 41.622 kr. som  

 lønindkomst, hvorefter udgifter var henført til  

 ligningsmæssige fradrag.
 Det fremgik af sagen, at klageren var fastansat som musiker i et  

 symfoniorkester, ligesom han havde indtægter ved en række  

 kortvarige engagementer.
 Klageren havde selvangivet A-indkomst fra symfoniorkester som optjent i  

 lønmodtagerforhold, medens de øvrige indtægter eller  

 41.622 kr., var selvangivet som indtægt som led i selvstændigt  

 erhverv.
 Den kommunale skattemyndighed havde alene anerkendt de af klageren  

 foretagne fradrag som ligningsmæssige fradrag, idet klageren var anset  

 at være lønmodtager.
 Den kommunale skattemyndighed havde om driftsmiddelsaldoen oplyst, at den  

 pr. 1. januar 1996 udgjorde 78.726 kr., hvoraf der for indkomståret  

 1996 var godkendt 30%'s afskrivning eller 23.618 kr.  Driftsmiddelsaldoen  

 udgjorde herefter pr. 31. december 1996 55.108 kr.
Skatteankenævnet havde ved den påklagede afgørelse  

 fundet, at klagerens virke som musiker måtte anses som  

 lønmodtagerforhold, hvorfor udgifter forbundet hermed var  

 henført til fradrag som ligningsmæssige fradrag.  Nævnet  

 havde herved særligt henset til Landsskatterettens kendelse af 29. maj  

 1997, TfS 1997.562, og anført, at denne sag var helt parallel med  

 klagerens forhold.  Nævnet havde særligt bemærket, at  

 klagerens indtægtserhvervelse fra en musikskole udsprang af et  

 ansættelsesforhold, og at øvrige indtægtsforhold  

 også måtte anses som lønmodtagerforhold.
Klagerens  

 udgifter forbundet med arbejdet oversteg hverken efter art eller omfang, hvad  

 der var sædvanligt i lønmodtagerforhold.  Nævnet havde  

 henvist til personskatteloven § 3, stk. 2, og ligningsloven § 9, stk. 1,  

 Landsskatterettens kendelse af 6. maj 1997 offentliggjort i Revision og  

 Regnskabsvæsen 1997, nr. 9, SM side 324, Ligningsvejledningen 1996  

 afsnit EA 4.1. og 4.2. og cirkulære nr. 129 af 4. juli 1994 pkt.  

 3.1.1.1.
 Klagerens revisor havde over for Landsskatteretten nedlagt principal  

 påstand om, at det i skattemæssig henseende måtte  

 anerkendes, at klageren drev selvstændig erhvervsvirksomhed, og at  

 indkomsten herved for indkomståret 1996 skulle ansættes til det  

 selvangivne omfang på 41.622 kr.
Til støtte herfor havde han bl.a. gjort gældende, at klageren  

 selv tilrettelagde sit arbejde uden anden instruktion fra hvervgiveren end  

 den, der fulgte af den afgivne ordre, og hvervgiveren havde ikke andre  

 forpligtelser over for klageren end det enkelte ordreforhold.
Klageren var  

 ikke begrænset i sin adgang til samtidig at udføre arbejde for  

 andre, og klageren var økonomisk ansvarlig over for hvervgiveren for  

 arbejdets udførelse.
Herudover havde klageren en selvstændig og  

 økonomisk risiko for, at vederlaget blev erlagt efter regning.  

 Indkomsten stammede fra en ubestemt kreds af hvervgivere, og klageren  

 leverede selv materialer til arbejdets udførelse.
Efter en samlet  

 vurdering måtte klageren betragtes som selvstændig  

 erhvervsdrivende.
 Subsidiært var nedlagt påstand om, at klagerens biaktiviteter  

 skulle anses omfattet af praksis for hobbyvirksomheder.
Til støtte herfor gjorde repræsentanten gældende, at  

 såfremt Landsskatteretten måtte finde, at klageren alene kunne  

 antages at befinde sig i en etableringsfase vedrørende opbygning af  

 erhvervsvirksomhed, var foreliggende aktivitet at anse for en  

 fritidsbeskæftigelse, hvor der måtte indrømmes fradrag for  

 udgifter forbundet hermed som følge af et nettoprincip, jf. praksis i  

 henhold til statsskattelovens § 4.  I tilknytning hertil gjorde han  

 gældende, at Landsskatteretten i så fald måtte tage  

 stilling til principperne, hvorefter den talmæssige opgørelse  

 kunne foretages af de stedlige skattemyndigheder.
I tilknytning hertil havde  

 revisoren anført, at benyttelse af aktiver - driftsmidlerne -  

 primært knyttede sig til klagerens virke i lønmodtagerarbejdet,  

 jf. omfanget af indtægtserhvervelsen.
 Landsskatteretten udtalte:
 Det bemærkedes, at indtægtserhvervelse ved udbetalt A-indkomst  

 fra symfoniorkesteret samt musikskolen måtte anses oppebåret som  

 led i tjenesteforhold, idet klageren vedrørende disse kontraktforhold  

 havde forpligtet sig til at yde en løbende arbejdsydelse.
Øvrige honorarindtægter, eller 18.423 kr.,  som klageren  

 havde retserhvervet som led i sin aktivitet som musiker, hidrørte fra  

 enkeltstående engagementer o.lign.
Under hensyntagen til omfanget af  

 den foreliggende aktivitet, fandt Landsskatteretten, at klageren ikke herved  

 kunne anses at have udøvet et virke, der i skattemæssig  

 henseende kunne anses for udøvelse af selvstændig  

 erhvervsvirksomhed.
Det bemærkedes herved, at aktiviteterne ikke  

 fandtes anlagt med fornøden intensitet og systematisk  

 indtægtserhvervelse for øje.
De omhandlede honorarindtægter kunne dog ikke anses oppebåret  

 som led i tjenesteforhold, idet de hidrørte fra ikke  

 erhvervsmæssig aktivitet, der i skatteretlig henseende skulle behandles  

 på samme måde som hobby.
Ved opgørelse af indkomsten  

 herfra kunne fradrages de dermed forbundne og kildeartsbestemte udgifter, i  

 det omfang de var dokumenteret og kunne indeholdes i denne indtægt, jf.  

 statsskatteloven § 4, og dermed også med virkning for opgørelse  

 af den personlige indkomst, jf. personskatteloven § 3, stk. 1, smh. med §  

 1.
