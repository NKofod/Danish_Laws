 Formålet med bekendtgørelsen er at fastsætte de nærmere betingelser for  

 dagpengeretten for medlemmer, der har selvstændig virksomhed som  

 bibeskæftigelse.
 Bibeskæftigelse ved selvstændig virksomhed har den særlige virkning, at  

 medlemmet skal opfylde arbejdskravet i arbejdsløshedsforsikringslovens §§ 55  

 og 72 inden for de seneste 18 måneder.
Det er derfor væsentligt at få afgrænset den personkreds, der er omfattet  

 af bekendtgørelsen, der i § 1 indeholder dels en »nedre« afgrænsning af de selvstændige  

 aktiviteter, jf. § 1, stk. 1, dels en generel definition af begrebet  

 »bibeskæftigelse«, jf. § 1, stk. 2 Det skal præciseres, at det formelle ejerskab af en virksomhed ikke i sig  

 selv medfører, at pågældende bliver omfattet af bekendtgørelsen.
Det  

 afgørende er, om pågældende deltager eller anses for at deltage i driften af  

 virksomheden.
 Spørgsmålet om fradrag for de aktiviteter, der herefter ikke er omfattet  

 af bekendtgørelsens regler, skal afgøres efter reglerne i bekendtgørelsen om  

 arbejde og indtægters betydning for arbejdsløshedsdagpengenes størrelse.
Selv om der i henhold til § 1 foreligger selvstændig virksomhed som  

 bibeskæftigelse, er dette ikke automatisk forbundet med retten til  

 dagpenge.
Hertil kræves efter bekendtgørelsens § 2, at virksomhedens  

 tilrettelæggelse m.v. afgiver en rimelig sikkerhed for, at medlemmet faktisk  

 er og kan være fuldt, normalt til rådighed for arbejdsmarkedet som  

 lønmodtager.
 Til § 1, stk. 1.
 Personkreds.
 Et medlem anses for at drive selvstændig erhvervsvirksomhed, når  

 pågældende - alene eller sammen med andre - for egen regning og risiko udøver  

 en virksomhed af erhvervsmæssig karakter med det formål at opnå økonomisk  

 udbytte.
 Ved deltagelse i et aktie- eller anpartsselskab, der helt eller delvis  

 ejes af medlemmet eller dennes ægtefælle, henvises til reglerne i  

 direktoratets cirkulære af 9. juli 1986 vedrørende medlemskab m.v. for  

 ansatte, der har aktier eller anparter i virksomheden.
A.
Hvornår er der tale om udøvelse af selvstændig virksomhed efter  

 bekendtgørelsen? 1. Afgrænsning over for fritidsaktiviteter.
En selvstændig virksomhed, som ikke har til formål at opnå økonomisk  

 udbytte, har normalt ikke erhvervsmæssig karakter og er derfor ikke omfattet  

 af bekendtgørelsens regler.
Dette kan f.eks. gælde hundeopdræt, bistader og  

 anden hobbypræget produktion, når den udøves i så ringe omfang, at den alene  

 må betegnes som en fritidsaktivitet.
 Det kan i visse tilfælde være nødvendigt at vurdere, om en selvstændig  

 aktivitet indgår som element i en større sammenhæng, der generelt set har til  

 formål at opnå økonomisk udbytte.
 Den økonomiske virksomhed er almindeligvis kendetegnet ved  

 regnskabsføring, skattemæssig afskrivning, investering, momsregistrering,  

 reklame o.l.
 Afgrænsningen mellem selvstændig erhvervsvirksomhed og fritidsaktivitet er  

 endvidere beskrevet i vejledningen til direktoratets bekendtgørelse om  

 arbejde og indtægters betydning for arbejdsløshedsdagpengenes størrelse.
 Der henvises endvidere til cirkulære af 2. december 1983 om biavl i  

 ledigheds- og efterlønsperioder og til cirkulære af 16. april 1986 om  

 dagpengeret for medlemmer, der driver selvstændig virksomhed ved fiskeri.
 2. Eje/drive.
 Drift af selvstændig erhvervsvirksomhed er normalt knyttet til det  

 forhold, at man helt eller delvis bærer den økonomiske risiko ved  

 virksomheden.
 Bortforpagteren af en erhvervsvirksomhed kan derfor som hovedregel ikke  

 anses for selvstændig erhvervsdrivende i relation til  

 arbejdsløshedsforsikringsloven.
 Derimod anses et medlem for at drive virksomhed, selvom der er  

ansat en bestyrer e.l. til at lede virksomheden, eller selvom en  

 jordbruger lader en maskinstation udføre arbejdet.
 Det forhold, at et medlem formelt står som ejer af en virksomhed - f.eks.  

 et jordbrug - der reelt drives af ægtefællen eller af medejer(e), vil ikke  

 medføre, at medlemmet anses for selvstændig erhvervsdrivende, medmindre  

 medlemmet også selv udfører funktioner i virksomheden.
 Et medlem, der ejer aktier, anparter m.v., et mindre antal  

 udlejningsejendomme eller værdipapirer, uden at den pågældende i forbindelse  

 hermed udfører personligt arbejde, jf. særligt pkt. 3 nedenfor om  

 erhvervsudøvelse, anses heller ikke for selvstændig erhvervsdrivende i  

 relation til arbejdsløshedsforsikringsloven.
 3. Erhvervsudøvelse/underordnede funktioner.
 Et medlems personlige arbejdsindsats i en virksomhed, der ejes af  

 pågældende eller ægtefællen - alene eller sammen med andre - anses som  

 hovedregel for selvstændig erhvervsudøvelse.
 Til personlig arbejdsindsats medregnes ikke kun fysisk arbejde, men også  

 enhver form for administration, regnskabsføring, beslutninger vedrørende  

 driften af virksomheden m.v.
 En arbejdsindsats i en underordnet funktion, der ikke har indflydelse på  

 virksomhedens drift, kan i visse tilfælde falde uden for begrebet  

 »udøvelse af selvstændig erhvervsvirksomhed«.
 Som eksempler kan nævnes ægtefællens rengøring af erhvervslokalerne,  

 føring af en mindre kassekladde eller tilfældig telefonpasning.
 4. Særligt om »hjemmedemonstrationer«.
 Videresalg af produkter ved demonstrationer i private hjem (Tupperware,  

 JAFRA m.v.), hvor medlemmets (forhandlerens) salg sker i eget navn og for  

 egen regning og risiko, anses for selvstændig virksomhed i relation til  

 arbejdsløshedsforsikringsloven.
 Det gælder, uanset om leverandøren eller medlemmet selv fører momsregnskab  

 og afregner over for toldvæsenet, og uanset om leverandøren tilbageholder  

 skat.
B.
Regelmæssigt og mere end midlertidigt (kontinuitet).
 For at virksomheden skal være omfattet af bekendtgørelsen kræves det, at  

 den udøves regelmæssigt og mere end midlertidigt.
 En tilfældig arbejdsindsats vil derfor ikke være omfattet, selv om den  

 aktuelt måtte gribe ind i virksomhedens drift.
 Dette gælder f.eks. et medlems overtagelse af arbejde i ægtefællens  

 selvstændige virksomhed i tilfælde af akut og kortvarig sygdom, men ikke,  

 hvis medlemmet fungerer som fast sygdomsafløser.
 Endvidere kan nævnes tilfældig ekspedition af kunder eller tilfældig  

 telefonpasning.
 Overtagelse af eet enkeltstående arbejdsforhold, der har karakter af  

 selvstændig virksomhed, er heller ikke omfattet af bekendtgørelsen, medmindre  

 der er tale om indledning til en varigere virksomhedsudøvelse.
 Dette gælder f.eks. en lønmodtager, der i en ledighedsperiode påtager sig  

 en enkeltstående fotografisk opgave på freelance-basis, uden at der  

 foreligger indledning til en - regelmæsig - varigere freelance-virksomhed.
 Endvidere vil en håndværker, der sædvanligvis er beskæftiget som  

 lønmodtager, kunne påtage sig et enkeltstående arbejde efter regning, uden at  

 det betragtes som selvstændig virksomhed.
Derimod vil drift af en selvstændig erhvervsvirksomhed, hvori der indgår  

 arbejdsfri perioder som et tilbagevendende element, være omfattet af  

 bekendtgørelsen.
Dette gælder f.eks. ved sæsonmæssig virksomhedsudøvelse.
 Til § 1, stk. 2.
 Selvstændig erhvervsvirksomhed vil ofte efter arten, omfanget og  

 tilrettelæggelsen kunne fremtræde som en bibeskæftigelse.
 I mange situationer vil en selvstændig erhvervsvirksomhed dog snarere have  

 karakter af bibeskæftigelse, alene fordi den udøves sideløbende med  

 lønarbejde eller selvstændigt hovederhverv, der i sig selv kan danne grundlag  

 for optagelse i forsikringen.
 Selvstændig virksomhedsudøvelse, der ikke opfylder bekendtgørelsens  

 betingelser for dagpengeret, kan derfor ikke nødvendigvis betegnes som en  

 hovedbeskæftigelse for medlemmet med deraf følgende krav om overflytning, jf.  

 arbejdsløshedsforsikringslovens § 42. Det er samtidig afgørende, i hvilket  

 omfang medlemmet har været eller er beskæftiget ved lønarbejde.
 Til § 2.
 Som udgangspunkt skal medlemmets egen oplysning på ledighedserklæring med  

 bilag om, at virksomheden kun udøves som bibeskæftigelse, lægges til grund  

 for vurderingen.
Dette forudsætter imidlertid, at medlemmets erklæring indeholder præcise oplysninger om - virksomhedens art og medlemmets arbejdsfunktioner - tidspunkterne for udøvelsen af virksomheden - det på virksomheden anvendte timetal - virksomhedens eller medlemmets indtjening.
 Disse oplysninger skal indgå i kassens vurdering af, om det er  

 sandsynliggjort, at virksomhedsudøvelsen til enhver tid kan udføres uden for  

 normal arbejdstid.
Vurderingen foretages ved ledighedens indtræden eller ved virksomhedens  

 påbegyndelse, såfremt virksomheden påbegyndes i en ledighedsperiode.
Hvis  

 vurderingen har medført, at medlemmet bliver dagpengeberettiget, vil kassen  

 kun skulle foretage en ny vurdering, når der modtages oplysninger om  

 ændringer, der er relevante for spørgsmålet om medlemmets fortsatte  

 dagpengeret efter bekendtgørelsen.
 Ved vurderingen påses følgende:
 Ad virksomhedens art og medlemmets arbejdsfunktioner:
Der sondres imellem, om medlemmet alene udøver selvstændig bibeskæftigelse eller om medlemmet sammen med ægtefællen eller sammen med andre udøver  

 selvstændig virksomhed.
Hvis medlemmet alene udøver selvstændig bibeskæftigelse, forudsættes det,  

 at virksomheden baseres på medlemmets egen arbejdsindsats.
En selvstændig  

 virksomhed, hvor medlemmets arbejdsindsats løbende begrænses til acceptable  

 tidspunkter og timetal (jf. nedenfor) ved hjælp af ansat arbejdskraft  

 (bestyrer, ekspedienter o.l.) vil som hovedregel skabe tvivl om medlemmets  

 rådighed.
 Ved selvstændig bibeskæftigelse, der udøves sammen med ægtefællen eller  

 sammen med andre, stilles der tillige krav om, at medlemmets  

 arbejdsfunktioner er klart beskrevne og afgrænsede, idet det skal være muligt  

 at vurdere sandsynligheden af det angivne timetal og tidspunkterne for  

 udøvelsen.
 Det er i denne forbindelse principielt uden betydning, om virksomheden er  

 hoved- eller bibeskæftigelse for de øvrige deltagere, men medlemmets  

 eventuelle oplysninger herom kan være af betydning for vurderingen af,  

 hvorvidt der er tale om en bibeskæftigelse for medlemmet.
 Det bemærkes, at der principielt ikke er begrænsninger i de  

 virksomhedsformer, der kan anerkendes som bibeskæftigelse.
 Ad tidspunkterne for udøvelse af virksomheden:
 Medlemmets erklæring om, at virksomheden til enhver tid kan udføres uden  

 for fagets normale arbejdstid, skal sammenholdt med virksomhedens art eller  

 medlemmets arbejdsfunktioner forekomme sandsynlig.
Virksomheden må på intet tidspunkt være baseret på medlemmets arbejdskraft  

 inden for normal arbejdstid, jf. f.eks. sæsonmæssig virksomhed.
Som eksempel  

 kan nævnes en lønmodtager, der hver sommer ophører med lønarbejde for at  

 arbejde på fuld tid som selvstændig tækkemand.
 Betingelsen er heller ikke opfyldt i tilfælde, hvor en virksomhed  

 det meste af året udøves sideløbende med lønarbejde på fuld tid, men hvor  

 virksomheden på visse tider af året har et sådant omfang, at medlemmet ikke  

 kan have lønarbejde sideløbende hermed.
 Som eksempler kan nævnes:
 - En minkfarmer, der i sæsonen for pelsning af mink arbejder hermed i  

 døgndrift.
 - En jordbruger, der i det meste af året udøver selvstændig virksomhed i  

 et omfang, der er foreneligt med lønarbejde på fuld tid, men som i  

 forbindelse med høsten må opsige/holde fri fra lønarbejdet for at arbejde på  

 fuld tid på jordbruget i en periode.
 Ad det på virksomheden anvendte timetal:
 Et medlem, der ønsker at bevare retten til dagpenge under udøvelse af  

 selvstændig virksomhed som bibeskæftigelse, bør som vejledende udgangspunkt  

 begrænse sin ugentlige arbejdsindsats til 15 timer i gennemsnit.
 Timebegrænsningen skal sikre, at medlemmet uanset den selvstændige  

 virksomhed kan være fuldt normalt til rådighed for arbejdsmarkedet.
 Medlemmets arbejdsindsats skal dog i det konkrete tilfælde altid  

 sammenholdes med virksomhedens drift og tilrettelæggelse i øvrigt.
 Ad virksomhedens eller medlemmets indtjening:
 Virksomhedens nettoindtjening defineres som overskud opgjort efter  

 fradrag af de dokumenterede, nødvendige udgifter, der er forbundet med  

 indtjeningens opnåelse og godkendt som fradragsberettigede af  

 skattemyndighederne.
 En selvstændig virksomhed vil som hovedregel ikke fremtræde som  

 bibeskæftigelse, hvis medlemmet har sin væsentligste indtægt fra denne.  

 Kassen skal derfor lade oplysninger om indtjeningen indgå i vurderingen.  

 Kassen skal derimod ikke selv tage initiativ til at skaffe løbende  

 oplysninger om indtjeningen, men skal alene vurdere modtagne oplysninger.
 Derimod har medlemmets manglende indtægt ved virksomheden ikke nogen  

 indflydelse på, om virksomheden fremtræder som bibeskæftigelse.
 Virksomhedens omsætning kan, sammenholdt med virksomhedens art,  

 danne grundlag for en vurdering af den af medlemmet angivne arbejdsindsats.
Hvis medlemmets oplysninger ikke ud fra en umiddelbar vurdering synes  

 overensstemmende, bør medlemmet afgive en detaljeret redegørelse for,  

 hvorledes virksomheden lader sig drive inden for den angivne tidsramme.  

 Medlemmet vil normalt på denne måde få anledning til at korrigere eventuelle  

 fejl.
Kasserne bør derimod ikke som konsekvens af vurderingen selv foretage  

 forhøjelser af medlemmets timetalsoplysninger.
Hvis medlemmet ikke i  

 tilstrækkelig grad kan sandsynliggøre, at arbejdet med virksomheden til  

 enhver tid kan udføres uden for normal arbejdstid, har medlemmet efter § 2  

 ikke ret til dagpenge.
 Det bemærkes, at spørgsmålet om, hvorvidt et medlem, der driver  

 selvstændig virksomhed som bibeskæftigelse, er til rådighed for  

 arbejdsmarkedet, i øvrigt afgøres efter reglerne i den gældende  

 rådighedsbekendtgørelse med vejledning.
 Til § 3, stk. 1.
Retten til dagpenge er begrænset ved, at der for samtlige medlemmer, der  

 alene eller sammen med ægtefælle eller andre driver selvstændig virksomhed  

 som bibeskæftigelse, gælder et særligt arbejdskrav.
Medlemmet skal forud for  

 hver dagpengeudbetaling have haft arbejde som lønmodtager i en tid, som  

 sammenlagt svarer til arbejde i fagets fulde, normale arbejdstid i mindst 26  

 uger (for deltidsforsikrede 17 uger) inden for de seneste 18 måneder eller i  

 tilsvarende omfang have udøvet selvstændig virksomhed som hovedbeskæftigelse  

 i forbindelse med medlemskab af en kasse for selvstændige erhvervsdrivende.
 Beregningen af, om det særlige arbejdskrav er opfyldt, foretages efter  

 reglerne om beregning af det almindelige arbejdskrav i  

 arbejdsløshedsforsikringslovens §§ 55/72, jf. direktoratets bekendtgørelse.  

 Heraf følger også, at medlemmets bibeskæftigelse i den selvstændige  

 virksomhed ikke kan medregnes.
 Til § 3, stk. 2.
 Et medlem, der påbegynder selvstændig virksomhed som bibeskæftigelse, skal  

 først opfylde det særlige arbejdskrav 1 år efter påbegyndelsen.
 I det første år skal medlemmet således alene opfylde arbejdskravet i  

 arbejdsløshedsforsikringslovens §§ 55 eller 72.
Et medlem vil dog ikke kunne sikre sig en ny 1-års-frist ved at ophøre med  

 sin selvstændige bibeskæftigelse en kort periode.
Har medlemmet inden for de  

 seneste 12 måneder før påbegyndelsen udøvet bibeskæftigelse i en periode,  

 skal denne periode fratrækkes fristen på 1 år.
 Eksempel 1:
 Et ledigt medlem påbegynder selvstændig virksomhed som bibeskæftigelse den  

 1. april 1988.
 Den 1. august 1988 ophører medlemmet med bibeskæftigelsen.
 Den 1. januar 1989 påbegynder medlemmet igen selvstændig virksomhed som  

 bibeskæftigelse.
 Ved den 1. påbegyndelse gælder det særlige arbejdskrav 1 år efter  

 påbegyndelsen, dvs. fra den 1. april 1989.
 Ved den 2. påbegyndelse gælder det særlige arbejdskrav 8 måneder efter  

 påbegyndelsen (1 år - 4 måneder fra den 1. påbegyndelse), dvs. fra den 1.  

 september 1989.
 Eksempel 2:
 Et medlem er under beskæftigelse påbegyndt selvstændig virksomhed som  

 bibeskæftigelse den 1. januar 1988.
 Medlemmet bliver ledig fra lønarbejdet den 1. oktober 1988.
 Den 1. juni 1989 ophører medlemmet med bibeskæftigelsen.
 Den 1. januar 1990 påbegynder medlemmet igen selvstændig virksomhed som  

 bibeskæftigelse i forbindelse med en ny ledighedsperiode.
 Ved den 1. påbegyndelse gælder det særlige arbejdskrav 1 år efter  

 påbegyndelsen, dvs. fra den 1. januar 1989.
 Ved den 2. påbegyndelse gælder det særlige arbejdskrav 7 måneder efter  

 påbegyndelsen (1 år - 5 måneder fra den periode i 1989, hvor den 1.  

 virksomhed blev drevet), dvs. fra den 1. august 1990.
 Det bemærkes, at der ikke løber en ny 1-års-frist ved sæsonvirksomhed.
 Til § 4, stk. 1.
 Undtaget fra det særlige arbejdskrav i § 3, stk. 1, er jordbrugere, hvis  

 landejendoms grundværdi, ansat i kontant prisniveau, androg mindre end 72.000  

 kr. ifølge 18. almindelige vurdering pr. 1. januar 1986.
 Ved 18. almindelige vurdering har man for føste gang foretaget  

 vurderingsansættelserne direkte i kontant prisniveau, det vil sige uden  

 anvendelse af værdien ved »sædvanlig prioritering« som  

 mellemregning.
Som jordbruger betragtes et medlem, der er ejer eller forpagter  

 eller på anden måde er bruger af en landejendom, på hvilken der er  

 landbrugspligt eller faktisk drives landbrug.
Et medlem betragtes som bruger  

 af en landejendom, uanset om pågældende eventuelt har andre ansat til at  

 udføre arbejdet, eller dette udføres af en maskinstation.
Beregninger viser, at den valgte grundværdigrænse på 72.000 kr.  

 gennemsnitligt omfatter jordbrug i størrelsesordenen 1-5 ha.
Disse udgør i de  

 fleste tilfælde ikke nogen driftsøkonomisk enhed, men må antages at tjene  

 primært beboelses- og trivselsmæssige hensyn.
De holdes derfor uden for det  

 særlige arbejdskrav i § 3, stk. 1. Det er dog herved forudsat, at ejendommens  

 drift er sammensat med en produktion væsentligst til eget forbrug.
 Om fradrag for det erhvervsarbejde, der trods alt måtte være forbundet med  

 ejendommens drift, henvises til bemærkningerne til § 5.
 Hvis der derimod på landejendommen drives specialproduktion, vil medlemmet  

 - uanset at landejendommens grundværdi er mindre end 72.000 kr. - være  

 omfattet af det særlige arbejdskrav i § 3, stk. 1.
 Specialproduktion drives, hvis produktionen i overvejende grad er  

 indrettet på fremstilling og salg af et eller flere ensartede produkter  

 f.eks. inden for områderne gartneri, hønsehold, svineavl, fåreavl, pelsdyravl  

 eller skovbrug.
 Til § 4, stk. 2.
 En jordbruger kan ved bortforpagtning af ejendommens jord i et sådant  

 omfang, at grundværdien af den resterende del af ejendommen ikke overstiger  

 beløbsgrænsen på 72.000 kr., fritages for det særlige arbejdskrav i § 3, stk.  

 1.
 Det er en betingelse, at jordbrugeren fremlægger dokumentation for  

 bortforpagtningen og for den herved reducerede grundværdi.
 Om kravene til forpagtningsaftalen henvises til vejledningen til § 6  

 nedenfor.
 Fyldestgørende dokumentation for den reducerede grundværdi vil normalt  

 kunne ske ved at sammenholde forpagtningsaftalen med kopi af det seneste,  

 specificerede ejendomsvurderingsskema, såfremt dette angiver en utvetydig og  

 tilstrækkelig reduktion i værdien af den resterende ejendom.
 Til § 5.
Medlemmet skal løbende på sine dagpengekort opgive de timer, der anvendes  

 på den selvstændige bibeskæftigelse, således at der kan foretages fradrag  

 herfor i dagpengene.
Dette gælder også jordbrugere, som på grund af  

 landejendommens grundværdi ikke er omfattet af det særlige arbejdskrav.
Fradraget skal uanset karakteren af den selvstændige virksomhed altid  

 finde sted på grundlag af et faktisk timetal, idet indtægtsforholdene  

 almindeligvis ikke er egnede til en vurdering af, hvilken tid der har været  

 forbundet med virksomhedsudøvelsen.
Vanskeligheden ved at knytte vurderingen  

 af arbejdets omfang sammen med indtægtsopgørelsen kan f.eks. være begrundet i  

 en række regnskabstekniske forhold, i virksomhedens sæsonbetonede karakter  

 eller i det forhold, at arbejdets udførelse ikke umiddelbart har tilknytning  

 til den opnåede indtægt.
Ved opgørelsen af det faktiske timetal medregnes samtlige de  

 arbejdsfunktioner, der er forbundet med virksomhedsudøvelsen, herunder også  

 den tid, der medgår til administrative funktioner.
Endvidere medregnes  

 arbejdet, uanset om det udføres inden for eller uden for normal arbejdstid  

 eller på søn- og helligdage.
Det skal i denne forbindelse indskærpes, at medlemmet samtidig har pligt  

 til - på eget initiativ - at meddele kassen sådanne oplysninger, som måtte  

 have betydning for vurderingen af medlemmets fortsatte ret til dagpenge efter  

 § 2. Medlemmet er således bl.a. forpligtet til at give kassen særskilt  

 meddelelse om eventuel udvidelse af den selvstændige virksomhed eller om  

 andre forhold, som ændrer grundlaget for kassens vurdering, dvs. som  

 hovedregel de oplysninger, som er afgivet på bilaget til  

 ledighedserklæringen.
Oplysningspligten omfatter også forhold, som måtte  

 kunne begrunde en mindre ugentlig arbejdsindsats, hvorved henvises til  

 kassens fortsatte mulighed for at anmode medlemmet om en detaljeret  

 redegørelse for, hvorledes virksomheden lader sig drive inden for den angivne  

 tidsramme.
 Såfremt kassen finder, at medlemmets oplysninger om omfanget af  

 deltagelsen i driften klart er forkerte, og en efterfølgende  

 henvendelse ikke bringer klarhed over forholdet, må kassen undlade at  

 udbetale dagpenge, indtil medlemmet har givet korrekte oplysninger.
 Spørgsmålet om fradrag for arbejde, som ikke er omfattet af reglerne i  

 denne bekendtgørelse, afgøres efter bekendtgørelsen om arbejde og indtægters  

 betydning for arbejdsløshedsdagpengenes størrelse.
 Til § 6, stk. 1 og stk. 2.
 Et medlem anses for ophørt med udøvelsen af selvstændig bibeskæftigelse,  

 når medlemmet på tro og love har erklæret at være ophørt.
 Medlemmets erklæring skal være underbygget af medlemmets samtidige  

 oplysninger om årsagen til ophøret, jf. stk. 2.
 Kravene til medlemmets virksomhedsophør er en parallel til det tro og  

 love-princip, som er grundliggende for anerkendelsen af dagpengeret efter  

 bekendtgørelsens § 2.
 Der kan således ikke ved ophør af selvstændig bibeskæftigelse stilles de  

 samme restriktive betingelser og dokumentationskrav som ved ophør med  

 hovedbeskæftigelse ved selvstændig virksomhed.
 De angivne ophørsgrunde i stk. 2 skal gøre det klart for medlemmerne, at  

 de ikke kan unddrage sig bekendtgørelsen og dermed det særlige arbejdskrav i  

 § 3 under f.eks. midlertidig arbejdsmangel eller arbejdsfri perioder, der  

 indgår som tilbagevendende elementer i driften af en sæsonbetinget  

 virksomhed.
 Til § 6, stk. 3.
 Bortforpagtning af erhvervsvirksomheden til andre end ægtefælle eller  

 umyndige børn sidestilles med ophør efter § 6, stk. 1.
 Da forpagtning kun indeholder en aftale om brugsretten, skal forholdet  

 dokumenteres ved en skriftlig kontrakt med oplysning om forpagtningens  

 omfang, herunder arealets størrelse, antal af dyr m.v. og  

 forpagtningsafgiftens størrelse.
Der kan derimod ikke stilles krav til varigheden af bortforpagtningen,  

 således som det er tilfældet ved selvstændig hovedbeskæftigelse.
Dog vil  

 ophør af bortforpagtningen i en ledighedsperiode medføre, at medlemmet igen  

 omfattes af bekendtgørelsen og dermed det særlige arbejdskrav.
 Forpagtningskontrakten vil normalt være stempelpligtig, men der kan ikke  

 generelt stilles krav om tinglysning.
