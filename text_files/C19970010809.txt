(telekommunikationsydelser m.v.) 1. Indledning Ved lov nr. 442 af 10. juni 1997 om ændring af momsloven og  

 lønsumsafgiftsloven (Telekommunikationsydelser m.v.) er der bl.a. foretaget  

 ændringer i momslovens bestemmelser vedr. beskatningssted for tjenesteydelser  

 (teleydelser) samt en tilpasning af momsfritagelsen for postforsendelser.
Loven gennemfører rådets beslutning af 17. marts 1997, EF-Tidende 1997, L  

 86 af 28. marts 1997 om bemyndigelse til Danmark til at gennemføre  

 midlertidige ændringer på momsområdet for telekommunikationsydelser.  

 Tilsvarende bemyndigelse er givet til de øvrige 14 medlemslande med henblik  

 på, at landene kan gennemføre de fornødne ændringer af lovgivningsmæssig og  

 administrativ karakter til ikrafttræden senest 1. juli 1997. Hermed imødegås  

 den konkurrenceforvridning, som er resultatet af de hidtil gældende regler,  

 hvorefter virksomheder uden for EU kunne sælge teleydelser momsfrit til  

 virksomheder og borgere i EU.
Bemyndigelsen er midlertidig og udløber 31.  

 december 1999. Rådet forventes imidlertid inden da at have vedtaget et  

 direktivforslag om ændrede regler vedrørende moms på  

 telekommunikationsydelser.
 Loven tilpasser endvidere momsfritagelsen for ydelser leveret af Post  

 Danmark i henhold til befordringspligt efter lov om postvirksomhed.
2. Momsloven a.
Telekommunikationsydelser Definition af telekommunikationsydelser Ved telekommunikationsydelser forstås teleydelser, hvis formål er  

 transmission, udsendelse og modtagelse af signaler, i skrift-, billed- eller  

 lydform og alle andre oplysninger, ved hjælp af trådforbindelse, radiobølger  

 eller ved optiske eller andre elektromagnetiske midler, herunder hel eller  

 delvis overdragelse af retten til at benytte adgangen til transmission,  

 udsendelse eller modtagelse.
Denne definition anvendes også i den internationale aftale om  

 telekommunikation, Melbourne Konventionen.
Den omfatter således ydelser, hvor  

 net og infrastruktur i form af kabler eller satellitter, adgang til  

 internettet og net til elektronisk post stilles til rådighed.
Definitionen  

 omfatter kun rene teleydelser og ikke ydelser, der leveres via telenet, såsom  

 reklamer, information, forlystelser m.v.
Sådanne ydelser skal beskattes efter  

 ydelsens art.
 Som eksempel på ydelser, der er omfattet af definitionen af teleydelser,  

 kan nævnes telefonsamtaler, fax, E-post og adgang til internet.
Baggrund Efter momslovens tidligere regler skulle der efter § 15 kun betales moms  

 af teleydelser her i landet, hvis den der ydede tjenesten enten havde  

 etableret stedet for sin økonomiske virksomhed eller et fast forretningssted  

 her.
Da disse regler blev vedtaget i 1977, blev teleydelser generelt leveret af  

 nationale selskaber.
Leverandøren var således normalt etableret i samme land  

 som forbrugeren af ydelsen.
I de seneste år har telesektoren imidlertid  

 oplevet en kraftig udvikling både på det teknologiske og handelsmæssige  

 område.
Det betyder, at leverandøren ved hjælp af den moderne teknologi,  

 f.eks. satellitter, kan udbyde teleydelser uden at være etableret i  

 forbrugslandet.
Denne nye situation gjorde det muligt at benytte teleydelser her i landet  

 uden at betale moms, når leverandøren af teleydelsen var etableret uden for  

 EU.
Efter de nye regler skal der imidlertid betales moms her i landet, hvis  

 ydelsen benyttes eller udnyttes i Danmark.
Anvendelsesområde Benyttes/Udnyttes En teleydelse anses for at være benyttet eller udnyttet her i landet, hvis  

 ydelserne leveres til en privatperson eller virksomhed, der befinder sig her  

 i landet.
Af praktiske årsager vil der dog ikke blive opkrævet moms af  

 rejsende fra tredjelande, der medbringer deres mobiltelefon eller telefonkort  

 her til landet.
 Som generel regel kan man antage, at teleydelsen anses for at være  

 benyttet eller udnyttet her i landet, hvis modtageren af ydelsen har en fast  

 tilknytning her til landet bl.a. ved at faktureringsadressen, dvs.  

 bopælsadressen, er her.
 Da drøftelserne i EU-Kommissionens Momskomite om de enkelte medlemslandes  

 administration af de nye regler om teleydelser endnu ikke er afsluttet, kan  

 yderligere fortolkningsbidrag forventes.
Salg fra lande uden for EU Den nye § 18 a i momsloven indebærer, at teleydelser, der leveres fra  

 lande uden for EU og benyttes eller udnyttes her i landet også pålægges moms  

 her i landet.
Dette sker rent praktisk ved at købervirksomheder på samme  

 måde, som når der modtages varer eller en rådgivningsydelse fra EU, betaler  

 moms her i landet.
Virksomheden skal således medregne momsbeløbet til den  

 udgående afgift.
Afgiften vil herefter kunne medregnes til den indgående  

 afgift efter lovens almindelige regler.
Virksomheder, der ikke er  

 momsregistreret efter lovens § 49, skal efter loven §65 beregne moms på  

 tilsvarende måde, men har ikke mulighed for at fratrække beløbet i  

 momsregnskabet.
Ved salg til ikke afgiftspligtige ( bl.a. private) skal  

 virksomheder uden for EU momsregistreres her i landet, evt. ved en herboende  

 repræsentant og betale dansk moms.
Salg til lande uden for EU Ved salg af teleydelser til aftagere uden for EU leveres ydelsen uden  

 dansk moms, når ydelsen også benyttes uden for EU.
Efter de tidligere regler  

 var sådanne transaktioner pålagt afgift efter lovens § 15.
Salg fra andre EU-lande For danske virksomheder, der køber teleydelser inden for EU, skal der  

 ligeledes betales moms her i landet.
Dette indebærer en administrativ  

 lettelse i forhold til de tidligere regler, hvor afgiften på en teleydelse  

 indkøbt i et andet EU-land skulle betales i det land, hvor yderen er  

 etableret.
Efter de tidligere regler skulle afgiften således først betales i  

 det andet EU-land og godtgøres efterfølgende af det pågældende lands  

 myndigheder efter en tilbagebetalingsprocedure, jf. 8. momsdirektiv.
 Ved privates indkøb af teleydelser fra virksomheder, der ikke er etableret  

 her i landet men i et andet EU-land, skal der ikke betales dansk moms, idet  

 sælgervirksomheden pålægger moms i sælgerens land.
Salg til andre EU-lande Ved danske virksomheders salg af teleydelser til virksomheder i andre  

 EU-lande, skal der ikke betales dansk moms, idet modtagervirksomheden i det  

 andet EU-land skal betale moms i det pågældende EU-land.
Ved salg til private  

 skal der altid betales dansk moms.
b. Ændringen i lovens § 13, stk. 1, nr. 13, om postydelser Ved lov nr. 375 af 18. maj 1994 blev affattelsen af momsfritagelsen for  

 postudbringning ændret således, at der er fritagelse for de postydelser, som  

 er omfattet af Post Danmarks befordringspligt efter postlovgivningen, f.eks.  

 almindelige breve og pakker.
Breve og pakker sendes undertiden med postopkrævning.
Indtil 1. juli 1996  

 var selve forsendelsen af sådanne breve og pakker i momsmæssig henseende  

 behandlet som omfattet af befordringspligten, mens opkrævningsydelsen var en  

 momspligtig tillægsydelse.
Derfor har alene tillægsydelsen været pålagt moms.
I kraft af administrativt fastsatte ændringer efter postlovgivningen  

 behandles sådanne forsendelser pr. 1. juli 1996 som en samlet forsendelse,  

 der ikke er omfattet af befordringspligten.
Momslovens tekst ydede imidlertid  

 ikke tilstrækkelig hjemmel til, at forsendelse af breve og pakker med  

 postopkrævning i deres helhed blev momspligtige.
Med den ændrede formulering  

 vil disse forsendelser fuldt ud være omfattet af afgiftspligt, og der opnås  

 samtidig fuld parallelitet mellem momsfritagelsen og Post Danmarks  

 befordringspligt i medfør af lov nr. 89 af 8. februar 1995 om postvirksomhed.  

 Ændringen medfører således, at Post Danmark skal lægge moms på det samlede  

 vederlag for udbringning af breve og pakker med postopkrævning.
Lovændringen  

 tager samtidig højde for, at postvæsenet ved lov nr. 88 af 8. februar 1995  

 blev omdannet til Post Danmark.
c. Ændringen i lovens § 34, stk. 1, om Ålandsøerne Ved bestemmelsen bliver rejsende med bopæl på Ålandsøerne i relation til  

 reglerne om momsfritagelse for salg til rejsende, der medbringer varen i  

 deres personlige bagage, sidestillet med rejsende med bopæl i Norge,  

 hvorefter der efter en nordisk overenskomst kan indkøbes varer momsfrit her i  

 landet mod at der betales moms i hjemlandet.
Bestemmelsen skal ses på  

 baggrund af, at det nu ligger klart, at øerne på trods af det finske  

 EU-medlemskab ikke er en del af EU's afgiftsområde.
d. Ændringen til lovens § 44, samt bilaget til loven Ændringerne er af redaktionel karakter og skyldes fejl i lov nr.1097 af  

 20. december 1995, der trådte i kraft den 1.januar1996.
3. Lønsumsafgiftsloven I lønsumsafgiftsloven er § 2 a, nr. 3, ophævet.
Efter denne bestemmelse  

 kunne skatteministeren bestemme, at virksomheder, der afholder arrangementer,  

 hvis overskud fuldt ud anvendes til velgørende eller på anden måde  

 almennyttige formål, kan afgiftsfritages.
Da sådanne virksomheder imidlertid  

 ikke er omfattet af afgiftspligten efter lovens § 1, stk. 1, er denne  

 fritagelsesbestemmelse overflødig.
Bestemmelsen er derfor ophævet.
4. Ikrafttrædelses- og virkningstidspunkt Loven træder i kraft den 1. juli 1997.
Loven indeholder en overgangsbestemmelse for teleydelser.
Loven har  

 virkning for teleydelser, der finder sted efter den 1. juli.
I loven er der  

 indsat en bestemmelse, der skal hindre »hamstring«, jf. § 3, stk.  

 2. Er der således sket forudbetalinger for løbende leverancer efter  

 fremsættelsen af lovforslaget den 2. april 1997 , skal der ske en  

 efterbetaling for perioden efter den 1. juli 1997, hvor ydelsen bliver  

 afgiftspligtig her i landet.
Dette indebærer også, at der ikke skal betales  

 dansk moms af et abonnement, der er betalt før den 2. april 1997.
Det blev ved lovforslagets behandling i Skatteudvalget diskuteret, om  

 reglerne om forudbetaling kan medføre dobbeltbeskatning mellem EU-landene,  

 især for finansielle virksomheder.
Teoretisk set er det korrekt, men  

 formentlig vil problemet ikke opstå i praksis.
Hvis det alligevel sker, vil  

 der ved administrationen af reglerne blive taget hensyn hertil.
Der skal  

 således ikke betales dansk moms i forbindelse med forudbetalinger  

 indgået i perioden 2. april - 30. juni 1997 vedrørende teleleverancer efter  

 sidstnævnte dato, når ikke-momsregistrerede virksomheder (f.eks. finansielle  

 virksomheder) overfor de statslige told- og skattemyndigheder kan  

 dokumentere, at teleydelsen er faktureret med moms fra et andet EU-land.
Det  

 kan tilføjes, at momsregistrerede virksomheder kan få momsen tilbagebetalt  

 via tilbagebetalingsproceduren efter det 8. momsdirektiv.
 Ændringerne i momslovens § 44 og i bilaget til loven har virkning fra den  

 1. januar 1996, idet lov nr. 1097 af 20. december 1995, hvorved de nævnte  

 bestemmelser blev indsat i momsloven, trådte i kraft den 1. januar 1996.
