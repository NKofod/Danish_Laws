Bekendtgørelse om fiskeri i Københavns Havn I medfør af § 5, stk. 3, § 49, stk. 1, og § 60, stk. 3, i lov om fødevarer, jf. lovbekendtgørelse nr. 8 af 6. januar 2022, fastsættes efter bemyndigelse i henhold til § 7, nr. 3, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
 § 1. Bekendtgørelsen finder anvendelse på fiskeri i Københavns Havn.
 Stk. 2. Københavns Havn forstås i denne bekendtgørelse som værende det søområde, der afgrænses i den til enhver tid gældende bekendtgørelse om afgrænsning af Københavns Havns søområde.
 § 2. Der er forbud mod hjemtagning af arterne torsk (Gadus morhua), skrubber (Platichthys flesus), sild (Clupea harengus), aborre (Perca fluviatilis) og ål (Anguilla anguilla) fanget i Københavns Havn.
 § 3. Med bøde straffes den, der overtræder § 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. juli 2022.
 Stk. 2. Bekendtgørelse nr. 416 af 28. maj 2009 om fiskeri i Københavns Havn ophæves.
