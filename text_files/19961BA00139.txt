Nr BSF 139 Forslag til folketingsbeslutning om etablering af mulighed for  

 topidrætsfolk til at indtræde i virksomhedsskatteordningen Fremsat af Helge Sander (V) Peter Brixtofte (V) Brian Mikkelsen (KF) Gitte  

 Seeberg (KF) Kim Behnke (FP) Tom Behnke (FP) Kristian Thulesen Dahl (DF) Ole  

 Donner (DF) den 30. april 1997 Folketinget opfordrer regeringen til at fremsætte lovforslag om ændring af reglerne for virksomhedsskatteordningen, således at eliteidrætsfolk fra 1. august 1997 sikres mulighed for at kunne indtræde i ordningen.
Bemærkninger til forslaget Indledning Den nu ophævede præmiekontoordning for eliteidrætsfolk har fungeret siden  

 1986. Ordningen har fungeret således, at idrætsudøverne indsatte deres  

 præmiebeløb, sponsorbidrag m.v. på en konto i deres specialforbund.  

 Idrætsudøverne kunne så efterfølgende i forbindelse med udgifter ved  

 udøvelsen af deres idræt mod aflevering af bilag hæve på kontoen i  

 specialforbundet.
Præmiekontoordningen har fungeret som et kontrolleret og  

 lukket pengekredsløb, som blev administreret af den pågældende idrætsudøver  

 og dennes specialforbund.
Derudover kan det nævnes, at skattemyndighederne  

 løbende har haft en mulighed for at forlange dokumentation og regnskab for,  

 hvorledes den enkelte præmiekontoordning har været administreret, herunder  

 om, hvilke ind- og udbetalinger der har været i en periode.
Formålet med præmiekontoordningen var at sikre, at eliteidrætsfolk havde  

 en mulighed for at foretage en skattemæssig udligning, således at gode og  

 dårlige år - når der ses på præmieindtjeningen m.v. - skattemæssigt kunne ses  

 samlet over en længere periode.
Dette betød, at idrætsudøvere i de gode år,  

 for eksempel et OL-år med gode sponsormuligheder med deraf følgende overskud  

 på præmiekontoen, havde en mulighed for at foretage en opsparing til  

 eventuelt efterfølgende mindre gode år uden skattemæssige konsekvenser.
Præmiekontoordningen har som nævnt fungeret siden 1986, og der kan ikke  

 herske tvivl om, at Danmarks eliteidrætsudøvere har haft stor glæde af  

 ordningen.
Den har på en enkel og fornuftig måde været med til at give  

 eliteidrætsudøvere bare nogenlunde rimelige økonomiske rammer i forbindelse  

 med udøvelsen af deres idræt.
Forslagsstillerne finder det derfor uanset  

 begrundelsen herfor ikke acceptabelt, at ordningen nu er ophævet endeligt fra  

 1. januar 1997. Det foreslås derfor, at der etableres en mulighed for, at  

 eliteidrætsfolk kan indtræde i virksomhedsordningen.
Dette vil betyde, at de  

 fremover i skatteteknisk forstand vil blive opfattet som »små  

 virksomheder«.
Derved sikres de adgang til ligesom efter den tidligere  

 præmiekontoordning at foretage en skattemæssig udligning mellem gode og  

 dårlige idrætsår.
Ophævelsen af præmiekontoordningen Ophævelsen af præmiekontoordningen betyder i praksis, at den enkelte  

 idrætsudøver fremover bliver almindelig skattepligtig af sine præmieindtægter  

 m.v.
Omvendt får idrætsudøveren adgang til at fradrage de udgifter, der har  

 været i forbindelse med erhvervelse af præmieindtægter m.v.
Skattemyndighederne har med henvisning til denne fradragsret givet udtryk  

 for, at der praktisk talt ikke med ophævelsen af præmiekontoordningen vil  

 komme til at ske økonomiske forringelser for idrætsudøverne.
Dette er af  

 flere grunde ikke korrekt.
For det første bliver det nu de kommunale skatteforvaltninger landet over,  

 der skal afgøre, om en idrætsudøvers udgifter er fradragsberettigede eller  

 ej.
Dette vil med stor sandsynlighed indebære en uensartet behandling af de  

 aktive.
Denne risiko forstærkes af, at der ikke er megen hjælp at hente i  

 Told- og Skattestyrelsens ligningsvejledning til skattemyndighederne, samt at  

 der som følge af præmiekontoordningen ikke er meget praksis på området.
For det andet vil idrætsudøvernes aktivitet fremover efter praksis i  

 Landsskatteretten skulle behandles på samme måde som hobbyvirksomhed.
Dette  

 betyder i praksis, at idrætsudøvere skal opgøres deres indtægter årligt efter  

 det såkaldte nettoprincip.
Idrætsudøverne vil således være afskåret fra at  

 foretage den tidligere omtalte økonomiske udligning mellem gode og dårlige  

 idrætsår med deraf følgende forøget skattebetaling.
I de år, hvor  

 idrætsudøveren har overskud på sine præmieindtægter m.v., skal der nemlig ske  

 en beskatning af dette overskud, hvorimod der i de år, hvor der er underskud,  

 hverken vil kunne ske en modregning af dette i anden skattepligtig indkomst  

 eller i det mindste en fremførsel til modregning i følgende års  

 præmieindtægter.
Virksomhedsskatteordningen Reglerne om virksomhedsskatteordningen findes i virksomhedsskatteloven.  

 Efter disse regler er det en betingelse for at indtræde i ordningen, at den  

 skattepligtige driver selvstændig erhvervsvirksomhed.
Det er alene  

 indtægterne fra virksomheden, som er omfattet af ordningen.
Anvendelse af virksomhedsordningen indebærer endvidere, at selvstændigt  

 erhvervsdrivende med svingende indkomster får en mulighed for at udjævne  

 beskatningen af de svingende indkomster over årene.
Dette sker ved, at  

 overskud, som spares op i virksomheden, kun beskattes med en foreløbig  

 virksomhedsskat på p.t. 34 pct.
Først når det opsparede overskud hæves til  

 for eksempel privat forbrug, beskattes det som personlig indkomst.
Derudover  

 indebærer virksomhedsordningen bl.a., at renteudgifter vedrørende  

 erhvervsmæssige lån opnår fuld skatteværdi, idet renteudgifter ligesom  

 driftsudgifter m.v. fradrages ved opgørelsen af virksomhedens driftsresultat.
 Det er forslagsstillernes opfattelse, at såfremt disse principper  

 overføres i forbindelse med etablering af en virksomhedsskatteordning for  

 eliteidrætsfolk, vil det i praksis betyde, at de hensyn af økonomisk  

 karakter, som lå bag den tidligere gældende præmiekontoordning langt hen ad  

 vejen fortsat vil blive varetaget.
Virksomhedsordning for eliteidrætsudøvere Den tidligere gældende præmiekontoordning har i realiteten fungeret som en  

 slags virksomhedsskatteordning, hvor idrætsudøveren kun hævede beløb til  

 betaling af nødvendige udgifter ved udøvelsen af idrætten og lod resten blive  

 stående i virksomheden som den såkaldte præmiekonto.
Ved ophør af  

 idrætskarriere er et eventuelt overskud på præmiekontoen først på dette  

 tidspunkt blevet beskattet.
 Det er forslagsstillernes opfattelse, at der bør indføres en  

 virksomhedsordning for eliteidrætsudøverne.
 Uden noget, som svarer til en virksomhedsordning for eliteidrætsudøvere,  

 vil den nye praksis fra skatteministerens side betyde en klar økonomiske  

 forringelse af eliteidrætsudøvernes økonomiske vilkår som en følge af, at  

 skattebetalingen i de år, hvor den aktives idrætsregnskab udviser overskud,  

 skal beskattes, samtidig med at idrætsudøveren selv skal finansiere de år,  

 hvor der er underskud.
Forslagsstillerne er opmærksomme på, at den nuværende  

 virksomhedsskatteordning ikke umiddelbart kan finde anvendelse for  

 eliteidrætsudøverne, og at ikke alle elementer i virksomhedsordningen er lige  

 relevante for eliteidrætsudøverne.
Det forudsættes derfor, såfremt  

 beslutningsforslaget vedtages, at skatteministeren snarest muligt fremsætter  

 lovforslag, som etablerer, hvad der svarer til en virksomhedsskatteordning  

 for eliteidrætsudøvere.
Det er forslagsstillernes opfattelse, at ordningen  

 bør have virkning allerede fra indkomståret 1997.
Skriftlig fremsættelse Helge Sander (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af mulighed for  

 topidrætsfolk til at indtræde i virksomhedsskatteordningen.
(Beslutningsforslag nr.
B 139).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
