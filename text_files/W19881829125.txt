 Landsskatteretten tiltrådte en bindende forhåndsbesked fra  

 Ligningsrådet, hvorefter en løbende ydelse - aftalt som led i en påtænkt  

 overdragelse, beregnet af en virksomheds bruttooverskud og gældende, så længe  

 sælgeren og hans ægtefælle var i live - skulle kapitaliseres og betragtes som  

 en del af vederlaget ved et eventuelt salg.
 Dispachør A klagde over den af Ligningsrådet i henhold til bestemmelserne  

 i lov om bindende forhåndsbesked om skattespørgsmål m.v. trufne afgørelse om  

 de skattemæssige virkninger af hans eventuelle salg af dispachørvirksomheden.
 Klageren påtænkte at overdrage sin virksomhed til en medarbejder, således  

 at der i forbindelse med overdragelsen dels skulle beregnes en egenkapital,  

 som køberen skulle betale over 5 år, dels var fastsat en løbende ydelse.
 Klagen til Landsretten vedrørte alene den del af forhåndsbeskeden, der gik  

 ud på, at den løbende ydelse skulle kapitaliseres og fordeles på de  

 overdragne aktiver med deraf følgende opgørelse af tab og fortjenester samt  

 med den virkning, at den påvirkede opgørelsen af afskrivningsgrundlaget for  

 køberens vedkommende.
Ifølge det fremlagte aftaleudkast § 5 indebar aftalen om den løbende  

 ydelse, at køberen forpligtede sig til at udbetale en overskudsandel til  

 sælgeren eller hans hustru, så længe en af dem levede.
Overskudsandelen, der  

 skulle betales fra det tidsunkt, hvor sælgeren ophørte med dagligt arbejde  

 inden for virksomheden (eller når han døde) var fastsat til 10 % af  

 virksomhedens bruttoindtægt, dog ikke mindre end 25 % af nettooverskud  

 (skulle nedsættes til halvdelen til den efterlevende æftefælle).
Ligningsrådet havde tilsluttet sig ligningskommissionens udtalelse om, at  

 da kapitaliseringen af overskudsandelene ikke kunne opgøres efter  

 aktuarmæssige principper, måtte kapitaliseringen foretages efter et skøn.
Ved  

 skønsudøvelsen måtte der henses til værdien i handel og vandel af de  

 overdragne formuegoder, herunder goodwill.
Fra klagerens side blev det gjort gældende, at overskudsandelen var en  

 ubestemt ydelse, da der ikke var fastsat noget minimumsbeløb, og da der ej  

 heller var fastsat bestemt åremål for overskudsandelen.
Overskudsandelen  

 kunne derfor efter klagerens revisors opfattelse ikke kapitaliseres.
I øvrigt  

 fremhævedes det, at alle aktiver, bortset fra goodwill, skulle overdrages til  

 handelsværdi.
Landsskatteretten udtalte, at det foreliggende aftaleudkast indeholdt de  

 væsentligste bestanddele i en aftægtsydelse/løbende ydelse derved, at den var  

 fastsat som en del af det fremtidige løbende overskud (bruttoindtægt), og at  

 den var knyttet til modtagerens/modtagernes levetid, der i forhold til  

 modtagernes alder på aftaletidspunktet kunne bestemmes aktuarmæssigt.
Da  

 aftalen om overskudsandelen i øvrigt var knyttet til virksomhedsoverdragelsen  

 og måtte anses som en modydelse for overdragelsen af aktiverne (herunder  

 goodwill), måtte det anses for bedst stemmende med skatteretlig praksis, at  

 den påtænkte aftale dannede grundlag for kapitalisering af værdien.
 LV 1987, L 6.1.4.
 (* 1) Afgørelsen er offentliggjort i Skat 1988, nr. 5, side 289.
