Af lov om private registre § 4, stk. 2, følger, at registrerede  

 oplysninger kun må videregives uden den registreredes samtykke i det omfang,  

 videregivelse uden sådant samtykke er et naturligt led i den normale drift af  

 virksomheder m.v. af den pågældende art.
Af bestemmelsens første stykke  

 følger endvidere, at oplysninger om enkeltpersoners rent private forhold ikke  

 må videregives uden samtykke fra den registrerede eller den, der handler på  

 vedkommendes vegne, medmindre dette følger af anden lovgivning.
Likvidatoren af en avis af socialistisk observans rettede henvendelse til  

 Registertilsynet i anledning af, at denne havde modtaget en henvendelse fra  

 et venstrefløjsparti med anmodning om at få overdraget likvidationsboets  

 register over bladets abonnenter.
Blandt effekterne i likvidationsboet  

 forefandtes bl.a. et edb-anlæg med tilhørende diskette med et register over  

 bladets abonnenter med angivelse af abonnementsnummer, navn og adresse.
Begrundelsen for sagen var, at der som følge af diverse bladlukninger  

 blandt aviser med en socialistisk eller kommunistisk holdning var kræfter,  

 der arbejdede på at starte en ny avis på et senere tidspunkt, dækkende de  

 samme emner som bl.a. den omhandlede avis.
Til brug herfor ville  

 initiativtagerne bag dette kunne få glæde af den adresseliste, der fandtes  

 over de ca. 3.500 abonnenter på den tidligere avis.
 Af et fremsendt eksemplar af en side på listen over abonnenter fremgik, at  

 abonnenterne bl.a. udgjorde privatpersoner, faglige organisationer samt andre  

 dagblade/aviser.
Det var oplyst, at likvidationen omfattede alt.
Inventar og materiale m.v.  

 var således solgt, og lokalerne, hvor avisen drev sin virksomhed, var opsagt.
Det fremgik desuden, at det ikke nødvendigvis ville være det pågældende  

 politiske parti, der ville blive initiativtager til oprettelsen af et nyt  

 blad, men dog nok personer med tilknytning til partiet.
Partiet havde over  

 for avisens likvidationsbo oplyst, at partiet fandt det bekvemt at være i  

 besiddelse af oplysninger om mulige kunder/abonnenter tilknyttet et  

 socialistisk blad.
Man ville på denne baggrund kunne tage kontakt til disse  

 personer med henblik på at få deres økonomiske støtte til oprettelsen af et  

 nyt blad og-/eller få dem til at tegne abonnement herpå.
 Registertilsynet bemærkede indledningsvis, at sagen rejste det spørgsmål,  

 om oplysningen om, at en person har været abonnent hos en avis af  

 socialistisk observans kunne antages at være en oplysning om enkeltpersoners  

 rent private forhold, som omfattet af lovens § 3, stk. 2, således at  

 spørgsmålet om videregivelse skulle vurderes efter lovens § 4, stk. 1.  

 Registertilsynet fandt imidlertid ikke på baggrund af de i sagen foreliggende  

 oplysninger tilstrækkeligt grundlag for at foretage en sådan vurdering.
Uanset vurderingen heraf var Registertilsynet dog på det foreliggende  

 grundlag af den opfattelse, at det ikke kunne anses for et naturligt led i  

 driften af avisen, herunder dennes likvidationsbo, at videregive oplysninger  

 om avisens abonnenter til et venstrefløjsparti.
Registertilsynet fandt  

 herefter, at den omhandlede videregivelse i hvert fald måtte antages at  

 stride mod § 4, stk. 2.
 Under hensyn til, at det var oplyst, at de registrerede oplysninger var  

 opbevaret på diskette, henledte Registertilsynet endvidere opmærksomheden på  

 lovens § 6, herunder specielt bestemmelsens stk. 1, hvoraf fremgår, at i  

 registre, hvor der gøres brug af elektronisk databehandling (edb-registre),  

 skal en oplysning slettes, når den på grund af alder eller af andre grunde  

 har mistet sin betydning for varetagelsen af registerets opgaver.
 Registertilsynet anmodede i den anledning om underretning, når de  

 registrerede oplysninger på disketten var destrueret.
 Likvidatoren i boet har efterfølgende oplyst, at disketten er destrueret.
 (* 1) Registertilsynets Årsberetning 1991 side 106.
