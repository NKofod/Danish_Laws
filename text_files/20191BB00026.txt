Fremsat den 7. november 2019 af Susanne Eilersen (DF), Rene Christensen (DF), Kristian Thulesen Dahl (DF), Søren Espersen (DF), Morten Messerschmidt (DF) og Peter Skaarup (DF) Forslag til folketingsbeslutning om tildeling af betinget indfødsret Folketinget pålægger regeringen at ændre loven om indfødsret, så tildeling af indfødsret sker betinget for en periode på 10 år.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 169, folketingsåret 2014-15, 1. samling.
Der henvises til www.folketinggstidende.dk, Folketingstidende 2014-15, 1. samling, tillæg A, B 169 som fremsat, tillæg B, betænkning over B 169. I bemærkningerne til beslutningsforslaget er lavet visse tilrettelser.
Det er forslagsstillernes opfattelse, at et tildelt statsborgerskab skal kunne fratages igen i en periode på 10 år efter tildelingen, hvis den pågældende i prøveperioden begår alvorlig kriminalitet, der udløser en fængselsstraf på 6 måneders fængsel eller mere.
Det er ligegyldigt, om straffen er betinget eller ubetinget.
Grundlovens § 44, stk. 1, fastslår, at »Ingen udlænding kan få indfødsret uden ved lov.« Lov om indfødsret indeholder i dag ikke regler om, at tildeling af indfødsret kan ske betinget i en periode.
Efter forslagsstillernes opfattelse er det imidlertid et problem, at nogle personer, der har fået tildelt et dansk statsborgerskab, efterfølgende begår alvorlig kriminalitet.
Uanset hvor vanvittigt en person opfører sig, kan et tildelt dansk statsborgerskab i dag ikke fratages igen.
Kun hvis personen i forbindelse med erhvervelsen har afgivet svigagtige oplysninger, eller hvis personen har overtrådt en eller flere bestemmelser i straffelovens kapitel 12 eller 13 (forbrydelser mod staten, terrorisme m.v.), kan statsborgerskabet ved dom fratages.
Forslagsstillerne finder det tankevækkende, at det ofte sker, at personer opført på den liste, som Folketinget skal godkende, bliver taget af igen, fordi den/de pågældende har begået så alvorlig kriminalitet, at de ikke længere opfylder betingelserne for at erhverve statsborgerskab.
Når det sker, at ansøgere om dansk statsborgerskab begår alvorlig kriminalitet i den relativt korte periode, hvor Folketinget behandler lovforslaget, er der selvfølgelig også sager, umiddelbart efter at Folketinget har godkendt ansøgerne.
Problemet er blot, at personen efter tildeling af dansk statsborgerskab er fredet og kan opføre sig fuldstændig vanvittigt uden konsekvenser for statsborgerskabet.
Det finder forslagsstillerne urimeligt og forkert.
Betinget indfødsret Efter forslagsstillernes opfattelse skal tildeling af statsborgerskab fremover gøres betinget af, at ansøgeren i en periode på 10 år efter tildelingen ikke begår kriminalitet, der udløser en fængselsstraf på 6 måneders fængsel eller mere.
Det er i denne forbindelse ligegyldigt, om straffen er betinget eller ubetinget.
 Forslagsstillerne finder det fuldt ud rimeligt, at udlændinge, der har fået et betinget dansk statsborgerskab, let kan få det frataget igen, hvis vedkommende idømmes fængsel i 6 måneder eller mere for kriminalitet som f.eks. vold, voldtægt, drab, terror eller tilskyndelse til samme, røverier osv., eller ved åbenlys tilsidesættelse af den loyalitets- og troskabserklæring, som er en del af grundlaget for at blive dansk statsborger.
I praksis skal tildelingen af indfødsret fremover foregå, ved at ansøgeren dokumenterer, hvor vedkommende i dag er statsborger og er i besiddelse af et gyldigt pas med en gyldighed på mindst 10 år.
Ansøgeren skal naturligvis opfylde alle de betingelser, der i dag stilles.
Hvis personen idømmes en fængselsstraf på 6 måneders fængsel eller mere, fratages personen det danske statsborgerskab igen, og personen tildeles istedet sit oprindelige statsborgerskab.
Det er hensigten, at statsborgere med et betinget statsborgerskab skal have de samme rettigheder som andre danske statsborgere, det vil f.eks. sige retten til at stemme til folketingsvalg.
Den afgørende forskel er blot, at statsborgerskabet skal fratages personen igen, hvis personen begår alvorlig kriminalitet.
 Det er magtpålæggende for forslagsstillerne, at dansk indfødsret fremover erhverves betinget i en periode på 10 år, da det er et simpelt spørgsmål om nationalstatens Danmarks overlevelse.
Skriftlig fremsættelse Susanne Eilersen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tildeling af betinget indfødsret.
(Beslutningsforslag nr.
B 26) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
