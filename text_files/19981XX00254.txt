Skriftlig fremsættelse (21. januar 1999) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om ændring af søloven.  

 (Gennemførelse af 1996-protokollen til  

 Globalbegrænsningskonventionen af 1976, m.v.).
(Lovforslag nr.
L 165).
 Hermed tillader jeg mig at fremsætte forslag til lov  

 om ændring af søloven.
Lovforslaget gennemfører den internationale  

 Protokol af 1996 (1996-protokollen) til Londonkonventionen af 1976 om  

 begrænsning af ansvaret for søretlige krav (1976-konventionen).  

 Hermed forhøjes rederens maksimale ansvarsgrænser for krav, der  

 følger af skader, der forvoldes på tredjemænd eller  

 tredjemands ejendom i forbindelse med driften af skibet m.v.
Disse  

 ansvarsgrænser har ikke været justeret i 20 år.
Lovforslaget muliggør en dansk ratifikation af  

 1996-protokollen.
For at tage hensyn til danske skibes konkurrencesituation  

 er det foreslået, at Danmark i en overgangsperiode både er part i  

 1996-protokollen og 1976-konventionen.
Hermed sikres danske redere en  

 konventionsmæssig beskyttelse ved retssager i lande, der fortsat er  

 part til 1976-konventionen, men som endnu ikke har tiltrådt  

 1996-protokollen.
Hvis Danmark ikke fortsat er part til 1976-konventionen i  

 den overgangsperiode, hvor 1996-protokollen ikke har en bred international  

 opbakning, risikeres det, at danske rederes mulighed for  

 ansvarsbegrænsning bortfalder i den række af lande, der vil vente  

 med at tiltræde 1996-protokollen.
I lighed med de nuværende regler i søloven om  

 ansvarsgrænser efter 1976-konventionen, som Danmark har ratificeret,  

 gradueres ansvarsgrænser efter skibets størrelse.
En  

 gennemførelse af de nye internationale ansvarsgrænser  

 medfører stigninger i rederens ansvarsgrænse fra mellem det  

 dobbelte og det seksdobbelte afhængig af skibets størrelse.
Den  

 største stigning sker for de mindre skibe.
Lovforslaget åbner  

 dog mulighed for at lave særordninger for de helt små skibe med  

 en bruttotonnage på under 300 tons.
Den særlige øvre ansvarsgrænse på  

 25 mio.
SDR for passagerskader afskaffes.
Også for disse skader sker  

 der en forhøjelse af rederens maksimale ansvarsgrænse pr. person  

 med lidt over 3 gange det nuværende beløb, og den maksimale  

 ansvarsgrænse pr. hændelse beregnes nu på grundlag af det  

 antal passagerer, som skibet må medføre.
 Både offentlige og private interessenter vil kunne  

 drage fordel af de nye ansvarsgrænser, der især forbedrer  

 muligheden for at få større erstatningskrav dækket.
1996-protokollen er endnu ikke trådt i kraft, og  

 dette sker først, når 10 lande har ratificeret den.
Efter  

 lovforslaget kan erhvervsministeren fastsætte lovens  

 ikrafttrædelsestidspunkt.
Det er herefter muligt at sætte loven i  

 kraft, når 1996-protokollen træder i kraft.
 Med disse bemærkninger skal jeg anbefale forslaget  

 til en hurtig og velvillig behandling.
