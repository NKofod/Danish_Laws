Skriftlig fremsættelse (10. november  

 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om servicejob.  

 (Udvidelse af anvendelsesområdet, forlængelse af  

 forsøgsperioden, genoptjening af ret til dagpenge m.v.).
(Lovforslag nr.
L 102).
 Med lovforslaget, der skal ses i  

 sammenhæng med de netop indgåede finanslovsaftaler, er der lagt  

 op til en styrkelse af servicejobordningen, der blev etableret pr. 1. januar  

 2000, som en 2-årig forsøgsordning.
 Udviklingen i anvendelsen af servicejobordningen har ikke  

 hidtil svaret til de forventninger, der var til ordningen i forbindelse med  

 vedtagelsen af lov om servicejob.
 Med henblik på at sætte mere skub i ordningen  

 foreslås det derfor, at loven fremover udvides til også at finde  

 anvendelse i forhold til selvejende institutioner, som udfører  

 offentlige serviceopgaver, samt humanitære organisationer.
 Samtidig indføres der genoptjening af ret til  

 dagpenge, så servicejob også i relation til  

 arbejdsløshedsforsikringens regler behandles som ordinær  

 beskæftigelse.
 Herudover afsættes der som led i styrkelsen af  

 servicejobordningen på navnlig ældreområdet en pulje  

 på 100 mio. kr., hvoraf der kan ydes et supplerende tilskud på  

 50.000 kr. til servicejob, der oprettes inden for ældresektoren.  

 Tilskuddet, der svarer til 3-4 måneders nettolønudgift, skal som  

 udgangspunkt investeres i oplæring og uddannelse af den nyansatte.
 I tilslutning til disse elementer foreslås det, at  

 forsøgsperioden for servicejobordningen forlænges med 1  

 år, d.v.s. at forsøgsperioden udløber med udgangen af  

 2002.
 Endelig indeholder forslaget en mindre justering af  

 bestemmelsen om klageadgang i lov om servicejob.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Tingets velvillige behandling.
