 Ved lov om Københavns lufthavne A/S blev Københavns lufthavnsvæsen,  

 der hidtil havde været en statsvirksomhed, omdannet til et aktieselskab S fra  

 1/10-1990.
I følge loven indtrådte S i samtlige statsvirksomhedens rettigheder og  

 forpligtelser.
S meldte sig ind i arbejdsgiverforeningen A, som opsagde  

 overenskomster med 6 fagforbund til bortfald pr.
 31/3-1991.
Der blev ført en række forhandlinger, der havde til formål at  

 tilvejebringe et nyt overenskomstgrundlag gældende for S som afløsning for de  

 opsagte overenskomster, men da disse endte resultatløse, erklærede A under  

 henvisning til en bestemmelse i den forud for lovens ikrafttræden gældende  

 hovedaftale, der svarer til § 7, stk. 2, i hovedaftalen mellem DA og LO, at  

 de opsagte overenskomster var afløst af A's overenskomster med de pågældende  

 fagforbund.
Da fire af disse overenskomster fandtes at have væsentligt samme  

 gyldighedsområde som de opsagte overenskomster, fandt Arbejdsretten herefter  

 de pågældende opsagte overenskomster for bortfaldet.
Den omstændighed, at man  

 fra arbejdsgiverside først på et sent tidspunkt under forhandlingerne gjorde  

 opmærksom på, at man i givet fald ville henholde sig til overenskomsterne  

 mellem A og de respektive forbund, afskar ikke A fra nu at påberåbe sig  

 hovedaftalens bestemmelser om opsigelse af overenskomster med de deri  

 opstillede betingelser for disses endelige bortfald.
For så vidt angår to  

 fagforbund var der ikke forelagt retten dokumentation for, at nye  

 overenskomster omfattende samme parter og med i det væsentlige samme faglige  

 gyldighedsområde var trådt i stedet for de opsagte overenskomster, hvorfor  

 disse ansås for fortsat gældende indtil videre.
 Således som loven var udformet, fandtes hovedaftalen ikke at være  

 bortfaldet i relation til S i forbindelse med lovens ikrafttræden.
 En påstand om afvisning af en selvstændig påstand fra indklagede, der  

 omfattede andre parter end de i klageskriftet nævnte, blev ikke taget til  

 følge, jf. arbejdsretsloven § 19, jf. retsplejelovens § 251, stk. 1.
 1. Ved lov nr. 428 af 13. juni 1990 om Københavns Lufthavne A/S blev  

 Københavns Lufthavnsvæsen, der hidtil havde været en statsvirksomhed under  

 finanslovens § 2, med virkning fra den 1. oktober 1990 omdannet til et  

 aktieselskab - Københavns Lufthavne A/S - der har overtaget driften af  

 lufthavnene i Kastrup og Roskilde.
Omdannelsen medførte ikke umiddelbart nogen ændring i de bestående  

 overenskomstforhold for det personale, der ved selskabets overtagelse af  

 driften af lufthavnene var ansat i statsvirksomheden Københavns  

 Lufthavnsvæsen, herunder i de overenskomster, som var indgået mellem  

 Finansministeriet på statens vegne og Statsansattes Kartel på vegne en række  

 tilsluttede forbund, bl.a.
Handels- og Kontorfunktionærernes Forbund i  

 Danmark, Kvindeligt Arbejderforbund i Danmark, Dansk El-Forbund, Dansk  

 Metalarbejderforbund, Teknisk Landsforbund samt Snedker- og Tømrerforbundet i  

 Danmark.
I lovens § 2, stk. 3, hedder det således, at selskabet ved  

 overtagelsen af de to lufthavne indtræder »i samtlige statsvirksomheden  

 Københavns Lufthavnsvæsens rettigheder og forpligtelser«, hvilket - som  

 det fremgår af bemærkningerne til lovforslaget, jf.
F.T. 1989-90, tillæg A,  

 spalte 5102 - indebærer, »at det nystiftede selskab indtræder i  

 rettigheder og forpligtelser i forhold til det personale, der på  

 overtagelsestidspunktet er ansat i Københavns Lufthavnsvæsen, jfr. herved  

 loven om lønmodtageres retsstilling ved virksomhedsoverdragelse.« Efterfølgende er overenskomsterne med de nævnte 6 forbund imidlertid  

 blevet opsagt med det overenskomstmæssige varsel til bortfald ved udgangen af  

 marts måned 1991. Opsigelserne skete ved i det væsentlige enslydende  

 skrivelser af 20. december 1990 til forbundene fra Arbejdsgiverforeningen for  

 Handel, Transport og Service, som det nystiftede aktieselskab havde indmeldt  

 sig i.
Det hedder i skrivelserne bl.a.:
»Den tidligere statsvirksomhed Københavns Lufthavnsvæsen er pr. 1.  

 oktober 1990 omdannet til aktieselskabet Københavns Lufthavne (KLH), og det  

 vil derfor ikke længere være Finansministeriet, der på virksomhedens vegne  

 indgår nye overenskomster.
KLH har i stedet indmeldt virksomheden i  

 Arbejdsgiverforeningen for Handel, Transport og Service.
 På vegne af KLH skal vi hermed opsige overenskomstforholdet mellem  

 Finansministeriet og. ...... med tilhørende lokalaftaler, praksis og kutymer  

 til endeligt bortfald med udgangen af marts måned 1991.
 Virksomheden og AHTS er optaget af at overveje de fremtidige løn- og  

 ansættelsesvilkår for samtlige medarbejdergrupper i KLH, herunder at vurdere  

 om og i givet fald i hvilket omfang disse kan/bør tilpasses virksomhedens  

 særlige behov.
Vi kan oplyse, at virksomheden i forbindelse med de nævnte overvejelser  

 har lagt vægt på, at ændringer i løn- og ansættelsesvilkår sker således, at  

 ingen af de aktuelt ansatte medarbejdere får forringet deres  

 indtjeningsniveau.« Opsigelse af den mellem Finansministeriet og Statsansattes Kartel indgåede  

 Hovedaftale, der i § 4 indeholder en bestemmelse svarende til § 7, stk. 2, i  

 Hovedaftalen mellem Dansk Arbejdsgiverforening og Landsorganisationen i  

 Danmark, er derimod først sket i foråret 1992 og da som en  

 »sikkerhedsopsigelse.« 2. Opsigelserne af de omhandlede overenskomster m.v. gav anledning til, at  

 der frem til midten af november 1991 førtes forhandlinger med deltagelse af  

 repræsentanter fra bl.a.
Arbejdsgiverforeningen for Handel, Transport og  

 Service (AHTS) og Statsansattes Kartel (StK) om de fremtidige  

 overenskomstforhold.
Mellem deltagerne i forhandlingerne er der ikke enighed  

 om karakteren af disse, der endte uden resultat.
Medarbejdere, der omfattes  

 af de opsagte overenskomster m.v., er herefter fortsat blevet aflønnet efter  

 disse.
Efter forhandlingssammenbruddet meddelte Dansk Arbejdsgiverforening på  

 vegne AHTS i skrivelse af 14. november 1991 til HK/Service, at de opsagte  

 overenskomster med dette forbund ville blive »omskrevet« til  

 landsoverenskomsten mellem DA/BKA og HK.
I skrivelsen hedder det:
 »Efter at A/S Københavns Lufthavne, tidligere Københavns  

 Lufthavnsvæsen, har indmeldt sig i Dansk Arbejdsgiverforening gennem  

 Arbejdsgiverforeningen for Handel, Transport og Service, opsagde denne  

 forening på Københavns Lufthavnes vegne overfor HK de på daværende tidspunkt  

 gældende overenskomster for virksomheden aftalt mellem Finansministeriet og  

 HK vedrørende kontorfunktionærer, edb-medarbejdere og  

 laboratoriefunktionærer.
 Da overenskomstforholdene mellem Finansministeriet og HK herefter må anses  

 for værende bortfaldet pr. 31.3.1991 for Københavns Lufthavne, skal vi  

 meddele, at overenskomsterne vil blive omskrevet til landsoverenskomsten  

 mellem DA/BKA og HK med virkning fra 1.4.1991.
Omskrivningen vil finde sted i overensstemmelse med principperne i  

 landsoverenskomstens § 2, 2 b.« Skrivelsen gav anledning til, at Landsorganisationen i Danmark den 9.  

 december 1991 begærede fællesmøde afholdt.
I begæringen hedder det:
 »Vi har fra Statsansattes Kartel på vegne af en række LO- forbund  

 m.v., modtaget indberetning om, at Arbejdsgiverforeningens medlemsvirksomhed,  

 AHTS, ikke har villet anerkende, at STK's hovedaftale med Staten fortsat er  

 gældende for overenskomstforholdene omkring Københavns Lufthavne A/S.
Da vi forstår, at Dansk Arbejdsgiverforening har samme opfattelse som  

 AHTS, hvilket vi må udlede af DA's skrivelse af 14.11.1991 til HK Service,  

 skal vi anmode om, at der snarest aftales et HASTE-FÆLLESMØDE i sagen, idet  

 vor påstand vil være, at DA/AHTS tilpligtes at anerkende, at den ikke opsagte  

 STK hovedaftale fortsat er gældende, samt at DA/AHTS tilpligtes at anerkende,  

 at de indgåede overenskomster mellem AHTS og forbundene gældende for det  

 private arbejdsmarked, som udgangspunkt ikke er gældende i Københavns  

 Lufthavne A/S. .....« Fællesmødet blev afholdt den 17. december 1991 med deltagelse af  

 repræsentanter for de to hovedorganisationer, for AHTS og StK samt for  

 Handels- og Kontorfunktionærernes Forbund i Danmark, Kvindeligt  

 Arbejderforbund i Danmark, Dansk El-Forbund og Dansk Metalarbejderforbund.  

 Enighed kunne imidlertid ikke opnås, idet parterne hver især fastholdt deres  

 standpunkter.
 3. Ved klageskrift af 22. januar 1992 har Dansk Arbejdsgiverforening  

 herefter indbragt sagen for Arbejdsretten, men har begrænset denne til at  

 angå de overenskomster m.v., som var indgået med Handels- og  

 Kontorfunktionærernes Forbund i Danmark, over for hvem man har påstået  

 overenskomsterne m.v. behørigt opsagt og bortfaldet med udgangen af marts  

 1991 med den følge, at der skal ske omskrivning som anført i skrivelsen af  

 14. november 1991.
 De indklagede har påstået frifindelse og har såvel i svarskriftet som i  

 senere processkrifter nedlagt selvstændige påstande omfattende også  

 Statsansattes Kartel, Kvindeligt Arbejderforbund i Danmark, Dansk El-Forbund,  

 Dansk Metalarbejderforbund, Teknisk Landsforbund og Snedker- og  

 Tømrerforbundet i Danmark.
 Klagerne har over for disse påstande principalt nedlagt påstand om  

 afvisning og til støtte herfor anført, at sagen ikke uden klagernes accept  

 kan omfatte andre parter end de i klageskriftet nævnte.
 Arbejdsretten har imidlertid ikke fundet tilstrækkelig anledning til at  

 nægte de omhandlede organisationer adgang til at indtræde som parter i sagen,  

 jf. herved arbejdsretslovens § 19 sammenholdt med retsplejelovens § 251, stk.  

 1, heller ikke for så vidt angår de organisationer, som ikke deltog i  

 fællesmødet den 17. december 1991. Afvisningspåstanden tages derfor ikke til  

 følge.
 4. Parterne har herefter nedlagt følgende endelige påstande:
 Klagernes påstande:
 Principalt: Statsansattes Kartel og de indklagede organisationer  

 tilpligtes at anerkende, at den som bilag A fremlagte hovedaftale mellem  

 Finansministeriet og Statsansattes Kartel er bortfaldet i relation til  

 Københavns Lufthavne A/S i forbindelse med ikrafttrædelsen af Lov nr. 428 af  

 13. juni 1990 om privatisering af Københavns Lufthavne A/S.
 Subsidiært: Statsansattes Kartel og de indklagede organisationer  

 tilpligtes at anerkende, at den som bilag A fremlagte hovedaftale mellem  

 Finansministeriet og Statsansattes Kartel er bortfaldet i forbindelse med  

 opsigelse og udløbet af de som bilag B - D og bilag 6 - 8 fremlagte  

 overenskomster.
 Mere subsidiært: Statsansattes Kartel og de indklagede organisationer  

 tilpligtes at anerkende, at den som bilag A fremlagte hovedaftale mellem  

 Finansministeriet og Statsansattes Kartel bortfalder efter opsigelse til  

 udløb for Københavns Lufthavne A/S i overensstemmelse med hovedaftalens  

 bestemmelser.
 For så vidt angår Handels- og Kontorfunktionærernes Forbund i Danmark  

 nedlægges yderligere følgende selvstændige påstande:
 1. Handels- og Kontorfunktionærernes Forbund i Danmark tilpligtes at  

 anerkende, at overenskomst af 4. september 1989 (APD nr. 63/89) for  

 kontorfunktionærer i statens tjeneste, overenskomst af 10. oktober 1989 (APD  

 nr. 94/89) for laboratoriefunktionærer m.fl. i statens tjeneste og  

 overenskomst af 27. november 1989 (APD nr. 34/90) for edb- medarbejdere (HK)  

 i statens tjeneste, alle med tilhørende lokalaftaler, praksis og kutymer, er  

 behørigt opsagt og bortfaldet med udgangen af marts måned 1991.
 2. Handels- og Kontorfunktionærernes Forbund i Danmark tilpligtes at  

 anerkende, at de nævnte overenskomster i overensstemmelse med principperne i  

 § 2, pkt. 2b i Landsoverenskomsten mellem DA/BKA og HK omskrives til  

 Landsoverenskomsten med virkning fra 1. april 1991.
 For så vidt angår Dansk El-Forbund, Dansk Metalarbejderforbund og Teknisk  

 Landsforbund nedlægges yderligere følgende selvstændige påstande:
 Dansk El-Forbund og Dansk Metalarbejderforbund tilpligtes at anerkende, at  

 overenskomsten af april 1991 mellem disse forbund og Arbejdsgiverforeningen  

 for Handel, Transport og Service er gældende for det arbejde omfattet af  

 overenskomsten, der udføres i Københavns Lufthavne A/S, og dermed er trådt i  

 stedet for den som bilag B fremlagte overenskomst.
 Teknisk Landsforbund tilpligtes at anerkende, at overenskomsten af 22.  

 juni 1990 mellem dette forbund og Arbejdsgiverforeningen for Handel,  

 Transport og Service er gældende for det arbejde, omfattet af overenskomsten,  

 der udføres i Københavns Lufthavne A/S.
 I øvrigt har klagerne - der ikke har nedlagt selvstændige påstande for så  

 vidt angår Kvindeligt Arbejderforbund i Danmark og Snedker- og  

 Tømrerforbundet i Danmark - påstået frifindelse over for de indklagedes  

 påstande.
 De indklagedes påstande:
 Frifindelse for klagernes påstande og Københavns Lufthavne A/S tilpligtet  

 at anerkende, at de som bilag 6-8 samt bilag A-D og G-H fremlagte  

 overenskomster er gældende for Københavns Lufthavne A/S.
 5. De af påstandene omfattede overenskomster er følgende:
 Bilag A: Hovedaftalen af 20. juni 1988 mellem Finansministeriet og  

 Statsansattes Kartel, hvis dækningsområde er angivet således:
»Denne hovedaftale har bindende virkning for 1. de ministerier, styrelser og institutioner der er omfattet af en  

 kollektiv overenskomst indgået af eller efter bemyndigelse fra  

 Finansministeriet og STK eller en organisation, der er medlem af STK, og for 2. organisationer, der er tilsluttet STK og har indgået en overenskomst  

 som nævnt, samt for medlemmer af disse organisationer, der er omfattet af en  

 sådan overenskomst.« Efter Hovedaftalens § 12 kan opsigelse ske med mindst 6 måneders varsel  

 til en 1. oktober, hvorefter der skal optages forhandlinger om en ny  

 hovedaftale.
Er disse ikke afsluttet inden den 1. oktober, forbliver  

 Hovedaftalen gældende, indtil de ikraftværende kollektive overenskomster  

 afløses af nye.
Hovedaftalen bortfalder da ved de nye kollektive  

 overenskomsters ikrafttræden.
 Bilag 6-8: De mellem Finansministeriet og HK/STAT indgåede overenskomster  

 henholdsvis af 4. september 1989 for kontorfunktionærer i statens tjeneste  

 (bilag 6), af 10. oktober 1989 for laboratoriefunktionærer m.fl. i statens  

 tjeneste (bilag 7) og af 27. november 1989 for EDB- medarbejdere (HK) i  

 statens tjeneste (bilag 8).
Bilag B: Overenskomst af 27. september 1989 mellem Finansministeriet og  

 bl.a.
Dansk Metalarbejderforbund, Dansk El-Forbund og Snedker- og  

 Tømrerforbundet i Danmark, gældende for håndværkere i staten.
 Bilag C: Protokollat af 22. maj 1990 i tilslutning til den under bilag B  

 nævnte overenskomst.
 Bilag D: Overenskomst af 8. januar 1990 mellem Finansministeriet og  

 Kvindeligt Arbejderforbund i Danmark for rengøringsassistenter m.fl. i  

 statens tjeneste m.v.
 Bilag G: Overenskomst, gældende fra 1. april 1989, mellem  

 Finansministeriet og Teknisk Landsforbund for bygningskonstruktører i statens  

 tjeneste.
 Bilag H: Overenskomst, gældende fra 1. april 1989, mellem  

 Finansministeriet og Teknisk Landsforbund for tekniske tegnere, tekniske  

 assistenter, byggeteknikere, maskinteknikere og praktikanter i statens  

 tjeneste.
 For samtlige overenskomster gælder, at de kunne opsiges med 3 måneders  

 varsel til en 31. marts, dog tidligst til den 31. marts 1991.
 Landsoverenskomsten mellem DA/BKA og HK, hvortil der henvises i 2. led af  

 klagernes påstand over for HK, indeholder bl.a. følgende bestemmelser:
»§ 2 LANDSOVERENSKOMSTENS OMRÅDE 1. Landsoverenskomst eller særoverenskomst.
a.
Dersom HK opfylder vilkårene i foranstående § 1 for at kunne rejse krav  

 om overenskomst, er begge parter pligtige til at respektere  

 landsoverenskomsten, medmindre den pågældende virksomhed udøves i henhold til  

 en af offentlig myndighed udfærdiget koncession eller under forhold, der kan  

 sidestilles hermed.
b.
Forbundet kan rejse krav om særbestemmelser, hvis der i en virksomhed  

 er tale om arbejdsforhold eller arbejdsfunktioner, der ikke er dækket af  

 landsoverenskomstens bestemmelser.
 2. Omskrivning af overenskomster til landsoverenskomsten.
a.
En overenskomst mellem HK og en virksomhed, der indmelder sig i DA/BKA,  

 omskrives fra overenskomstens udløbstid til landsoverenskomsten, medmindre  

 betingelserne i § 2,1 for krav om særbestemmelser er opfyldt.
b.
Omskrivningen skal ske således, at lønsatser, der ligger under eller  

 over landsoverenskomstens, ændres til dennes satser, og der gives  

 medarbejdere, hvis løn ifølge de eventuelle højere satser ligger over  

 landsoverenskomstens, personlige tillæg, i hvilke der ikke kan modregnes, og  

 som mindst skal svare til forskellen mellem landsoverenskomstens satser og  

 den højere sats, hvorefter pågældende var aflønnet.« Overenskomsten af april 1991 mellem AHTS og Dansk El-Forbund samt Dansk  

 Metalarbejderforbund, hvortil der henvises i klagernes påstand over for de to  

 forbund, fastsætter bl.a., at overenskomsten »er gældende for samtlige  

 Dansk Metalarbejderforbunds og Dansk El-Forbunds medlemmer beskæftiget på  

 AHTS« medlemsvirksomheder', og at overenskomsten »omfatter i faglig  

 henseende alt arbejde, der efter praksis eller forholdets natur bestrides af  

 forbundenes medlemmer.« Endelig indeholder overenskomsten af 22. juni 1990, hvortil der henvises i  

 klagernes påstand over for Teknisk Landsforbund, i § 1 en angivelse af  

 overenskomstens område, der indebærer, at overenskomsten i realiteten  

 omfatter den samme gruppe medarbejdere, som er omfattet af den som bilag H  

 fremlagte overenskomst.
 6. Til belysning af overenskomstforholdene og de førte forhandlinger herom  

 i forbindelse med og efter omdannelsen af Københavns Lufthavnsvæsen til  

 Københavns Lufthavne A/S har parterne fremlagt en del materiale, hvorfra  

 følgende skal gengives:
 I en skrivelse af 7. december 1990 fra Finansministeriet til direktør S.P.  

 Thorning, Københavns Lufthavne A/S, hedder det bl.a.:
 »I brev af 27. november 1990 fra direktøren for Københavns Lufthavne  

 A/S til bestyrelsen for lufthavnene, hvormed fremsendes et brev fra  

 direktøren til Trafikministeriet, meddeles, at det ikke har været muligt for  

 den daglige ledelse at tilvejebringe afklaring på spørgsmålet om, hvorvidt  

 Statsansattes Kartel (StK) vil kunne modsætte sig selskabets frigørelse fra  

 den statslige hovedaftale førend i 1993.
 I den anledning skal det oplyses, at Finansministeriet har indgået  

 vedlagte 2 hovedaftaler, som omhandler StK-personale i lufthavnene, nemlig  

 dels hovedaftalen af 27. oktober 1969 i henhold til lov om tjenestemænd i  

 staten, folkeskolen og folkekirken, jf. bekendtgørelse nr. 515 af 28.  

 november 1969, dels hovedaftalen af 20. juni 1988, der er indgået med  

 Statsansattes Kartel, overenskomstsektionen.
 Hovedaftalen af 27. oktober 1969 kan ikke opsiges af Københavns Lufthavne  

 A/S.......
 Hvad angår hovedaftalen af 20. juni 1988, skal Finansministeriet  

 indledningsvis bemærke, at eventuelle spørgsmål om fortolkning og brud på  

 denne hovedaftale må afgøres ved de fagretlige instanser.
 Finansministeriet skal dernæst om Finansministeriets umiddelbare  

 forståelse af denne hovedaftale oplyse følgende:
 1. Hovedaftalens dækningsområde er omhandlet i aftalens indledning og er  

 bl.a. beskrevet således:
 »Denne hovedaftale har bindende virkning for de ministerier,  

 styrelser og institutioner, der er omfattet af en kollektiv overenskomst  

 indgået af eller efter bemyndigelse fra Finansministeriet og StK eller en  

 organisation, der er medlem af StK«.
Som følge heraf og i overensstemmelse med forudsætningerne for  

 hovedaftalens indgåelse omfatter denne hovedaftale alene de myndigheder mv.,  

 som er omfattet af Finansministeriets forhandlingskompetence.
Lufthavnen er  

 efter omdannelsen til et aktieselskab ikke længere omfattet af  

 Finansministeriets forhandlingskompetence og derfor ikke efter  

 Finansministeriets opfattelse omfattet af hovedaftalens dækningsområde.  

 Finansministeriet agter at indkalde StK og orientere herom.
 2. I hovedaftalens § 11 er indeholdt regler om organisationernes optagelse  

 i og udmeldelse af StK......
 Endelig er det Finansministeriets opfattelse, at bestemmelserne om  

 indmeldelse og udmeldelse ikke kan anvendes i den aktuelle situation, hvor  

 lufthavnen ved lov er omdannet til et aktieselskab, og hvor der således ikke  

 er tale om en parallelitet til en udmeldelse af en arbejdstager- eller  

 giverorganisation.
 Også af den grund er det Finansministeriets opfattelse, at  

 StK-hovedaftalen ikke længere er gældende for lufthavnens overenskomstmæssige  

 forhold.
3. StK-hovedaftalen indeholder foruden regler om konflikter i  

 interessetvister og regler om forståelse af de enkelte overenskomster,  

 tillige bestemmelser om afskedigelse af lønmodtagere og disses  

 tillidsrepræsentanter.
Sådanne bestemmelser er for personalegrupper uden for  

 StK undertiden optaget i selve de statslige overenskomster og ikke i de  

 overliggende hovedaftaler.
 Som følge heraf er det Finansministeriets opfattelse, at de enkelte  

 lønmodtagere ved lufthavnene kan støtte ret på disse regler i henhold til  

 virksomhedsoverdragelsesloven, så længe de nugældende overenskomster består.
 Finansministeriet har med hensyn til spørgsmålet om  

 virksomhedsoverdragelsesloven indhentet en udtalelse fra Arbejdsministeriet,  

 der har udtalt følgende:
 »Ved overdragelsen af virksomheden Københavns Lufthavnsvæsen fra  

 staten til Københavns Lufthavn A/S indtrådte erhververen KLA i rettigheder og  

 forpligtelser i forhold til de ansatte, som bestod på  

 overdragelsestidspunktet, herunder rettigheder og forpligtelser i henhold til  

 Hovedaftale mellem Finansministeriet og Statsansattes Kartel,  

 overenskomstsektionen, 1988. I medfør af virksomhedsoverdragelseslovens § 2,  

 stk. 1, er staten samtidig frigjort for sine forpligtelser i forhold til  

 disse ansatte og deres repræsentanter.
Københavns Lufthavn A/S er altså bundet til at respektere hovedaftalens  

 indhold i forhold til de ansatte, som er omfattet af aftalen.
Samtidig er  

 Københavns Lufthavn A/S indtrådt i retten til at bringe denne binding til  

 ophør ved opsigelse efter reglerne herfor i samme omfang, som ville have  

 tilkommet staten, hvis overdragelsen ikke havde fundet sted.
 Opsigelse af forpligtelserne efter hovedaftalen må anvendes som platform  

 for tilrettelæggelse af den fremtidige personalepolitik i samarbejde med de  

 ansatte og deres repræsentanter eller organisationer.
Københavns Lufthavn A/S er efter Arbejdsministeriets opfattelse ikke  

 herved bundet af hovedaftalens § 3, stk. 1 og 2, da virksomheden ikke længere  

 hører til det af hovedaftalen omfattede område.
Selskabet er ikke egentlig  

 part i overenskomsten.
Når overenskomstforholdene skal fastlægges for tiden efter opsigelsen, må  

 det ske ved forhandling mellem KLA og den arbejdsgiverforening, selskabet er  

 blevet medlem af på den ene side, og personalets repræsentanter eller den/de  

 organisationer, de er/bliver medlemmer af på den anden.
Eventuelle  

 grænseproblemer mellem relevante faglige organisationer må afklares mellem  

 organisationerne indbyrdes med respekt af bestående aftaler med  

 arbejdsgiverforeningen.
 Statsansattes Kartel har altså ikke i kraft af  

 virksomhedsoverdragelsesloven forhandlingsretten for de ansatte«.
Afslutningsvis skal Finansministeriet i øvrigt gøre opmærksom på, at  

 tilsvarende situationer på det private arbejdsmarked, hvor en ny ejer ønsker,  

 at bestemte løn- og ansættelsesvilkår skal være gældende for virksomheden i  

 fremtiden, ofte er løst ved, at der hurtigt efter overtagelsen er optaget  

 forhandlinger med vedkommende organisationer for personalet, og at man ved  

 disse forhandlinger har opnået enighed om de fremtidige vilkår og de  

 overgangsordninger, som er nødvendige.' De bestemmelser i Hovedaftalens § 3, stk. 1 og 2, hvortil henvises i den i  

 skrivelsen citerede udtalelse fra Arbejdsministeriet, vedrører StK's  

 forhandlingsret.
Om dennes bortfald eller fortsatte eksistens fandt der i den  

 følgende tid drøftelser sted mellem StK og AHTS samt repræsentanter for  

 Københavns Lufthavne A/S i forbindelse med de forhandlinger, som indledtes  

 efter selskabets indmeldelse i AHTS pr. 1. oktober 1990. I et af de  

 indklagede fremlagt referat fra et indledende møde den 19. december 1990 - et  

 referat, hvis »gyldighed« klagerne har bestridt - hedder det bl.a.:
»På mødet, der altså blev holdt efter KLH« indmeldelse i AHTS,  

 blev spørgsmålet om indgåelse af en virksomhedsoverenskomst drøftet.  

 Situationen var den, at det af loven om omdannelsen af de tidligere  

 statsvirksomheder Københavns og Roskilde lufthavne til et aktieselskab  

 fremgik, at man skulle give de beskæftigede tjenestemænd et  

 ansættelsestilbud.
Desuden var de overenskomstansatte omfattet af  

 virksomhedsoverdragelsesloven, så der skulle ved de hidtidige overenskomsters  

 udløb ske en fornyelse.
De 3 centralorganisationer repræsenterede således  

 alle ansatte i lufthavnene.
Der var derfor på mødet enighed om, at det ville være en god ide at lave  

 en virksomhedsoverenskomst omfattende såvel »tidligere«  

 tjenestemænd og overenskomstansatte samt nyansatte.
Denne model var StK i  

 gang med at gennemføre sammen med GiroBank A/S.
Overenskomsten skulle omfatte  

 medlemmer af de 3 centralorganisationer........' Efter opsigelsen den 20. december 1990 af de gældende overenskomster m.v.  

 sendte StK den 27. december 1990 følgende telefax til AHTS:
 »Statsansattes Kartel er blevet gjort opmærksom på, at De ved  

 skrivelse af 20. december 1990 har opsagt de nuværende overenskomster m.v.  

 ved Københavns Lufthavne A/S.
 I den anledning skal StK orientere om, at følgende faglige organisationer,  

 med medlemmer beskæftiget hos Københavns Lufthavne A/S, er medlem hos StK:
HK/STAT, Kvindeligt Arbejderforbund, Snedker- og Tømrerforbundet, Teknisk Landsforbund, Dansk Metalarbejderforbund, Dansk Formands Forening, Specialarbejderforbundet, Dansk El-Forbund, Malerforbundet, Murerforbundet og Blik- og Rørarbejderforbundet.
 Herudover er Luftfartsvæsenets Personaleforbund, som organiserer  

 hovedparten af tjenestemændene ved Københavns Lufthavne A/S, medlem hos StK.
 Ved et møde i StK den 20. november 1990, hvor hovedparten af  

 organisationerne var tilstede, tilkendegav de tilstedeværende organisationer,  

 at de ønsker forhandlingerne om overenskomstforholdene og  

 ansættelsestilbudene til tjenestemændene ved Københavns Lufthavne A/S  

 koordineret og varetaget gennem StK.
 I den anledning er der nedsat et forhandlingsudvalg med repræsentanter for  

 de nævnte organisationer og med repræsentation fra StK.
 Det kan oplyses, at StK i slutningen af januar 1991 forventer at kunne  

 aflevere oplæg til de kommende forhandlinger.
 Vi formoder, at De er bekendt med resultatet af mødet den 19. december  

 1990 mellem repræsentanter for centralorganisationerne og ledelsen i  

 lufthavnen.
Kopi af nærværende skrivelse er tilsendt de berørte  

 medlemsorganisationer.« Meddelelsen gav anledning til, at AHTS i skrivelse af 22. januar 1991  

 indbød StK til et møde den 25. s.m., hvori deltog også repræsentanter for  

 Københavns Lufthavne A/S.
Med skrivelse af 1. marts 1991 fremsendte StK herefter til AHTS udkast til  

 en hovedaftale vedrørende Københavns Lufthavne A/S.
I skrivelsen hedder det  

 bl.a.:
 »Som bekendt er de nuværende hovedaftaler ikke opsagt.  

 Centralorganisationerne skal dog hermed tilkendegive, at vi er indforstået  

 med, at de nuværende hovedaftaler mellem Finansministeriet og  

 centralorganisationerne pr. 1. april 1991 kan afløses af vedlagte  

 hovedaftale, såfremt AHTS måtte ønske det.
 Når spørgsmålet om hovedaftale er afklaret, vil centralorganisationerne  

 fremsende forslag til overenskomst mv.
Da de nuværende overenskomstforhold udløber pr. udgangen af marts 1991,  

 skal vi anmode om, at der snarest sker en afklaring af hovedaftaleforholdene  

 således, at forhandlingerne om de egentlige overenskomster kan  

 igangsættes......« Som svar på et - ikke fremlagt - brev fra AHTS fremsendte StK den 7. marts  

 1991 følgende skrivelse til AHTS:
 Vedr. forhandlingsforholdene i Københavns Lufthavne A/S.
 Med henvisning til Deres brev af 4. marts 1991 (modtaget her i dag) om  

 ovenstående skal vi fremkomme med følgende bemærkninger.
 Vi er noget undrende over for, at der skal stilles tvivl om vor  

 forhandlingskompetence.
På mødet hos Dem den 25. januar blev specielt drøftet vort forhold til  

 SID, hvilket blev afklaret ved SIDs brev af 31. januar 1991 til os.
Brevet  

 blev senere sendt pr. telefax til Deres Lars Overgaard.
 Herudover blev det på mødet den 25. januar nævnt, at Dansk  

 Funktionærforbund ved en beklagelig fejltagelse ikke fremgik af vort brev af  

 27. december 1990 til Dem.
 Der kan derfor ikke, efter vor opfattelse, længere være nogen tvivl om vor  

 forhandlingskompetence.
Det kan desuden oplyses, at der i StK er sammensat et forhandlingsudvalg  

 med repræsentanter for samtlige vore medlemsorganisationer i Københavns  

 Lufthavne A/S.
Forhandlingsudvalget mødes den 14. marts.
Ingen af vore  

 medlemsorganisationer har meddelt os, at de ikke fortsat ønsker  

 forhandlingerne ført og koordineret gennem StK.
Det er således vor opfattelse, at der omgående, ikke mindst af hensyn til  

 den fortsatte ro i lufthavnene, bør igangsættes forhandlinger til afklaring  

 af hovedaftale- og overenskomstforholdene......' Det skal bemærkes, at Specialarbejderforbundet i Danmark og Dansk  

 Funktionærforbund uden StK's medvirken har indgået overenskomst med AHTS,  

 gældende for Københavns Lufthavne A/S.
Med skrivelse af 20. marts 1991 fremsendte StK herefter til AHTS i alt 8  

 udkast til overenskomst m.v. »til brug for forhandlingerne om  

 overenskomstforholdene pr. 1. april 1991 i Københavns Lufthavne A/S« og  

 anførte, at der herudover »indgår i forhandlingerne udkastet til  

 hovedaftale, som blev fremsendt herfra 1. marts 1991.« Efter det foreliggende blev de fremsendte udkast drøftet ved møder i  

 marts, april og maj måneder.
Den 12. april 1991 fremkom fra AHTS et  

 »Udkast til overenskomst gældende for medarbejdere i Københavns  

 Lufthavne A/S efter 1. april 1991«, der med visse undtagelser skulle  

 være gældende »for medarbejdere, såvel funktionærer som  

 ikke-funktionærer, i Københavns Lufthavne A/S.« I en af StK til hovedbestyrelsen udarbejdet redegørelse af 25. april 1991  

 om forhandlingsforløbet hedder det bl.a.:
»Organisationssiden overbragte den 21. marts et oplæg til samlet  

 overenskomstkompleks svarende til de overenskomster, hovedaftale og øvrige  

 aftaler, som er indgået med Girobank A/S.
AHTS sendte samme dato pr. telefax  

 3 siders oplæg til arbejdstidsbestemmelser.
 Det første møde med AHTS blev afholdt den 21. marts 1991.
På mødet, der formede sig som en første drøftelse af parternes overordnede  

 synspunkter om de fremtidige overenskomstforhold, kunne det konstateres, at  

 der var en afgrundsdyb forskel i opfattelsen af de fremtidige  

 overenskomstforhold.
AHTS gav udtryk for, at man i KLH skulle følge  

 hovedaftale mellem LO og DA, private overenskomster, som de sædvanligvis  

 indgås af AHTS, og SU- aftalen mellem LO og DA.
Tjenestemændene kunne  

 herudover få et individuelt tilbud.
Organisationsrepræsentanterne fastholdt, at der skal indgås nye aftaler  

 til afløsning af de nuværende.
Af hensyn til at værende ansatte ikke får  

 forringede løn- og ansættelsesvilkår og tjenestemændenes ansættelsestilbud,  

 må overenskomst og aftaler tage udgangspunkt i de nuværende regler.
 Desuden blev hovedaftaleforholdene drøftet......
 Om overenskomsten og øvrige aftaler var der...... enighed om, at de løber  

 videre, da både LO/DA-hovedaftalen og de nuværende hovedaftaler indeholder  

 bestemmelser herom.
Det kunne i øvrigt konstateres at det var to helt forskellige  

 »kulturer«, der stødte sammen.
Det private arbejdsmarked med få  

 regler og aftaler og det offentlige arbejdsmarked, hvor der er tradition for  

 en udbredt regel- og aftaledækning.
 Det blev aftalt at mødes igen den 3. april.
 3. april 1991. Efter et formøde i forhandlingsudvalget fremlagde  

 organisationssiden et udkast til emner og fordeling i arbejdsgrupper for  

 AHTS:......
 AHTS kunne ikke umiddelbart tilslutte sig forslaget og ville derfor have  

 betænkningstid til den 10. april 1991, hvor der var aftalt nyt møde........
 10. april 1991. Meddelte AHTS, at man ikke ville indgå i de foreslåede  

 arbejdsgrupper, men at hele spørgsmålet om overenskomst skulle  

 afklares/forhandles i det forum, der allerede havde påbegyndt de indledende  

 drøftelser. .....
Det blev samtidigt tilkendegivet, at AHTS ville fremsende deres forslag  

 til overenskomst.
Næste møde aftaltes til den 17. april.
12. april 1991. AHTS fremsender sit oplæg til overenskomst og  

 tillidsrepræsentantaftale.
Oplægget drøftes i det snævre forhandlingsudvalg.  

 Det kan konstateres, at AHTS ikke har undladt at bringe spørgsmålet om  

 dækningsområde op til overfladen......
 På et formøde i det snævre forhandlingsudvalg den 17. april var der  

 enighed om, at forhandlingerne om overenskomstens øvrige bestemmelser ikke  

 kunne videreføres, før det var afklaret, hvem der ville blive omfattet af  

 overenskomsten.
På forhandlingsmødet i AHTS den 17. april, hvor AHTS var utilbøjelig til  

 at ville drøfte afgrænsning, og derfor svarede undvigende og uklart på  

 organisationssidens spørgsmål, blev det alligevel klart, at man kun satser på  

 en overenskomst for de »typiske LO-grupper«,........' Ved et møde den 15. maj 1991 blev det herefter besluttet at forhandle  

 særskilt for de af nærværende sag omfattede forbund.
I en skrivelse herom af  

 16. maj 1991 fra AHTS hedder det:
 »Overenskomstforholdene for Københavns Lufthavne A/S.
 Idet der henvises til gårsdagens møde med Dansk Metalarbejderforbund,  

 Dansk El-Forbund, Teknisk Landsforbund, Kvindeligt Arbejderforbund i Danmark  

 og HK samt StK, skal vi for den gode ordens skyld bekræfte det på mødet  

 aftalte:
- At vi med de ovenfor nævnte LO-forbund samt Snedker- og Tømrerforbundet  

 begynder forhandling med henblik på fælles overenskomst for de af forbundene  

 beskæftigede medlemmer i Københavns Lufthavne A/S.
Løn og eventuelle  

 særbestemmelser forhandles med hvert enkelt forbund.
- At forhandlingerne søges gennemført snarest muligt.
En tidsramme på 14  

 dage tilstræbes.
 - At forhandlingerne tager udgangspunkt i det tidligere af AHTS  

 udarbejdede udkast til overenskomst gældende for medarbejdere i Københavns  

 Lufthavne A/S, idet det bemærkes, at dette udkast er udarbejdet ud fra den  

 forudsætning, at overenskomsten er fælles for alle LO-forbund.
 - At arbejdet indledes af en mindre gruppe (teknisk udvalg) bestående af  

 fire repræsentanter fra forbundsside og fire repræsentanter fra  

 arbejdsgiverside.
 - At det på mødet rejste spørgsmål om hovedaftale overvejes nærmere af  

 forbundene, idet det tilføjes, at det af AHTS blev tilkendegivet, at man ikke  

 kunne fravige, at den mellem DA/LO indgåede hovedaftale var gældende for  

 området.
Endvidere aftaltes, at StK følger forhandlingerne for at kunne varetage CO  

 II og AC's interesser, og at der efter tilvejebringelse af overenskomst føres  

 forhandling med StK om ansættelsestilbud til tjenestemænd. .....« I de følgende måneder forhandlede parterne - afbrudt af adskillige pauser  

 i forhandlingerne - uden at nå et resultat.
I et forsøg på at få  

 forhandlingerne bragt til en afslutning fremsendte AHTS den 16. oktober 1991  

 følgende skrivelse til de 6 forbund, som er omfattet af denne sag:
 »Fra vor medlemsvirksomhed Københavns Lufthavne A/S er vi blevet  

 orienteret om, at der verserer forlydender om, at AHTS udviser  

 tilbageholdenhed med hensyn til gennemførelse af forhandlinger om  

 overenskomster for lufthavnsselskabet.
 Vi beklager disse forlydender, men finder ikke, de er i overensstemmelse  

 med de faktiske forhold, da vi som bekendt den 21. august i år for Københavns  

 Lufthavne A/S har indgået overenskomst med Dansk Funktionærforbund og  

 Specialarbejderforbundet i Danmark for disse forbunds medlemmer i lufthavnen.
 Da vor medlemsvirksomhed og vi selvfølgelig lægger afgørende vægt på, at  

 der ikke skal herske nogen tvivl om lufthavnsselskabets og vor interesse i og  

 vilje til snarest at nå et overenskomstresultat for alle de personalegrupper  

 i lufthavnen, der skal overenskomstdækkes, vil vi gerne ved dette brev  

 indbyde Dem til drøftelse/overenskomstforhandling.
 Vi er fortsat af den opfattelse, at tidligere fremsatte forslag om  

 nedsættelse på arbejdstagerside af et fællesudvalg, der samlet skulle  

 forhandle på forbundenes vegne, næppe vil være fremmende for forhandlingerne.  

 Vi vil imidlertid efter omstændighederne være indforstået med, at også denne  

 fremgangsmåde indgår som en mulighed.
 Såfremt forbundene finder det hensigtsmæssigt, at Statsansattes Kartel er  

 til stede som observatør under disse drøftelser, har vi intet at indvende  

 herimod.
Som mulige datoer for et sådant møde skal vi foreslå følgende:......« Der afholdtes herefter nye forhandlingsmøder den 4., 6. og 12. november  

 1991, uden at parterne nåede til enighed, hvorefter Dansk  

 Arbejdsgiverforening som nævnt den 14. november 1991 meddelte HK/Service, at  

 »overenskomsterne vil blive omskrevet til landsoverenskomsten mellem  

 DA/BKA og HK med virkning fra 1.4.1991.« 7. For Arbejdsretten er der afgivet forklaring af nedennævnte vidner.
Afdelingsleder i StK Helmut Madsen har forklaret bl.a., at det var  

 medlemsorganisationerne, som bad StK om at koordinere forhandlingerne med  

 AHTS og Københavns Lufthavne A/S.
StK blev derfor en slags forhandlingsleder.  

 På mødet den 21. marts 1991 drøftede man nok, hvordan situationen ville være  

 efter den 1. april 1991, hvor de gældende overenskomster udløb.
Men det var  

 egentlig ikke noget problem, da bestemmelsen i Hovedaftalens § 4 svarede til  

 bestemmelsen i § 7, stk. 2, i Hovedaftalen mellem DA og LO.
Det udkast til  

 overenskomst, som AHTS fremsendte i april 1991, kunne der ikke opnås enighed  

 om på grund af indholdet.
Det var først på et tidspunkt derefter, at man fra  

 arbejdsgiverside kom frem med, at man ville lade de hidtidige overenskomster  

 afløse af AHTS' overenskomster med de enkelte forbund, hvis man ikke nåede  

 til enighed om en overenskomst gældende specielt for Københavns Lufthavne  

 A/S.
Administrationschef i Københavns Lufthavne A/S Poul Borreschmidt har  

 forklaret bl.a., at han har deltaget i stort set samtlige de møder i 1991,  

 hvori man drøftede overenskomstforholdene.
Fra bestyrelsens side ønskede man  

 overenskomster svarende til overenskomsterne på det private arbejdsmarked.  

 Derfor opsagde man den 20. december 1990 de gældende statsoverenskomster.
Man  

 havde så 3 måneder, inden overenskomsterne udløb, i hvilke deres  

 arbejdsgiverorganisation AHTS kunne forhandle med forbundene.
StK havde  

 imidlertid »meldt sig på banen« som en slags forhandlingsleder  

 eller - koordinator, hvilket man - nok lidt naivt - havde accepteret.
På et  

 tidspunkt satte man dog spørgsmålstegn ved StK's forhandlingsmandat.
Tvivlen  

 herom blev imidlertid udryddet, så man måtte lægge til grund, at StK havde et  

 sådant mandat.
Der var nogen diskussion om Hovedaftalens fortsatte gyldighed.  

 Helmut Madsen gav udtryk for, at den efter StK's opfattelse fortsat var  

 gældende, hvorimod vidnet henholdt sig til den skrivelse herom, man havde  

 modtaget fra Finansministeriet med udtalelsen fra Arbejdsministeriet.
De  

 udkast til Hovedaftale og overenskomst m.v., man modtog fra StK, havde omfang  

 som en »bibel« og gik således langt videre med hensyn til  

 regulering af overenskomstforholdet, end man fra bestyrelsens side ville  

 involvere sig i.
Man nåede således aldrig frem til egentlige  

 realitetsforhandlinger, men gav under møderne udtryk for, at man måtte se at  

 nå et resultat.
På et tidspunkt, som vidnet ikke husker nøjere, gav han  

 udtryk for, at man i givet fald på en række områder ville være dækket af  

 AHTS' overenskomster med de enkelte forbund, naturligvis underforstået at de  

 pågældende medarbejdere ikke ville få forringet de gældende vilkår for deres  

 ansættelse.
Fuldmægtig i AHTS Ulrik Dam har forklaret bl.a., at man under  

 forhandlingerne stedse har udtrykt tvivl om StK's forhandlingsmandat.
Da  

 forhandlingerne trak ud, kunne man berolige repræsentanterne for Københavns  

 Lufthavne A/S med oplysningen om, at AHTS havde overenskomster med i hvert  

 fald hovedparten af forbundene, som kunne træde i stedet for de opsagte  

 overenskomster m.v.
Det var imidlertid ikke noget, man under forhandlingerne  

 ville slå på alt for kraftigt for ikke at ødelægge forhandlingsklimaet.
8. Til støtte for de nedlagte påstande har klagerne anført, at det følger  

 af loven om Københavns Lufthavne A/S og af bemærkningerne til forslaget til  

 loven, at omdannelsen af statsvirksomheden til et aktieselskab ikke i sig  

 selv bragte de bestående overenskomster m.v. til ophør.
Det bestrides da  

 heller ikke, at selskabet ved overtagelsen af lufthavnene blev forpligtet til  

 at respektere de rettigheder og forpligtelser, som fulgte af de eksisterende  

 overenskomstforhold.
At man har villet respektere disse, viser også de  

 overenskomster gældende for lufthavnene, som AHTS har indgået med  

 Specialarbejderforbundet i Danmark og Dansk Funktionærforbund, og som af  

 begge forbund er omtalt som bedre overenskomster end de hidtidige, indgået af  

 StK med Finansministeriet.
At man ikke har kunnet nå frem til tilsvarende  

 løsninger på de øvrige overenskomstområder, må formentlig tilskrives StK's  

 ønske om at bevare forhandlingsretten i videst muligt omfang.
For HK's  

 vedkommende indebærer opsigelsen af overenskomsterne m.v., at disse skal  

 omskrives som anført i klagernes påstand herom, idet selskabet ikke - som  

 anført af de indklagede - er et koncessioneret selskab og derfor ikke  

 omfattet af bestemmelsen i Landsoverenskomstens § 2, pkt. 1a.
For de øvrige  

 overenskomster følger resultatet på tilsvarende måde af, at AHTS' gældende  

 overenskomster med de respektive forbund fra den 1. april 1991 er trådt i  

 stedet for disse, således at betingelserne i Hovedaftalens § 4 for disses  

 bortfald efter opsigelse er til stede.
Som en konsekvens heraf må også  

 Hovedaftalen med det i præamblen angivne dækningsområde anses for bortfaldet.  

 I hvert fald må den - som påstået mere subsidiært - bortfalde efter den i  

 foråret 1992 foretagne opsigelse.
Over for det af de indklagede anførte vedrørende konsekvenserne af de  

 resultatløse forhandlinger om en selvstændig overenskomst for de to lufthavne  

 har klagerne gjort gældende, at man ikke på forhånd ville afvise en sådan  

 mulighed, men at man stedse har udtrykt tvivl om StK's forhandlingsmandat.  

 Som det fremgår, har man ønsket at forhandle med de involverede forbund og  

 har undervejs gjort opmærksom på, at man i givet fald ville henholde sig til  

 de overenskomster, man har indgået med disse.
Man har derfor ikke ved at  

 forhandle som sket fortabt muligheden for at gøre gældende, at disse  

 overenskomster er trådt i stedet for overenskomsterne med Finansministeriet.
9. De indklagede har anført, at loven om Københavns Lufthavne A/S vel har  

 ændret virksomheden fra en statsvirksomhed til et aktieselskab, men at  

 virksomhedens identitet uanset denne ændring er bevaret med den følge, at de  

 bestående overenskomster fortsætter, indtil de behørigt er bragt til ophør i  

 overensstemmelse med Hovedaftalens bestemmelser herom, det være sig § 4 i den  

 hidtidige Hovedaftale eller § 7, stk. 2, i Hovedaftalen mellem DA og LO, som  

 efter selskabets indmeldelse i AHTS også er gældende i overenskomstforholdet.  

 For Hovedaftalens vedkommende betyder det, at der i hvert fald kræves en  

 opsigelse.
En sådan er først givet i foråret 1992, således at Hovedaftalen  

 allerede af denne grund fortsat må være gældende i overenskomstforholdet.
De  

 almindelige overenskomster vil man erstatte med AHTS' overenskomster fra det  

 private arbejdsmarked, hvilket imidlertid ikke kan føre til, at betingelserne  

 for bortfald af de opsagte overenskomster anses for opfyldt.
I øvrigt har man  

 ikke under sagen dokumenteret, at der af AHTS er indgået overenskomster med  

 Kvindeligt Arbejderforbund i Danmark og med Snedker- og Tømrerforbundet i  

 Danmark, som kan erstatte de hidtil gældende overenskomster.
Til det anførte kommer som det helt afgørende forhandlingsforløbet fra  

 opsigelsen af overenskomsterne i december 1990 frem til midten af november  

 1991. Fra de indklagede organisationers side forhandlede man i hele denne  

 periode ud fra den klare forudsætning, at der var tale om reelle  

 forhandlinger, som måtte resultere enten i nye overenskomster m.v. eller i  

 konflikt, hvis man fra arbejdsgiverside ville frigøre sig fra de opsagte  

 overenskomster.
Under disse omstændigheder må AHTS og Københavns Lufthavne  

 A/S være afskåret fra ensidigt at lade helt andre overenskomster erstatte de  

 hidtidige.
I modsat fald har der alene været tale om skinforhandlinger, som  

 ikke bør føre til, at klagerne kan få medhold i de nedlagte påstande.
 10. Arbejdsretten skal udtale:
Som anført af parterne følger det af loven om Københavns Lufthavne A/S, at  

 det i henhold til loven nystiftede aktieselskab ved overtagelsen af de to  

 lufthavne i Kastrup og Roskilde indtrådte i samtlige statsvirksomheden  

 Københavns Lufthavnsvæsens rettigheder og forpligtelser efter bl.a. bestående  

 overenskomster m.v., jf. lovens § 2, stk. 3. Såvel Hovedaftalen af 20. juni  

 1988 mellem Finansministeriet og Statsansattes Kartel som de øvrige af denne  

 sag omfattede overenskomster mellem ministeriet og de indklagede 6 forbund  

 forblev derfor gældende for retsforholdet mellem parterne i  

 overenskomstforholdet uanset aktieselskabets indmeldelse pr. 1. oktober 1990  

 i Arbejdsgiverforeningen for Handel, Transport og Service.
Det herved skete  

 skifte på arbejdsgiverside af det organisationsmæssige tilhørsforhold kunne  

 således ikke i sig selv medføre, at selskabet blev løst fra overenskomsterne,  

 men disse har - ubestridt - måttet bringes til endeligt bortfald ved  

 opsigelse i overensstemmelse med Hovedaftalens § 4, der svarer til § 7, stk.  

 2, i den mellem Dansk Arbejdsgiverforening og Landsorganisationen i Danmark  

 gældende Hovedaftale.
For de almindelige overenskomsters vedkommende gælder, at disse blev  

 opsagt den 20. december 1990 med det overenskomstmæssige varsel til bortfald  

 ved udgangen af marts måned 1991. I de følgende måneder frem til midten af  

 november 1991 blev der ført en række forhandlinger, der havde til formål at  

 tilvejebringe et nyt - eventuelt fælles - overenskomstgrundlag gældende for  

 Københavns Lufthavne A/S som afløsning for de opsagte overenskomster.
Selvom  

 forhandlingerne således må betragtes som egentlige overenskomstforhandlinger,  

 hvorunder parterne ikke nåede til enighed, kan den omstændighed, at man fra  

 arbejdsgiverside ikke eller først på et sent tidspunkt under forhandlingerne  

 gjorde opmærksom på, at man i givet fald ville henholde sig til de af AHTS  

 med de respektive forbund indgåede overenskomster, ikke bevirke, at klagerne  

 - ud fra det af de indklagede anførte forudsætningssynspunkt - skulle være  

 afskåret fra nu at påberåbe sig Hovedaftalens bestemmelser om opsigelse af  

 overenskomster med de deri opstillede betingelser for disses endelige  

 bortfald.
Det bemærkes herved, at det i en forhandlingssituation som den  

 foreliggende, der omfattede flere forbund under et, og hvor et fælles  

 resultat måtte fremstå som en nærliggende løsning af overenskomstforholdene,  

 måtte være både naturligt og rimeligt at søge resultatet nået uden i utide at  

 belaste forhandlingsklimaet med en tilkendegivelse som nævnt.
For udfaldet af sagen bliver det herefter for de almindelige  

 overenskomsters vedkommende afgørende, om der ved de overenskomster, som AHTS  

 allerede er part i eller efter opsigelserne den 20. december 1990 måtte have  

 indgået med de respektive forbund, er etableret overenskomstforhold, der  

 omfatter parterne i de opsagte overenskomster og har i det væsentlige samme  

 faglige gyldighedsområde som disse.
Da disse betingelser efter det  

 foreliggende er opfyldt for så vidt angår Handels- og Kontorfunktionærernes  

 Forbund i Danmark, Dansk El-Forbund, Dansk Metalarbejderforbund og Teknisk  

 Landsforbund, tager Arbejdsretten klagernes påstande over for disse forbund  

 til følge.
For så vidt angår Kvindeligt Arbejderforbund i Danmark og Snedker-  

 og Tømrerforbundet i Danmark må de opsagte overenskomster m.v. derimod  

 fortsat anses for gældende indtil videre, idet der ikke er forelagt retten  

 dokumentation for, at nye overenskomster omfattende de samme parter og med i  

 det væsentlige samme faglige gyldighedsområde er trådt i stedet for disse.
 Hovedaftalen mellem Finansministeriet og Statsansattes Kartel er først  

 opsagt i foråret 1992 og kan således tidligst ophøre den 1. oktober 1992,  

 medmindre den må antages at være bortfaldet, jf. klagernes herom nedlagte  

 principale og subsidiære påstande.
Uanset at det i Hovedaftalen angivne dækningsområde vel ikke naturligt  

 omfatter Københavns Lufthavne A/S - heller ikke selv om der i første omgang  

 er tale om et 100% statsejet selskab - kan det, som loven om Københavns  

 Lufthavne A/S er udformet, ikke lægges til grund, at Hovedaftalen er  

 bortfaldet i forbindelse med lovens ikrafttræden.
Klagernes principale  

 påstand kan derfor ikke tages til følge.
Det samme gælder den subsidiære  

 påstand, idet de opsagte overenskomster med Kvindeligt Arbejderforbund i  

 Danmark og Snedker- og Tømrerforbundet i Danmark som allerede anført ikke kan  

 anses for bragt til ophør.
Herefter tager retten klagernes mere subsidiære  

 påstand til følge, således at bortfald efter opsigelse som påstået sker  

 »i overensstemmelse med hovedaftalens bestemmelser.« T h i k e n d e s f o r r e t :
 Den af klagerne, Dansk Arbejdsgiverforening for Arbejdsgiverforeningen for  

 Handel, Transport og Service for Københavns Lufthavne A/S, nedlagte påstand  

 om delvis afvisning af sagen tages ikke til følge.
 De indklagede, Statsansattes Kartel, Handels- og Kontorfunktionærernes  

 Forbund i Danmark, Kvindeligt Arbejderforbund i Danmark, Dansk El-Forbund,  

 Dansk Metalarbejderforbund, Teknisk Landsforbund samt Snedker- og  

 Tømrerforbundet i Danmark skal anerkende, at den som bilag A fremlagte  

 Hovedaftale mellem Finansministeriet og Statsansattes Kartel bortfalder efter  

 opsigelse til udløb for Københavns Lufthavne A/S i overensstemmelse med  

 hovedaftalens bestemmelser.
 Indklagede, Handels- og Kontorfunktionærernes Forbund i Danmark, skal  

 endvidere anerkende, at overenskomst af 4. september 1989 (APD nr. 63/89) for  

 kontorfunktionærer i statens tjeneste (bilag 6), overenskomst af 10. oktober  

 1989 (APD nr. 94/89) for laboratoriefunktionærer m.fl. i statens tjeneste  

 (bilag 7) og overenskomst af 27. november 1989 (APD nr. 34/90) for  

 edb-medarbejdere (HK) i statens tjeneste (bilag 8), alle med tilhørende  

 lokalaftaler, praksis og kutymer, er behørigt opsagt og bortfaldet med  

 udgangen af marts måned 1991, og at de nævnte overenskomster i  

 overensstemmelse med principperne i § 2, pkt. 2b, i Landsoverenskomsten  

 mellem DA/BKA og HK omskrives til Landsoverenskomsten med virkning fra 1.  

 april 1991.
 Dansk El-Forbund og Dansk Metalarbejderforbund skal endvidere anerkende,  

 at overenskomsten af april 1991 mellem disse forbund og  

 Arbejdsgiverforeningen for Handel, Transport og Service er gældende for det  

 arbejde omfattet af overenskomsten, der udføres i Københavns Lufthavne A/S,  

 og dermed er trådt i stedet for den som bilag B fremlagte overenskomst for så  

 vidt angår disse to forbund.
 Teknisk Landsforbund skal endvidere anerkende, at overenskomsten af 22.  

 juni 1990 mellem dette forbund og Arbejdsgiverforeningen for Handel,  

 Transport og Service er gældende for det arbejde, omfattet af overenskomsten,  

 der udføres i Københavns Lufthavne A/S.
 Københavns Lufthavne A/S skal anerkende, at den som bilag D fremlagte  

 overenskomst mellem Finansministeriet og Kvindeligt Arbejderforbund i Danmark  

 og den som bilag B fremlagte overenskomst mellem Finansministeriet og bl.a.  

 Snedker- og Tømrerforbundet i Danmark fortsat er gældende for Københavns  

 Lufthavne A/S, sidstnævnte overenskomst dog kun for så vidt angår Snedker- og  

 Tømrerforbundet i Danmark.
 Sagens omkostninger, 2.000 kr., skal betales til Arbejdsretten med  

 halvdelen af hver af parterne.
 (* 1) Henvisninger: Per Jacobsen s. 112 ff, Hasselbalch  

 Kollektivarbejdsretten s. 221 f, Svenning Andersen s. 73 ff, K. 91.112.
