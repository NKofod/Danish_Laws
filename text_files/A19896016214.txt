 Denne datasammenskrivning omfatter bekendtgørelse af lov  

 om tillæg til strandingsloven af 10. april 1895, jfr. lovbekendtgørelse nr.  

 625 af 15. september 1986 med de ændringer, der følger af lov nr. 108 af 5.  

 marts 1988.
 § 1.  Ved ansættelsen af strandfogder på åben kyst  

 bliver, under i øvrigt lige adkomst, fiskeri- eller søkyndige folk  

 fortrinsvis at tage i betragtning.
§ 2.  Det skal være enhver, der enten har dansk  

 indfødsret eller har haft ophold her i landet i mindst 2 år, tilladt uden  

 foregående anmeldelse til øvrigheden, overalt i farvandene omkring de danske  

 kyster at optage løse, på havbunden liggende vragstykker og andre enkeltvis  

 tabte stykker gods så vel som kul, der er udkastet fra skib, dog med  

 forbehold af ejerens fortrinsret til selv at foretage eller lade foretage  

 bjærgningen.
Det er forbudt ved arbejdet på at optage de nævnte genstande at  

 foretage nogen som helst formindskelse af dybden på stedet, uden forinden  

 dertil at have erholdt marineministeriets tilladelse.
 § 3.  Den, der i overensstemmelse med § 2 har optaget  

 en genstand fra havbunden, skal senest den følgende dag gøre anmeldelse derom  

 til stedets politimester, ledsaget af erklæring om, hvorvidt han har  

 overholdt forbudet i paragraffens slutning imod dybdens formindskelse.  

 Indberetning om denne anmeldelse og erklæring indsendes af politimesteren til  

 marineministeriet.
Stk. 2.  Skønner politimesteren, at genstanden,  

 eventuelt i forbindelse med andre samtidig eller efterhånden fra samme plads  

 optagne genstande, kan dække omkostningerne ved offentlig bekendtgørelse, og  

 at denne efter forholdene har nogen udsigt til med nytte at kunne ske,  

 iværksætter han sådan bekendtgørelse i passende omfang, for så vidt han ikke  

 på anden måde kan bringe meddelelse om fundet til rette vedkommendes  

 kundskab.
Melder ejeren sig, forholdes der med udlevering til ham og med  

 afholdelse af omkostninger og bjærgeløn efter strandingsloven af 10. april  

 1895 § 12, dog at det i paragraffens sidste stykke omhandlede søgsmål  

 anlægges imod politimesteren, og at bjærgelønnen regelmæssig vil kunne sættes  

 til halvdelen af værdien.
Melder ejeren sig ikke inden 2 måneder efter  

 anmeldelsen til politimesteren eller, hvis bekendtgørelse er udfærdiget,  

 efter sidste bekendtgørelse, tilfalder det optagne finderen imod erlæggelse  

 af de påløbne omkostninger.
 Stk. 3  Finder politimesteren, at en til ham sket  

 anmeldelse rettelig vedrører et under denne lovs § 10 faldende tilfælde,  

 pålægger han anmelderen ufortøvet at gå frem efter denne paragraf og påser,  

 at dette sker.
 § 4.  (Udelades).
 § 5.  Fiskerbåde, fiskeredskaber, hyttefade og  

 lignende til fiskeri, fiskehandel eller behandling og konservering af fisk  

 hørende genstande, der efter at være gået tabt for danske ejere inddriver på  

 forstranden, udleveres ejerne til fri rådighed, når disse for politimesteren  

 godtgør deres berettigelse, uden anden udgift end en af politimesteren  

 fastsat billig godtgørelse for bjærgningen.
§ 6.  Når et skib er sunket eller strandet i de i § 2  

 nævnte farvande under sådanne omstændigheder, at vraget er til fare eller  

 væsentlig ulempe for skibsfart eller fiskeri, foranstalter marineministeriet,  

 så snart det er kommet til kundskab om sådant skibsforlis, vraget afmærket,  

 såfremt dette anses nødvendigt, og vedkommende private ikke alt har foretaget  

 sådan afmærkning.
Ministeriet retter derhos forespørgsel til ejeren eller  

 dennes repræsentant eller den til vraget berettigede om, hvorvidt der af  

 vedkommende vil blive gjort bjærgningsforsøg overfor vraget.
Samtidig med  

 denne forespørgsel tilkendegives det den eller de vedkommende, hvilken  

 vanddybde over vraget der skal tilvejebringes, og inden hvilken frist vraget  

 skal være uskadeliggjort.
 Stk. 2.  Har ministeriet ikke kunne komme til kundskab  

 om, hvem der er ejer af eller iøvrigt berettiget til vraget, eller vil  

 vedkommende ikke selv uskadeliggøre vraget i overensstemmelse med  

 ministeriets tilkendegivelse, eller er dette ikke behørig sket indenfor den  

 fastsatte frist, kan marineministeriet selv lade vraget uskadeliggøre.
 Stk. 3.  Ligeledes kan marineministeriet under aldeles  

 påtrængende omstændigheder, når det af hensyn til vragets farlighed anses for  

 uomgængelig fornødent, straks efter strandingen eller forliset lade vraget  

 uskadeliggøre.
§ 7.  For udgifterne til de af det offenlige foretagne  

 foranstaltninger (jfr. § 6) hæfter ejeren af skibet såvel som ejeren af  

 ladning eller andre genstande, for så vidt disse efter deres beskaffenhed  

 selv danner fare eller væsentlige ulemper for skibsfarten eller fiskeriet.  

 Ejeren af skibet hæfter med den begrænsning, der er fastsat i sølovens 4.  

 kapitel, ejeren af andre genstande med disse, men ikke personlig.
Det  

 offentlige har fortrinsret i de nævnte genstande fremfor alle andre  

 fordringer.
 Stk. 2.  Lader marineministeriet foretage arrest i de  

 nævnte genstande, sker forfølgning af arresten inden strandingsstedets søret.  

 Har marineministeriet selv ladet vraget uskadeliggøre, og der herved er  

 bjærget noget af skib eller inventar, har marineministeriet ret til uden  

 arrest eller anden retsforfølgning at gøre sig dækket i dettes provenu efter  

 at have ladet det bjærgede afhænde ved offentlig auktion.
§ 8.  (Ophævet) § 9.  Vil nogen anden end skibets ejer eller den til  

 skibet berettigede foretage bjærgningsforsøg overfor et skib, der er sunket  

 eller strandet i de i § 2 nævnte farvande, skal han dertil indhente  

 marineministeriets tilladelse.
Såfremt bjærgning ved nogen anden ikke er  

 forestående (jfr. § 6), og marineministeriet ikke selv agter at foranstalte  

 bjærgningen, meddeler ministeriet tilladelsen på de af dette for hvert enkelt  

 tilfælde fastsatte betingelser og således, at der forinden kan kræves en  

 sådan sikkerhed, som ministeriet anser fornøden for overholdelsen af de  

 stillede betingelser.
I denne sikkerhed kan ministeriet uden retsforfølgning  

 søge dækning for omkostninger, der i skibsfartens, fiskeriets eller statens  

 kystværns og kystværkers interesse må afholdes på grund af uforsvarligt  

 forhold fra den bjærgendes side.
 Stk. 2.  Ovenanførte regler finder også anvendelse på  

 skibets ejer eller den til skibet berettigede, når han efter udløbet af den  

 af ministeriet for uskadeliggørelsen fastsatte frist (jfr. § 6) vil foretage  

 bjærningsforsøg overfor vraget, ligesom de gælder for enhver, der vil  

 foretage sådanne forsøg overfor vrag, der tidligere har været underkastet  

 bjærgning.
 Stk. 3.  I øvrigt komme bestemmelserne i §§ 6-7 også til  

 anvendelse i de her nævnte tilfælde.
§ 10.  Findes der på havbunden samlinger af  

 ladningsgenstande, der er fjernede fra det skib, hvortil de har hørt, har  

 den, der vil bjærge sådanne, at foretage anmeldelse i overensstemmelse med  

 forordn. af 16. marts 1842 § 2 til amtmanden (politidirektøren), som kan  

 meddele eneret for indtil 1 år til bjærgningen på de i nævnte paragraf  

 ommeldte betingelser, hvortil stedse skal høre, at stedet tydeligt afmærkes -  

 i hvilken henseende nærmere forskrifter kan gives -, og at bjærgningen  

 fortsættes uden ufornødne afbrydelser.
Om meddelelse af sådan eneret  

 foranstalter vedkommende myndighed på anmelderens bekostning bekendtgørelse i  

 de på stedet mest udbredte blade, og om modtagelsen af enhver anmeldelse i  

 henhold til denne paragraf foretages indberetning til marineministeriet.  

 Finder dette ministerium anledning til i skibsfartens eller fiskeriets  

 interesse at meddele optageren af sådanne genstande særlige forskrifter eller  

 at kræve sikkerhed stillet af ham, skal sådant forlangende efterkommes.
Stk. 2.  Misligholdes betingelserne for en meddelt  

 eneret, kan denne af amtet (politidirektøren) erklæres forbrudt, hvorom  

 bekendtgørelse sker på bjærgerens bekostning på samme måde som om enerettens  

 meddelelse.
I dette tilfælde, såvel som når en meddelt eneret er udløben, er  

 bjærgeren forpligtet til uopholdelig at fjerne den af ham foretagne  

 afmærkning, der ellers bliver at fjerne ved offentlig foranstaltning på hans  

 bekostning.
 Stk. 3.  I sikkerhed, stillet af bjærgeren, kan der  

 efter bestemmelse af marineministeriet eller amtmanden (politidirektøren)  

 uden retsforfølgning søges dækning for udgifter, forvoldte det offenlige ved  

 hans uforsvarlige forhold.
 § 11.  Med bjærget skib eller skibsladning forholdes  

 der, med de af denne lov flydende lempelser, efter de hidtil gældende regler.  

 Dog forkortes den i strandingslovens § 10 fastsatte frist af 1 år til 6  

 måneder, hvilken frist også skal gælde i det i forordn. af 16. marts 1842 § 3  

 omhandlede tilfælde.
§ 12.  Det er forbudt uden justitsministeriets  

 tilladelse at sætte skib på grund i det øjemed at opnå behandling af vraget  

 efter reglerne om strandet gods (kunstige strandinger), selv om mennesker  

 ikke derved udsættes for fare.
Tilladelsen kan gives imod, at der på  

 vedkommendes bekostning, hvem tilladelsen meddeles, træffes de nødvendige  

 foranstaltninger for at afværge, at menneskeliv sættes i fare, og at vraget  

 bliver til hinder for fiskeriet og sejladsen.
 § 13.  Enhver politimester, der kommer til kundskab om  

 forlis eller stranding indenfor sit embedsområde, skal snarest muligt give  

 marineministeriet meddelelse derom.
 Stk. 2.  Enhver fører af dansk skib skal snares muligt  

 til marineministeriet gøre anmeldelse om, når han i dansk farvand træffer  

 sunket eller drivende vrag.
§ 14.  Overtrædelse af § 2, 2. pkt., § 3, § 9, § 10, §  

 12 eller § 13, stk. 2, eller af de i henhold til § 9 eller § 10 fastsatte  

 betingelser eller forskrifter straffes med bøde, medmindre strengere straf er  

 forskyldt efter den øvrige lovgivning.
For så vidt forseelsen består i  

 indgreb i en anden persons eneret, kan det ved dommen bestemmes, at det  

 bjærgede skal tilfalde den forurettede.
For overtrædelse af påbudet om  

 anmeldelse i § 10 straffes dog ikke den, der betimelig efter § 3 har gjort  

 anmeldelse til politimesteren, når han ufortøvet tager dennes henvisning til  

 at gå frem efter § 10 til følge.
 § 15.  Denne lov, der ikke gælder for Færøerne,  

 berører ikke de private forstrandsejeres formueretlige beføjelser.
 Stk. 2.  Det har sit forblivende ved reglerne i lov af  

 22. december 1876 om opfiskning af ankere, ankertov og andet skibsredskab  

 m.m.
 Stk. 3.  Bestemmelserne i forodningen af 16. marts 1842  

 angående dykkervæsenet m.m. ophæves, for så vidt de er i strid med nærværende  

 lov.
 § 26  i lov nr. 108 af 5. marts 1988 indeholder  

 følgende bestemmelse:
 Loven træder i kraft den 1. juli 1988.
