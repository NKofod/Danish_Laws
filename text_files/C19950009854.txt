 Folketinget har ved 3. behandling den 18. maj 1995 vedtaget L 184: Forslag  

 til lov om ændring af lov om social bistand (Forældrebestyrelser i kommunale  

 og selvejende daginstitutioner samt i kommunal dagpleje for børn m.v.). Loven  

 er bekendtgjort som lov nr. 433 af 14. juni 1995. Kopi vedlægges til  

 orientering.
 Loven, der træder i kraft den 1. januar 1996, indeholder følgende  

 hovedelementer:
1. Sikring af forældreindflydelse i selvejende  

 daginstitutioner for børn 2. Mere fleksible regler om medarbejderrepræsentation  

 i forældrebestyrelserne 3. Krav om forældrebestyrelser i den kommunale  

 dagpleje for børn.
 Med lovændringen sikres det, at forældre får mulighed for indflydelse på  

 forholdene i deres børns dagtilbud, uanset om børnene er i kommunal eller  

 selvejende daginstitution eller i kommunal dagpleje.
Udarbejdelse af vedtægtsændringer Under hensyn til at lovændringen betyder, at en del af de selvejende  

 daginstitutioner skal igennem en ofte tidkrævende proces med ændring af deres  

 vedtægter, skal Socialministeriet opfordre kommunerne til at kontakte de  

 institutioner, som kommunalbestyrelsen har indgået overenskomst med, med  

 henblik på hurtigst muligt at få denne proces sat i gang.
1. Forældreindflydelse i selvejende daginstitutioner Bestemmelserne om forældreindflydelse i selvejende daginstitutioner er  

 udformet som rammebestemmelser, der giver mulighed for at tilrettelægge  

 forældreindflydelsen under hensyn til de særlige forhold, der gør sig  

 gældende for den enkelte selvejende daginstitution.
Med lovændringen bliver alle selvejende daginstitutioner med  

 driftsoverenskomst med en kommune forpligtet til at sørge for, at  

 forældreflertallet i bestyrelsen sikres gennem vedtægterne.
Forpligtelsen  

 omfatter kun daginstitutioner med kontrolleret fremmøde af børnene.
 Bestemmelserne giver den enkelte institutions bestyrelse mulighed for at  

 vælge mellem to modeller for, hvordan forældrene kan sikres en indflydelse,  

 der som minimum svarer til den, forældrene har i kommunale daginstitutioner:
 * En en-strenget model, hvor institutionsbestyrelsen ifølge vedtægten  

 består af et flertal af valgte forældre.
 * En to-strenget model, hvor styrelsen af institutionen opdeles i en  

 institutionsbestyrelse og en forældrebestyrelse med et flertal af valgte  

 forældre og med repræsentation af institutionens medarbejdere.
Specielt om den en-strengede model Flertallet af valgte forældre kan indgå i institutionsbestyrelsen som  

 fuldgyldige medlemmer, d.v.s. de får del i hele kompetencen i den selvejende  

 institutions bestyrelse, herunder arbejdsgiverkompetencen og det økonomisk  

 ansvar.
Det kan dog fastsættes gennem vedtægten, at beslutninger vedrørende  

 spørgsmål som f.eks. institutionens overordnede idegrundlag/livssyn,  

 formueforhold, ansættelse af leder/personale i øvrigt, økonomisk ansvar,  

 vedtægtsændringer m.v. forudsætter enstemmighed eller kvalificeret flertal i  

 institutionsbestyrelsen.
Herved sikres der en mindretalsbeskyttelse til  

 stifterne af den pågældende institution (foreninger/organisationer bag  

 institutionen) i spørgsmål, der typisk må anses for at være grundlæggende for  

 den selvejende institution.
Enighed og kvalificeret flertal kan ikke kræves for så vidt angår  

 beslutninger vedrørende - principperne for daginstitutionens virksomhed - principperne for anvendelse af en budgetramme, som udgør den minimumskompetence, som et flertal af forældre skal  

 tillægges.
Det skal desuden fremgå af vedtægten, hvorvidt medarbejderne er  

 repræsenteret i bestyrelsen og med hvilken kompetence.
Der er således ikke et  

 krav om, at medarbejderne skal være medlemmer af bestyrelsen, når den  

 en-strengede model anvendes.
Såfremt medarbejderne ikke er medlemmer af  

 bestyrelsen, forudsættes det, at lederen og medarbejderrepræsentant(er)  

 deltager i møderne for at sikre, at de involveres i udarbejdelse af de  

 principper, der har betydning for det pædagogiske arbejde i  

 daginstitutionerne.
Specielt om den to-strengede model Styrelsen af selvejende daginstitutioner kan deles op i en  

 institutionsbestyrelse med stort set samme kompetence, som de nuværende  

 bestyrelser har, og hvor forældre, lederen og medarbejderrepræsentanter kan  

 have adgang til at deltage, og en forældrebestyrelse, som får samme  

 kompetence og sammensætning, som forældrebestyrelserne i de kommunale  

 daginstitutioner, d.v.s.
- fastsætter principper for daginstitutionens virksomhed - fastsætter principper for anvendelse af en budgetramme for institutionen - har indstillingsret til institutionsbestyrelsen i forbindelse med  

 ansættelse af personale i daginstitutionen.
 Forældrebestyrelsen udøver sin kompetence under respekt for  

 kommunalbestyrelsens overordnede mål og rammer for dagtilbudsområdet og det i  

 vedtægten fastsatte formål og idegrundlag.
Som i de kommunale daginstitutioner er der mulighed for at lægge  

 yderligere kompetence hos forældrebestyrelsen.
Dog kan forældrebestyrelsen  

 ikke tillægges kompetence vedrørende:
- tilsynet med daginstitutioner, jf. bistandslovens § 71 - beslutninger om optagelse, jf. bistandslovens § 72 - fastsættelse af forældrebetaling og tildeling af fripladser, jf.  

 bistandslovens § 73 - beføjelser, der følger af den kommunale bevillingskompetence.
 Det skal fremgå af vedtægten på hvilke områder og i hvilket omfang,  

 institutionsbestyrelsen delegerer yderligere kompetence til  

 forældrebestyrelsen.
Regler for styrelse af selvejende daginstitutioner fastsættes i en vedtægt  

 for den enkelte institution.
Det skal af vedtægten fremgå, hvilken af de to  

 modeller der vælges til styrelse af institutionen.
Kommunalbestyrelsen  

 godkender nye vedtægter og ændringer i eksisterende vedtægter efter indhentet  

 udtalelse fra forældrebestyrelsen, når en sådan etableres.
Det er den enkelte selvejende daginstitutions bestyrelse, der gennem  

 vedtægten fastlægger, hvilken model man ønsker at anvende.
Såfremt en  

 institution ikke retter sine vedtægterne til efter de nye regler, kan  

 kommunalbestyrelsen opsige overenskomsten med institutionen i  

 overensstemmelse med de regler for opsigelse, der er fastsat i  

 overenskomsten.
Daginstitutionens leder har den administrative og pædagogiske ledelse af  

 institutionen og er ansvarlig for daginstitutionens virksomhed over for en  

 forældrebestyrelse og den selvejende daginstitutions bestyrelse.
Bestemmelsen  

 er en parallel til bestemmelsen om lederens funktion i kommunale  

 daginstitutioner.
2. Mere fleksible regler om medarbejderrepræsentation  

 i forældrebestyrelserne De nye bestemmelser om medarbejderrepræsentation fastlægger, at  

 medarbejderne i daginstitutioner henholdsvis dagplejen skal være  

 repræsenteret i forældrebestyrelsen.
Tidligere skulle der være to og kun to  

 medarbejderrepræsentanter i bestyrelsen.
Lovændringen betyder, at det fortsat vil være det normale, at der indgår  

 to medarbejderrepræsentanter i forældrebestyrelsen, men det bliver nu muligt,  

 at der kan være flere medarbejderrepræsentanter i meget store institutioner,  

 og man kan nøjes med en medarbejderrepræsentant i meget små institutioner.
I  

 forældrebestyrelser i dagplejen bliver det ligeledes muligt at afpasse  

 antallet af medarbejderrepræsentanter efter forholdene i dagplejen.
Der skal  

 dog fortsat være et flertal af forældrerepræsentanter i bestyrelsen.
3. Krav om forældrebestyrelser i den kommunale  

 dagpleje for børn Kommunalbestyrelsen forpligtes nu til pr. 1. januar 1996 at oprette som  

 minimum en forældrebestyrelse i dagplejen.
Det vil fortsat være muligt at  

 oprette flere forældrebestyrelser i dagplejen under hensyn til dagplejens  

 størrelse og struktur.
 Socialministeriet vil i efteråret 1995 udsende en revideret udgave af  

 vejledning nr. 9 af 1. september 1992 om Forældrebestyrelser i kommunale  

 daginstitutioner og kommunal dagpleje for børn.
