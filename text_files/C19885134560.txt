 Opmærksomheden henledes på den risiko, der er forbundet med transport af  

 stenbrudsprodukter, mineralkoncentrater, erts, salt, kul og lignende  

 ladninger i bulk.
 Flere mindre skibe har været udsat for alvorlige havarier, hovedsaligt  

 forårsaget af en utilstrækkelig trimning af lasten.
Bulkladninger har ofte så stor en massefylde, at de kun delvis vil udfylde  

 lastrummet, når skibet er lastet til det for årstiden og området gældende  

 lasteliniemærke.
Som følge deraf er der et betragtelig tomrum over lasten, og  

 såfremt ladningens overflade ikke er trimmet plan, er der er stor  

 sandsynlighed for, at skibets bevægelser i søen vil bevirke, at lasten vil  

 forskubbe sig til en af siderne og dermed forårsage en slagside.
Der er al  

 mulig grund til at frygte, at en sådan slagside, særlig i dårligt vejr,  

 gradvis vil blive forøget og til sidst bevirke, at skibet kæntrer.
 I tilfælde hvor en forsvarlig trimning specielt i mindre skibe ikke er  

 mulig, bør føreren sikre sig, at et langskibsskod af en tilstrækkelig styrke  

 opsættes.
 Når der skal transporteres laster, der har en tilbøjelighed til at blive  

 flydende, såsom visse koncentrater og visse typer kul, skal føreren sikre  

 sig, at lastens fugtighedsindhold er mindre end den værdi, der anses at være  

 det maksimalt tilladte fugtighedsindhold.
 Erklæringer og dokumentationer af disse værdier skal kræves fremskaffet af  

 afskiberen, inden lastningen påbegyndes.
 Vejledning om karakteristika for de enkelte laster, metoder til  

 bestemmelse af friktionsvinkler (skridningsvinkler), prøveudtagning m.m. kan  

 findes i den af IMO udarbejdede kode om sikker praksis for bulklaster (Code  

 of Safe Practice for Solid Bulk Cargoes), hvis anvisninger skal følges.
 Endvidere skal det bemærkes, at man ved transport af laster som anført,  

 bør være meget opmærksom på vejrmeldingerne, og hvis muligt altid vælge en  

 rute der i givet fald gør det muligt for mindre skibe at søge læ.
