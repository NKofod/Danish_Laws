C.1 Momspligtige personer C.2 Andre momspligtige personer C.3 Fællesregistrering og delregistrering C.1 Momspligtige personer C.1.1 Definition af momspligtige personer - § 3, stk. 1 Efter § 3, stk. 1, er momspligtige personer - eller "afgiftspligtige  

 personer", som er den betegnelse, der bruges i loven - "juridiske  

 eller fysiske personer, der driver selvstændig økonomisk virksomhed".
 Begreberne "afgiftspligtige personer" og "økonomisk  

 virksomhed" er nye og erstatter begreberne "afgiftspligtig  

 virksomhed" og "erhvervsvirksomhed", som blev brugt i den  

 tidligere momslov.
 De nye betegnelser stammer fra 6. momsdirektiv og betyder blot, at der nu  

 er overensstemmelse med lovens og direktivets terminologi.
 Der er således ikke sket en ændring af retstilstanden på området.
C.1.2 Juridiske og fysiske personer Momspligtige personer er både juridiske og fysiske personer, og en  

 momspligtig person kan derfor også være enhver form for selskabs- og  

 virksomhedsdannelse, f.eks. et aktie- eller anpartsselskab, et  

 interessentskab, en forening, en fond og et enkeltmandsfirma.
Både registreringspligtige og ikke-registreringspligtige virksomheder  

 betragtes som momspligtige personer.
Læger og tandlæger er f.eks. også  

 momspligtige personer, selvom der ikke betales moms af deres ydelser til  

 patienterne.
C.1.3 Selvstændig virksomhed Det er kun selvstændig økonomisk virksomhed, der er momspligtig.  

 Selvstændig virksomhed er kendetegnet ved, at der for egen regning og risiko  

 drives virksomhed af økonomisk karakter typisk med det formål at opnå et  

 overskud.
C.1.3.1 Sondring mellem lønmodtagere og selvstændigt erhvervsdrivende Arbejde, der udføres af lønmodtagere, er ikke omfattet af begrebet  

 selvstændig virksomhed.
En lønmodtager udfører normalt personligt arbejde i  

 et tjenesteforhold - d.v.s. efter arbejdsgiverens instruktioner og for dennes  

 regning - og får sin betaling i form af løn, feriegodtgørelse, honorar,  

 tantieme, provision, akkord, drikkepenge o.lign.
Der lægges således vægt på, om det udbetalte vederlag anses for A-indkomst  

 (tjenesteforhold) eller B-indkomst (selvstændig erhvervsvirksomhed) i  

 kildeskattelovens forstand, jf.
Ligningsvejledningens afsnit E.A.4 om  

 afgrænsningen mellem lønmodtagere og selvstændig erhvervsvirksomhed.
 Hvis der er tvivl, om den, der udfører arbejdet, er lønmodtager eller  

 selvstændig erhvervsdrivende, må afgørelsen ske på grundlag af en samlet  

 vurdering af forholdet mellem den, der udfører arbejdet, og den, for hvem det  

 udføres.
Der kan her lægges vægt på, om der i vederlaget i væsentligt omfang indgår  

 betaling for andet end den personlige arbejdsydelse, og om der afholdes  

 væsentlige erhvervsmæssige omkostninger, som er atypiske for lønmodtagere.
I  

 vurderingen kan også indgå, om den, der udfører arbejdet, ejer de anvendte  

 redskaber og helt eller delvis leverer materialer til arbejdet.
Se i øvrigt  

 Skatteministeriets cirkulære nr. 129 af 4. juli 1994 om Personskatteloven,  

 pkt. 3.1.1 - 3.1.1.3, om de kriterier, der kan lægges vægt på.
Fysiske personer, der som ejere af virksomheder driver  

 fremstillingsvirksomhed inden for industri, håndværk eller landbrug, vil  

 normalt blive anset for at være selvstændige erhvervsdrivende.
Det samme  

 gælder virksomheder inden for engros- og detailhandel og liberale erhverv,  

 f.eks. læger, advokater, revisorer, arkitekter og vekselerer.
Spørgsmålet, om der er tale om en lønmodtager eller selvstændig  

 erhvervsdrivende, opstår ofte i forbindelse med de personer, der arbejder som  

 konsulenter eller rådgivere mv.
Afgørelsen må i hvert tilfælde afgøres  

 konkret ud fra de kriterier, der er omtalt ovenfor.
C.1.4 Økonomisk virksomhed Økonomisk virksomhed omfatter alle former for virksomhed som producent,  

 handlende eller leverandør af ydelser.
Udnyttelse af materielle og  

 immaterielle goder og rettigheder, f.eks. patenter, varemærke- og  

 mønsterrettigheder, kan også være økonomisk virksomhed, hvis der er tale om  

 indtægter af en vis varig karakter.
Auktionsholdere anses for at drive økonomisk virksomhed.
Det gælder, hvad  

 enten der er tale om almindelige auktioner eller tvangsauktioner.
 Det er både den regelmæssige virksomhedsdrift og de mere lejlighedsvise  

 økonomiske transaktioner, der falder ind under begrebet "økonomisk  

 virksomhed" i momsloven.
Økonomisk virksomhed vil sige, at der drives erhvervsmæssig virksomhed,  

 uanset formålet med eller resultatet af virksomheden.
Formålet vil dog oftest  

 være at opnå økonomisk gevinst.
I TfS 1995.202 blev en fond ikke anset for at drive selvstændig økonomisk  

 virksomhed med levering af varer og/eller momspligtige ydelser mod vederlag  

 og skulle derfor ikke momsregistreres.
Fondens indtægter var baseret på  

 indbetalinger fra virksomheder, der var leverandører til fondens medlemmer,  

 idet der ved levering blev indbetalt en del af fakturabeløbet til fonden.  

 Fondens midler blev brugt dels som garantiordning for, at fondens medlemmer  

 betalte fakturaerne, dels til PR-virksomhed, forskning, produktudvikling m.m.  

 til gavn for fondens medlemmer.
 Økonomisk virksomhed i momslovens forstand er det modsatte af "privat  

 virksomhed". Salg af egne private effekter er derfor ikke erhvervsmæssig  

 virksomhed, selvom salget sker for at skaffe penge.
C.1.4.1 Hobby eller erhverv Modsætningen til erhvervsmæssig virksomhed er såkaldt hobbyvirksomhed,  

 hvor virksomheden typisk vil være et udslag af en personlig interesse  

 (hobby), og hvor ejeren ofte selv deltager i virksomheden.
De private formål  

 er således afgørende fremfor det økonomiske udbytte.
Disse private formål kan  

 f.eks. være uddannelses- og boligformål eller sportsinteresser såsom ridning,  

 hestevæddeløb, sejlads mv., eller det kan være dyrehold som f.eks. ponyer,  

 hunde, kaniner, høns o.lign.
 I TfS 1993.318 fandt Vestre Landsret, at et interessentskab, der var  

 stiftet med henblik på udvikling og produktion inden for bådbranchen, ikke  

 drev erhvervsmæssig virksomhed, fordi dets aktiviteter alene var foregået med  

 henblik på deltagelse i kapsejladsen "Admirals Cup" .  

 Interessentskabet var derfor med rette blevet afmeldt fra momsregistrering.
Afgrænsningen mellem hobbyvirksomhed og erhvervsvirksomhed er den samme i  

 både moms- og skattemæssig forstand.
På skatteområdet findes en del  

 domsafgørelser om afgrænsningen, se Ligningsvejledningen afsnit E.A.1.2.
 Afgørelsen af, om der er tale om erhvervsmæssig virksomhed eller  

 hobbyvirksomhed, træffes på grundlag af en samlet, konkret vurdering af  

 virksomheden, hvor alle relevante forhold må inddrages.
 De relevante momenter, der har været lagt vægt på i praksis, er bl.a.
-om der inden virksomhedens start har været foretaget undersøgelse af  

 lønsumheden/udsigterne til rentabel drift, herunder om der har været lagt  

 drifts- og likviditetsbudgetter -om der er udsigt til, at virksomheden før eller siden vil give overskud,  

 både et overskud på den primære drift og et overskud, der står i rimeligt  

 forhold til den investerede kapital (rentabilitet) -om virksomhedens omfang er af en vis størrelse -om virksomheden er drevet tilstrækkeligt intensivt/seriøst -om driftsformen er sædvanlig for virksomheder af den pågældende art -om der er andre end erhvervsmæssige formål med virksomheden -om ejeren er afskåret fra at anvende virksomhedens aktiv til privat brug -om ejeren har særlige faglige forudsætninger (f.eks. relevant uddannelse)  

 for at drive den pågældende virksomhed -om virksomheden har en naturlig sammenhæng med ejerens evt. øvrige  

 indtægtsgivende erhverv -om virksomheden lever op til den erhvervsmæssige standard, der er  

 gældende for det pågældende erhverv -om virksomheden i givet fald vil kunne sælges til trediemand, dvs. om den  

 trods evt. hidtidigt underskud i trediemands øjne har en potentiel  

 indtjeningsevne, eller om den slet ikke kan drives løsrevet fra den ejendom,  

 person eller det regi, hvor den hidtil har været drevet -om virksomhedens eksistens forudsætter, at ejeren har stabile indtægter  

 fra anden side for at neutralisere et underskud -hvor mange år virksomheden har været drevet med underskud, og hvorledes  

 udviklingen i budgettets størrelse er, herunder om underskuddene kan  

 forklares særskilt Ingen af disse kriterier er i sig selv afgørende for vurderingen af, om  

 der er tale om erhvervsmæssig virksomhed.
 Ved den type virksomhed, hvor indehaverens personlige indsats er  

 virksomhedens væsentligste aktiv, vil virksomheden ofte blive anset for  

 hobbyvirksomhed, medmindre den er professionelt drevet hvad angår udstyr,  

 driftsform og indehaverens faglige baggrund.
I Mn.943 fandt Momsnævnet, at en samler af gamle flasker og skilte ikke  

 drev erhvervsmæssig virksomhed.
Han solgte dubletter på basis af  

 avisannoncering og en oversigtsliste.
Salget havde ikke givet overskud, men  

 havde højst dækket omkostningerne.
Udlejningsvirksomhed Hvis virksomheden består i udlejning af aktiver, f.eks. udlejning af  

 lystbåde, vil privat brug af de aktiver, der indgår i virksomheden, som  

 udgangspunkt betyde, at virksomheden ikke anses for erhvervsmæssigt drevet.  

 Ved udlejningsvirksomhed lægges især vægt på rentabilitetsbetragtningen, dvs.  

 om der er udsigt til, at virksomheden vil give et afkast, der står i rimeligt  

 forhold til den investerede kapital.
Landbrug Ved landbrugsvirksomhed - også de såkaldte deltidslandmænd - lægges der  

 vægt på, om landbruget er teknisk-landbrugsfagligt drevet.
Heri indgår en  

 vurdering af, om landbruget efter sin art, beliggenhed og størrelse drives  

 forsvarligt.
Der lægges også vægt på rentabilitetssynspunktet, d.v.s. at der  

 er udsigt til på sigt at opnå et rimeligt driftsresultat.
Den rentabilitet,  

 som skal tillægges betydning, er rentabiliteten i landbrugserhvervet som  

 sådan.
De rentabilitetsforhold, som gælder for fuldtidslandbrug, har således  

 også afsmittende betydning ved bedømmelsen af deltidslandbrug.
C.1.4.2 Foreninger Foreninger kan også anses for at drive økonomisk virksomhed, selvom  

 foreningen kun sælger varer og ydelser til medlemmerne eller sælger  

 medlemmernes varer og ydelser.
Momsfri foreninger I lovens § 13, stk. 1, nr. 4, er nævnt de typer af foreninger, der er  

 momsfri.
Det er de foreninger og organisationer, der leverer varer og ydelser  

 i nær tilknytning hertil til deres medlemmer i disses fælles interesse og mod  

 et kontingent.
 Foreningen/organisationen er dog kun momsfri, hvis den ikke arbejder med  

 gevinst for øje, og hvis formålet er af politisk, fagforeningsmæssig,  

 religiøst, patriotisk, filosofisk eller filantropisk karakter eller vedrører  

 borgerlige rettigheder.
 Det er desuden en betingelse, at momsfritagelsen ikke kan fremkalde  

 konkurrenceforvridning.
 Se D.11.4 om momsfri foreningsvirksomhed.
 Momsfri foreninger kan ikke blive frivilligt registreret.
Momspligtige foreninger Alle andre foreninger er herefter momspligtige, hvis de kan siges at drive  

 selvstændig økonomisk virksomhed, jf. § 3, stk. 1.
Dette afgøres ud fra en konkret vurdering af foreningens formål,  

 vedtægter, service, aktiviteterne art og omfang, regler for  

 kontingentbetaling mv.. Det skal bl.a. vurderes, om der leveres konkrete  

 ydelser mod særskilt betaling til medlemmerne.
Der kan også lægges vægt på,  

 om andre end foreningen kunne have leveret tilsvarende ydelser.
Momspligten for brancheforeninger (f.eks. handelsstands-, landbo-, og  

 købmandsforeninger) afhænger bl.a. af en konkret vurdering af karakteren af  

 og betalingen for de enkelte aktiviteter.
Hvis der f.eks. leveres  

 reklameydelser mod særskilt betaling, kan dette føre til, at foreningen anses  

 for momspligtig.
Generelle, handelsfremmende aktiviteter, der finansieres via  

 kontingentbetalingen, er derimod ikke momspligtige.
 Selvom en forening ifølge sine vedtægter forudsættes at "hvile i sig  

 selv", kan foreningens aktiviteter i relation til momsloven alligevel  

 anses for at være økonomisk virksomhed.
C.2 Andre momspligtige personer Bestemmelsen i § 3, stk. 2, nævner, hvilke andre fysiske og juridiske  

 personer, der alligevel er momspligtige, selvom de ikke er omfattet af den  

 generelle definition i stk. 1.
C.2.1 Privatpersoners levering af nye transportmidler til andet EU-land -  

 § 3, stk. 2, nr. 1 En privatperson, der lejlighedsvis sælger et nyt transportmiddel til en  

 køber i et andet EU-land, anses også for en momspligtig person.
 Dette betyder, at den pågældende ved salget kan få tilbagebetalt helt  

 eller delvis den moms, som blev betalt, dengang da transportmidlet blev købt,  

 jf. § 53, stk. 2. Se N.3.2 om fakturering/dokumentation i forbindelse med  

 tilbagebetaling af momsen.
 Begrebet "nye transportmidler" er defineret i § 11, stk. 4, se  

 D.9.1.
C.2.2 Offentlige forsyningsvirksomheder - § 3, stk. 2, nr. 2 Offentlige forsyningsvirksomheder er også momspligtige.
 Udtrykket "offentlige forsyningsvirksomheder" omfatter ikke kun  

 offentlige virksomheder, der forsyner borgerne og virksomhederne med f.eks.  

 gas, el, vand eller varme, men også virksomheder, der udfører  

 servicefunktioner såsom renovation og offentlig transport.
 Offentlige spildevandsanlæg anses for forsyningsvirksomhed.
 I UfR 1989.223H fandt Højesteret, at et kommunalt værks drift og  

 vedligeholdelse af kommunens gadebelysning og færdselsfyr måtte anses for  

 udført som led i værkets offentlige forsyningsvirksomhed med heraf følgende  

 momspligt.
C.2.3 Andre offentlige institutioner - § 3, stk. 2, nr. 3 Andre statslige, amtskommunale og kommunale institutioner end offentlige  

 forsyningsvirksomheder er også momspligtige, hvis de leverer deres varer og  

 ydelser i konkurrence med private erhvervsvirksomheder, der betaler moms.
 Udgangspunktet er, at en offentlig institution skal betale moms, hvis  

 varen eller ydelsen rent faktisk kunne leveres af andre end den offentlige  

 myndighed.
 Uden for momspligten falder kun ydelser, som en myndighed leverer i kraft  

 af sin egenskab af offentlig myndighed, f.eks. udstedelse af pas og kørekort.
I Dep.1013/87 blev et statsfinansieret forskningsinstitut under  

 Socialministeriet anset for momspligtig af den forsknings- og  

 sevicevirksomhed, som mod betaling blev udført for andre ministerier og  

 styrelser og andre aftagere.
Der blev lagt vægt på, at disse arbejder blev  

 udført i konkurrence med private analyseinstitutter.
I TfS 1995.94 har Momsnævnet taget stilling til en række spørgsmål fra  

 Socialministeret om moms på plejehjemsydelser mv.
Nævnet fandt bl.a., at en  

 kommune, der (mod betaling) leverer ydelser til plejehjemsbeboere i form af  

 vask og rengøring, herunder vinduespolering, i givet fald skal  

 momsregistreres efter § 3, stk. 2, nr. 3. De pågældende ydelser kan ikke  

 anses for ydelser i "nær tilknytning" til social forsorg og  

 bistand, jf. § 13, stk. 1, nr. 2, og kan derfor ikke leveres momsfrit af  

 kommunen.
Spørgsmålet om moms af betaling for rengøring og vask vil ifølge  

 oplysninger fra Socialministeriet dog formentlig kun undtagelsesvis have  

 praktisk betydning.
Dette skyldes, at der ikke vil blive krævet betaling for  

 rengøring og vask hos de plejehjemsbeboere, som ville være berettiget til  

 modtage varig hjemmehjælp til rengøring og vask, hvis de boede i eget hjem.
C.3 Fællesregistrering og delregistrering Fællesregistrering - § 3, stk. 3, 1.pkt Hvis flere afgiftspligtige personer registreres under ét, dvs.  

 fællesregistreres, betragtes de som én momspligtig person.
Se M.1.5 om  

 betingelserne for fællesregistrering efter § 47, stk. 4.
Delregistrering - § 3, stk. 3, 2.pkt Har en momspligtig person flere virksomheder, der registreres hver for  

 sig, dvs. delregistreres, anses hver af de selvstændigt registrerede  

 virksomheder som én momspligtig person.
Se M.1.4 om betingelserne for  

 delregistrering efter § 47, stk. 3, 2. pkt.
