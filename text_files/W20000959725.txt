Moms Reference:
ML § 37-38 Bedemandsvirksomheden A ApS's klage til Landsskatteretten skyldes, at  

 told- og skatteregionen ved afgørelse af 12. oktober 1999 har fundet,  

 at momsudgifter i forbindelse med anskaffelse og drift af rustvogne  

 fradragsmæssigt ikke skal behandles efter momslovens § 41, stk. 1-3,  

 men derimod efter momslovens § 42, stk. 1, nr. 7.
 Det fremgår af sagen, at selskabet driver bedemandsvirksomhed,  

 herunder kørsel med rustvogn i forbindelse med begravelser og  

 bisættelser.
Selskabet er i Centralregistret for motorkøretøjer  

 registreret for 2 rustvogne.
Rustvognene er registreret som personbiler med  

 rustvognskørsel som anvendelse.
Selskabets repræsentant har anført, at Centralregistret for  

 motorkøretøjer telefonisk har oplyst, at rustvogne tidligere  

 har været placeret i kartoteket over varevogne men med en særlig  

 kode, som lød på rustvognskørsel.
På et tidspunkt i  

 midten af 1980'erne blev denne systemmæssige placering ændret,  

 sandsynligvis i forbindelse med indførelse af et nyt edb-system,  

 således at rustvogne nu er placeret i kartoteket over personbiler men  

 med en særlig kode for anvendelse, som lyder på  

 rustvognskørsel.
 Momsmæssigt har selskabets rustvogne hidtil været behandlet  

 efter reglerne i momslovens § 41 om vare- og lastmotorkøretøjer  

 med en tilladt totalvægt på ikke over 3 t.
 Told- og Skatteregionen har ved den påklagede afgørelse  

 fundet, at momsudgifter i forbindelse med anskaffelse og drift af rustvogne  

 fradragsmæssigt ikke skal behandles efter momslovens § 41, stk. 1 og 2,  

 men derimod efter momslovens § 42, stk. 1, nr. 7.
Told- og skatteregionen har som begrundelse anført, at rustvognene  

 er registreret som personbiler.
Bestemmelserne om fradragsret for personbiler  

 fremgår af momslovens § 42. § 41 finder ikke anvendelse, da  

 bestemmelsen omhandler vare- og lastvogne.
 Told- og skatteregionen har videre anført, at regionen ikke anser  

 rustvogne indregistreret som personbiler for at være omfattet af  

 Finansministeriets afgørelse af 11. januar 1974. Afgørelsen  

 forudsatte, at rustvogne var registreret som  

 varemotorkøretøjer.
Regionen har videre anført, at afsnit H.3.2.4.3 og afsnit H.3.2.4.4  

 i Momsvejledningen fra 1993 vedrører varebiler.
Reglerne kan ikke  

 anvendes på rustvogne indregistreret som personbiler.
Endvidere er  

 afsnittet ikke medtaget i efterfølgende udgaver af momsvejledningen.
 Endelig har regionen henvist til dommen i TfS 1999.265, hvor Østre  

 Landsret fastslog, at lufthavnes såkaldte grønpladebiler  

 måtte anses for personbiler i relation til momslovens § 42, stk. 1, nr.  

 7.
 Selskabets repræsentant har overfor Landsskatteretten nedlagt  

 påstand om, at momsfradrag for rustvogne skal følge reglerne i  

 momslovens § 41, stk. 1 og 2.
Til støtte for sin påstand har repræsentanten  

 anført, at det af afsnit H.3.2.4.4. i Told- og Skattestyrelsens  

 momsvejledning fra 1993 fremgår, at momsfradrag ved anskaffelse og  

 drift af rustvogne følger reglerne om momsfradrag for mindre  

 varevogne.
At afsnittet ikke er optrykt i senere udgaver af Momsvejledningen  

 gør sig gældende for mange afsnit i Momsvejledningen 1993 - idet  

 efterfølgende udgaver har haft en ganske anden opbygning - og kan ikke  

 tages som udtryk for en ændring af praksis.
En så banebrydende  

 praksisændring, må efter repræsentantens opfattelse  

 nødvendigvis ske ved særskilt offentliggørelse.
Desuden  

 er der ikke grundlag for at antage, at det har været rustvognenes  

 registreringsforhold, der var afgørende for den beskrevne praksis i  

 1993 Momsvejledningen, men derimod køretøjernes reelle  

 anvendelse.
Endvidere er ændringen fra varevogns- til  

 personvognskartoteket i Centralregistret for motorkøretøjer  

 sket adskillige år før udgivelsen af Momsvejledningen 1993, og  

 kan således ikke være afgørende for indrømmelse af  

 momsfradrag.
 Repræsentanten har anført, at det af TfS 1988.593  

 fremgår, at rustvogne i relation til ambi-loven blev behandlet som  

 varevogne.
Repræsentanten har videre anført, at det af brev af 11.  

 januar 1974 fra Finansministeriet, Departementet for Told- og  

 Forbrugsafgifter, til Bedemændenes Landsforening fremgår, at  

 reglerne i § 5, stk. 3 og 4 i Finansministeriets daværende  

 bekendtgørelse nr. 280 af 23. maj 1973 om delvis fradragsret for moms  

 kan finde anvendelse på rustvogne, som anvendes til transport af  

 kister, blomster og kranse, urner og lignende samt bårer og skamler.  

 Efter repræsentantens opfattelse lægges der i brevet ikke  

 vægt på den registreringsmæssige status.
Derimod  

 lægger Departementet vægt på anvendelsen af rustvognene.  

 Desuden er der hverken sket ændringer i den tilladte anvendelse for  

 rustvogne, den registreringsmæssige status, eller i den almindelige  

 registrering af vognene.
Den eneste ændring er en intern ændring  

 hos Centralregistret, hvilket ikke kan medføre, at myndighederne  

 pludselig ændrer opfattelse, hvad angår den momsmæssige  

 behandling af vognene.
Dommen i TfS 1999.265 er efter repræsentantens opfattelse ikke  

 anvendelig.
Afgørelsen er alene trykt af hensyn til det EU-retlige  

 spørgsmål i sagen, og begrundelsen for det materielle  

 momsspørgsmål er derfor ikke medtaget, hvilket begrænser  

 afgørelsens værdi på dette punkt.
Desuden måtte  

 ændringen af køretøjets indretning i sagen også  

 være knapt så omfattende som tilfældet er med rustvogne,  

 hvorfor retten kunne komme til resultatet, at grønpladebilerne var  

 personvogne indrettet til befordring.
Repræsentanten har videre anført, at vejledning om moms,  

 udgivet af Bedemændenes Landsforening, fremgår, at momsfradrag  

 ved anskaffelse og drift af rustvogne følger momslovens regler for  

 momsfradrag ved anskaffelse og drift af mindre varevogne til blandet  

 anvendelse.
Vejledningen blev udarbejdet i samråd med det  

 daværende Direktorat for Toldvæsenet.
 Landsskatteretten udtalte:
 Efter momslovens § 41, stk. 2, kan afgift, der vedrører drift af de  

 i stk. 1 omhandlede motorkøretøjer, fuldt ud fradrages, uanset  

 om køretøjet kun delvist anvendes til fradragsberettigede  

 formål i virksomheden.
 Momslovens § 42, stk. 1, har følgende ordlyd:
"Virksomheder kan ikke fradrage afgift af indkøb, som  

 vedrører ...
7) anskaffelse og drift af personmotorkøretøjer, der er  

 indrettet til befordring af ikke mere end 9 personer, jf. dog stk. 4 og 6." § 2 i Lovbekendtgørelse nr. 741 af 22. september 1997 om  

 registreringsafgift af motorkøretøjer m.v. har følgende  

 ordlyd:
 " Fritaget for afgift er:
 ...
4) ambulancer og rustvogne, der er specielt indrettet og udelukkende  

 anvendes til ambulance- og rustvognskørsel, ..." Landsskatteretten finder, at rustvogne ikke er omfattet af momslovens § 41  

 om momsfradrag ved anskaffelse og drift af vare- og  

 lastmotorkøretøjer.
Retten har herved lagt vægt på  

 oplysningerne om, at rustvogne optages under personkøretøjer i  

 Centralregistret for motorkøretøjer.
 Retten finder videre, at rustvogne, der er specielt indrettet og  

 udelukkende anvendes til rustvognskørsel, ikke er omfattet af  

 momslovens § 42, stk. 1, nr. 7. Retten har herved lagt vægt på,  

 at sådanne køretøjer ikke er indrettet til befordring af  

 personer, samt at de er fritaget for registreringsafgift efter  

 registreringsafgiftslovens § 2.
 Retten finder herefter, at momsfradrag for rustvognes anskaffelse og drift  

 skal opgøres efter momslovens almindelige fradragsbestemmelser, jf.  

 momsloven §§ 37 - 38.
 Den påklagede afgørelse blev ændret i overensstemmelse  

 hermed.
