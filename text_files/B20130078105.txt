Bekendtgørelse om registrering i Finanstilsynets register over vurderingseksperter I medfør af § 32, stk. 3, i lov nr. 598 af 12. juni 2013 om forvaltere af alternative investeringsfonde m.v. fastsættes:
Anvendelsesområde § 1. Bekendtgørelsen finder anvendelse på vurderingseksperter, som er omfattet af § 32, stk. 1, i lov om forvaltere af alternative investeringsfonde m.v., som ikke i forvejen er registreringspligtige i medfør af anden lovgivning, herunder administrative bestemmelser, eller fagetiske regler, og som ønsker optagelse i Finanstilsynets register over vurderingseksperter.
Registrering i Finanstilsynets register § 2. Til brug for Finanstilsynets registrering af fysiske eller juridiske personer som vurderingsekspert i Finanstilsynets register over vurderingseksperter, skal vurderingseksperten indsende følgende informationer til Finanstilsynet:
 1) Vurderingsekspertens navn.
 2) CVR- eller CPR-nummer.
 3) Adresse, herunder land.
 4) Typer af aktiver, som vurderingseksperten værdiansætter.
 5) Om der er snævre forbindelser mellem vurderingseksperten og forvalteren, den alternative investeringsfond eller personer, der har snævre forbindelser til forvalteren eller den alternative investeringsfond.
 Stk. 2. Hvervet som vurderingsekspert kan påbegyndes, så snart vurderingsekspertens registrering fremgår af Finanstilsynets hjemmeside.
 Stk. 3. Såfremt der sker ændringer i oplysninger afgivet til brug for registrering i Finanstilsynets register over vurderingseksperter, jf. stk. 1, skal disse meddeles Finanstilsynet straks.
 § 3. Finanstilsynet kan slette vurderingseksperten fra Finanstilsynets register over vurderingseksperter, såfremt vurderingseksperten anmoder om dette.
 Stk. 2. Finanstilsynet kan endvidere slette vurderingseksperten fra Finanstilsynets register over vurderingseksperter, såfremt vurderingseksperten ikke længere udøver virksomhed som vurderingsekspert eller ikke udfører funktionen som vurderingsekspert i overensstemmelse med kapitel 6 i lov om forvaltere af alternative investeringsfonde m.v.
Ikrafttræden § 4. Denne bekendtgørelse træder i kraft den 22. juli 2013.
