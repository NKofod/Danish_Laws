Fremsat den 21. januar 2021 af Per Larsen (KF), Brigitte Klintskov Jerkel (KF), Marcus Knuth (KF), Mai Mercado (KF) og Søren Pape Poulsen (KF) Forslag til folketingsbeslutning om at bekæmpe udbredelsen af stråmandsklinikker i almen praksis Folketinget pålægger regeringen at arbejde for at bekæmpe udbredelsen af såkaldte stråmandsklinikker, hvor speciallæger i almen medicin opkøber ydernumre, hvorefter de overlader klinikdriften og det lægefaglige arbejde til private firmaer, således at patienten alligevel ikke møder den samme læge, når vedkommende bliver syg.
Dette skal regeringen arbejde for at modvirke, hvilket kan ske i regi af Regionernes Lønnings- og Takstnævn (RLTN). Målet er, at såkaldte stråmandsklinikker undgås, og at flere danskere sikres en fast familielæge.
Bemærkninger til forslaget I dag skal man være speciallæge i almen medicin for at eje et ydernummer.
Dette sikrer dog reelt ikke, at der faktisk er en fast tilknyttet familielæge ved den klinik, som borgeren er tilknyttet.
For det bliver stadig mere udbredt, at speciallæger i almen medicin agerer stråmænd for private firmaer ved at opkøbe et ydernummer, for at overlade driften af klinikken og det lægefaglige arbejde til et privat firma, hvorved det, ifølge Praktiserende Læges Organisation (PLO) reelt har karakter af en udbudsklinik.
Dermed opstår der stråmandsklinikker.
I disse stråmandsklinikker har klinikejeren reelt intet med klinikdriften at gøre, men modtager blot penge fra det private firma for at lægge navn til klinikken, så den kan drives efter overenskomst mellem Regionernes Lønnings- og Takstnævn (RLTN) og PLO.
Af samme årsag er disse stråmandsklinikker også kendetegnet ved, at det hovedsageligt er skiftende, korttidsansatte vikarlæger, som er i kontakt med patienterne.
Derved opnår patienterne ikke samme kontinuitet og kendskab til deres læge som hos almindelige praktiserende læger, der arbejder efter PLOs overenskomst med RLTN, hvor borgerne typisk har den samme læge, der kender sine patienter og deres sygdomshistorik.
Formålet med dette forslag er at pålægge regeringen at modvirke denne tendens i regi af RLTN, hvor regeringen er repræsenteret.
Det kan ske, ved at der i overenskomst om almen praksis indføjes et krav om, at der i alle klinikker skal være ejerlæger eller fastansatte læger, der kan sikre kontinuitet og relation mellem læge og patient.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at bekæmpe udbredelsen af stråmandsklinikker i almen praksis.
(Beslutningsforslag nr.
B 121) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
