Klage over, at vagtlæge ikke foretog yderligere udspørgen af patienten Nævnet fandt grundlag for kritik, idet lægen burde have indhentet yderligere og supplerende oplysninger fra patientens hustru senest ved den anden kontakt imellem parterne, hvor lægen aflyste sygebesøget og henviste til praktiserende læge.
Der forelå ikke på dette tidspunkt tilstrækkeligt grundlag til, at det var fagligt forsvarligt at overlade til hustruen selv at søge kontakt med praktiserende læge, når denne var at træffe.
Nævnet oplyste, at nyligt opståede symptomer med svær hovedpine og tilkomst af opkastninger hos en tidligere rask person bør udløse uddybende spørgsmål for at få et rimeligt klart grundlag at beslutte på.
Symptomerne kunne dække over mange forskellige tilstande, men hos en 67-årig mand var det nødvendigt at overveje tilstande, som kunne kræve en hurtig lægelig behandlingsindsats, herunder infektion eller blødning i centralnervesystemet.
