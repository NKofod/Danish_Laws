I medfør af §§ 3 og 5 i lov nr. 131 af 13. april 1954 om udførsel og indførsel af levende dyr m.v., jf. lovbekendtgørelse nr. 61 af 2.
 februar 1988, fastsættes:
 § 1.  Denne bekendtgørelse omfatter indførsel af  

 dyriske produkter og madrester.
 Stk. 2.  Ved dyriske produkter forstås alle produkter og  

 genstande af husdyr, der ikke er bestemt til menneskeføde.
 § 2.  Indførsel af dyriske produkter af enhver art,  

 behandlede som ubehandlede, af kvæg, hjortedyr, får, geder, svin, herunder  

 vildsvin, og enhovede husdyr, må kun finde sted med tilladelse fra  

 Veterinærdirektoratet.
 Stk. 2.  Uanset bestemmelsen i stk. 1, kan indførsel af  

 garvede huder og forarbejdede børster samt produkter, der er fremstillet af  

 sådanne huder og børster, ske uden tilladelse.
 Stk. 3.  Undtaget er endvidere dyriske produkter, der  

 indføres i overensstemmelse med Landbrugsministeriets bekendtgørelse nr. 478  

 af 22. juni 1990 om indførsel af mælk, konsummælksprodukter og  

 mejeriprodukter m.m.
 § 3.  Madrester (køkkenaffald) af enhver art må ikke  

 indføres her til landet.
 Stk. 2.  Dog kan madrester, der befinder sig i skibe,  

 tog, flyvemaskiner og andre kollektive transportmidler ved disses ankomst her  

 til landet, forblive i transportmidlet under dettes ophold her i landet.  

 Såfremt madresterne ønskes fjernet fra transportmidlet under opholdet her i  

 landet, skal de leveres til en forbrændingsanstalt.
 § 4.  Overtrædelse af bestemmelserne i § 2, stk. 1, og  

 § 3 straffes med bøde.
 § 5.  Bekendtgørelsen træder i kraft den 15. december  

 1990. Samtidig ophæves bekendtgørelse nr. 209 af 27. april 1982 om indførsel  

 af fersk kød, kødprodukter samt andre dyriske produkter.
