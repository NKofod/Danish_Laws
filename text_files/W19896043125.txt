Ved en bygningsudvidelse, placeret over eksisterende bygning, opsattes  

 nedhængte lofter.
Træbjælkernes bevægelser ved fugtoptagelse medførte, at  

 loftspladerne, der var delvis ophængt i bjælkerne, bevægede sig og kom ud af  

 niveau.
Udtalt af Voldgiftsretten, at projekteringsaftalen mellem  

 totalentreprenør og arkitekt især omfattede et myndighedsprojekt med lav  

 detaljeringsgrad, der ikke omfattede en detalje, som ophængte lofter, der  

 forudsatte en egentlig arbejdstegning.
Endvidere fandtes en tegning, således  

 som den var udformet, ikke med rette at kunne opfattes som en angivelse af  

 ophængningens udformning.
Endelig forelå der ingen tilsynsfejl.
 Arkitekten blev herefter frifundet.
K E N D E L S E i Voldgiftssag nr.
C 2181 K A/S mod Arkitektfirmaet A A/S I anledning af en tvist mellem klageren, K A/S, og indklagede,  

 Arkitektfirmaet A A/S, om ansvaret for nogle loftskader - loftplader ude af  

 niveau - på en nybygning - ekstra 1. etage - på administrationsbygningen hos  

 B A/S, x-sted, har klageren ved klageskrift af 23. juli 1987 indbragt sagen  

 for en i medfør af »Regler for behandling af sager ved Voldgiftsretten  

 for Bygge- og Anlægsvirksomhed« nedsat voldgiftsret bestående af  

 projekteringschef, civilingeniør Jens Lang-Jensen, arkitekt m.a.a.
Erik  

 Jørgensen og landsdommer Vagn Rasmussen, sidstnævnte som rettens formand.
 Klageren har efter sin endelige påstand påstået indklagede tilpligtet at  

 betale 500.000 kr. + moms med renter 2% over Nationalbankens til enhver tid  

 gældende diskonto fra kendelsens afsigelse, til betaling sker, subsidiært et  

 mindre beløb efter voldgiftsrettens bestemmelse.
 Indklagede har efter sin endelige påstand påstået frifindelse, subsidiært  

 frifindelse mod betaling af et mindre beløb.
 En af indklagede overfor klageren nedlagt selvstændig påstand vedrørende  

 ekstraarbejder er under den mundtlige forhandling forligt således, at  

 klageren til indklagede betaler 45.000 kr. - incl. moms - med tillæg af  

 sædvanlig procesrente fra den 26. december 1987.
 Under sagens forberedelse har de tekniske dommere foretaget besigtigelse  

 af byggeriet.
 Sagens nærmere omstændigheder er følgende:
I slutningen af 1985 planlagde klageren for B A/S i x-sted en udvidelse af  

 en eksisterende administrationsbygning.
Bygningsudvidelsen var disponeret som  

 en selvstændig bygningsdel, placeret over eksisterende  

 administrationsbygning.
Projektet blev nærmere beskrevet i en af klageren  

 udarbejdet beskrivelse dateret 24. januar 1986. Vedrørende lofter hedder det  

 i beskrivelsens punkt 6.8:
 »I alle rum, excl. toiletter, køkken og depotrum, opsættes akustisk  

 regulerende nedhængte lofter, som Rockfon eller lignende.
I toiletter, køkken og depotrum opsættes 13 mm gipslofter til  

 maling.« Den 27. februar 1986 blev der mellem klageren og indklagede indgået en  

 projekteringsaftale vedrørende »arkitekttegningsarbejdet i forbindelse  

 med nybygning af en ekstra etage« på den omhandlede  

 administrationsbygning.
I aftalen henvises under »Aftalegrundlag«  

 til ABR og under »Projekteringsgrundlag« til en række nærmere  

 angivne tegninger, løbende projekteringsmøder og besigtigelse på stedet.
Det  

 oplyses endvidere, at det for byggeriet maksimerede rammebeløb er 3,5 mill.  

 excl. moms.
 Om »Ydelsens omfang« hedder det:
»Den for arkitektopgaven nødvendige opmåling og registrering,  

 udarbejdelse af skitseforslag og forslag til materialevalg (rumbeskrivelse).  

 Endelig udarbejdelse af nødvendigt projektmateriale til brug for ansøgninger  

 til myndigheder med ansvar for godkendelse af samme.« Der henvises endvidere til en række nærmere angivne tegninger og  

 fagbeskrivelsen.
Med hensyn til »møder« anføres bl.a. deltagelse i  

 et ugentligt møde med bygherre og totalentreprenør i uge 10-22 (3. marts -  

 31. maj) og 28-31 (7. juli - 2. august). Indklagede er endvidere pligtig til  

 udarbejdelse af eventuelt revideret projektmateriale ved sagens afslutning,  

 såfremt projektændringer skyldes myndighedskrav.
Om ansvaret henvises til dansk rets almindelige erstatningsregler for fejl  

 og forsømmelser ved opgavens løsning, jfr.
ABR 75, stk. 6.2.
Det aftalte honorar udgør 180.000 kr. excl. moms.
Endvidere er der  

 bestemmelser om kørselsudgifter og udlæg, samt om honoraret for merydelser.  

 Om betaling er bl.a. anført, at 3. rate forfalder, »når detailprojekt er  

 afsluttet«.
Der foreligger statisk beregning med tilhørende tegning dateret den 14.  

 marts 1986 udført af det rådgivende ingeniørfirma C.
Beregningerne påviser,  

 at loftskonstruktionen (limtræsbjælkerne) vil få en nedbøjning på 26 mm  

 hidrørende fra snelast.
Indklagede udfærdigede diverse tegninger, herunder pr. 26. marts 1986 en  

 tegning nr. 1.15 med »Emne: Loftplan - 1. sal«.
Denne tegning  

 indeholder bl.a. en deltegning »Loftdetaljer 1:5« med  

 tekstangivelse vedrørende loftspladernes anbringelse med vinkelbeslag ved  

 væggen.
Endvidere er loftspladerne markeret, og der er uden tekst angivet et  

 beslag i en loftplade samt et bræt i loftet.
Mellem disse to markeringer er  

 der på tegningen en tynd streg.
I tilknytning til en signaturtekst vedrørende  

 Rocfonpladerne er bl.a. anført »System SK«.
 Indklagede har udfærdiget udkast til en fagbeskrivelse, dateret den 7.  

 april 1986. I afsnittet om snedkerentreprisen anføres, at den bl.a. omfatter  

 »Lofter og loftfriser«, og der henvises bl.a. til den foran nævnte  

 tegning 1.15. Om arbejdets udførelse hedder det nærmere:
»Lofter udføres i det omfang som vist på ovenstående tegninger, idet  

 bemærkes, at friselister ved vægtilslutninger afpasses i bredde således, at  

 loftplader i videst mulig udstrækning opsættes som hele plader.« I begyndelsen af juli 1986 overtog direktør hos klageren D ansvaret for  

 byggesagen.
Direktør D skrev den 17. juli 1986 til indklagede og beklagede  

 sig over, at det i de sidste 14 dage havde været umuligt at få fat i  

 indklagede.
Under henvisning til, at direktør D holdt ferie i uge 30,  

 anmodede han indklagede om at aflægge byggepladsen et par besøg, »idet  

 vi nu er fremme ved en masse færdiggørelsesdetaljer, som jeg ikke føler mig  

 tryg ved at lade E afgøre alene«.
Der opregnes herefter 6 punkter som  

 specielle ting, som indklagede anmodes om at »efterse, godkende og  

 vejlede«, herunder »3. Rockfon-lofter og detaljer ved friser  

 etc.« Af et referat vedrørende et møde afholdt den 23. juli 1986 (uge 30) med  

 deltagelse af blandt andre arkitekt F og E fremgår bl.a.:
»e.
Det var fra arkitektens side meningen, at »frisekant«  

 ved loft skulle udføres så bred, at loftspladerne kunne opsættes i hele  

 plader.
f.
Arkitekten oplyser, at der findes detailtegninger vedrørende  

 inddækninger ved det store vinduesparti i forhal, ........
h.
Arkitekten fremsender omgående 4 sæt tegninger af loftsplader  

 vedrørende stueplan og 1. sal. .....' Af referatet af byggemøder afholdt den 29. juli 1986 (uge 31), den 5.  

 august 1986 (uge 32) og den 12. august 1986 (uge 33) fremgår, at arkitekt F  

 deltog i alle møderne, og at tillige arkitekt G fra indklagede deltog i det  

 sidste møde.
Af referaterne fremgår endvidere, at aptering af døre og lofter  

 på 1. sal, henholdsvis er »påbegyndt«, udført ca. 60%» og  

 »udført ca. 70%».
 I en skrivelse af 4. august 1986 fra indklagede til klageren hedder det  

 bl.a.:
 »De i den skrivelse af 17. juni d.å. nævnte 1 - 6 er afklaret, dels  

 ved gennemgang af tegningerne dels ved aftaler på byggepladsen.
 Ved mødet på byggepladsen, den 23. juni, blev aftalt, at vi »efter  

 bedste evne« udarbejder tidsplan for de resterende bygningsarbejder,  

 samt assisterer ved byggesagens færdiggørelse gennem konsulentassistance på  

 byggepladsen 2-3 timer dagligt, endeligt omfang aftales løbende.
 Honorering for ovenstående ....'.
 I skrivelse af 19. august 1986 fra klageren til indklagede hedder det  

 bl.a.:
 »Hermed bekræftes vor aftale af d.d., at De fra onsdag den 20. august  

 1986 indsætter Deres arkitekt G på fuld tid til på vore vegne at føre  

 konduktørmæssigt tilsyn med de resterende arbejder i forbindelse med  

 udvidelsen og ombygningen af kontorafsnittet ved ovennævnte byggeri.
 Udover at føre tilsyn med kvaliteten af de resterende kontraktlige ydelser  

 til bygherren har G beføjelser til, indenfor projektets rammer og under  

 ansvar overfor undertegnede at indgå de nødvendige økonomiske aftaler om de  

 restentrepriser, hvorom der ikke er truffet anden kontraktlig aftale, således  

 at arbejdet fremmes mest muligt.
Aftalen er foreløbig gældende til udgangen af uge 37 og honoreres  

 .....« Den 21. august, den 25. september og den 14. oktober sendte indklagede til  

 klageren fakturaer på forbrugt tid i forbindelse med tilsynsarbejdet i ugerne  

 30-41. I ugerne 30-38 for både arkitekt F og arkitekt G og i ugerne 39-41  

 alene sidstnævnte.
Under et møde i februar 1987 mellem bygherren, klageren og indklagede kom  

 det frem, at der var noget galt med loftet på 1. sal.
Klageren og indklagede  

 aftalte at se nærmere på forholdet i løbet af foråret.
Klageren antog, at der  

 var tale om en konstruktionsfejl.
 I skrivelse af 12. maj 1987 fra klageren til indklagede gøres indklagede  

 ansvarlig for manglerne ved loftkonstruktionen, idet projektet anses for  

 mangelfuldt, idet det er udarbejdet uden hensyntagen til nogle forhold, som  

 bl.a. er beskrevet i SBI-anvisning 139, side 25-26.
 Det hedder herefter i klagerens skrivelse:
 »Det fremgår heraf, at træbjælker, indbygget som projekteret, vil  

 bevæge sig opad om vinteren og tilbage igen om sommeren. Årsagen hertil er,  

 at bjælkerne om vinteren får et vandindhold på ca. 15% i den kolde overside,  

 og ca. 10% i den varme underside, svarende til ligevægt med den relative  

 luftfugtighed.
 Det oplyses, at bevægelserne vil fortsætte fremover, stort set af samme  

 størrelsesorden.
De nu opståede skader på de nedhængte lofter skyldes, at projektet er  

 mangelfuldt, idet det er udarbejdet uden hensyntagen til de her nævnte  

 forhold.« I indklagedes skrivelse af 22. juni 1987 afvises ansvaret, idet det  

 anføres:
 »Vi har deltaget i opgaven således, at vor opgave oprindelig  

 omfattede myndighedstegningerne, jvf. projekteringsaftalen af 27. februar  

 1986.
 Opgaven er imidlertid udvidet således, at vi har udført supplerende  

 detailtegninger, blandt andet loftplan til belysning af pladeformater samt  

 kanttilslutninger.
Vort projekt er ikke detaljeret således, at det egentlige  

 ophængningsprincip på de nedhængte lofter er afklaret.« Der henvises i skrivelsen herefter til forskellige andre forhold, der kan  

 være årsag til den opståede skade.
Klageren har opgjort sit erstatningskrav som omkostningerne ved  

 udskiftning af lofter og foldevæg, nedtagning og genopsætning af  

 loftsarmaturer, malerarbejde, rengøring og ingeniørprojekt samt byggeledelse  

 og tilsyn.
For hovedparken af opgørelsen foreligger der tilbud.
 Der er under den mundtlige forhandling afgivet forklaring af direktør D,  

 arkitekt F, arkitekt G og civilingeniør H.
Direktør D har bl.a. forklaret, at da han kom ind i byggesagen den 1.  

 juli, var han straks på byggepladsen.
Et af de problemer, han blev opmærksom  

 på, var, at han ikke fandt tegningsmaterialet særligt veldokumenteret,  

 specielt omkring det her omhandlede problem.
Han overvejede også  

 kuldebrosproblematikken og bevægelsesproblematikken.
Problemerne blev drøftet  

 med E og senere med arkitekt F og arkitekt G.
Han kan ikke tidsfæste  

 drøftelserne med F.
Han havde ikke talt med F, da han skrev.
Da han selv  

 skulle have ferie, ville han sikre sig, at der blev set efter detaljer og i  

 det hele blev set efter, hvad der foregik på pladsen.
Han sendte skrivelsen  

 af 17. juli, som han mente lå inden for de aftalte rammer.
Han opfattede F  

 som seriøs, og efter svaret af 4. august opfattede han det således, at det  

 hele var gået nøje igennem.
Da han i begyndelsen af august fandt, at E ikke  

 var tilstrækkelig opmærksom, og at på den anden side G havde stor  

 detaljeviden, indgik han aftalen om et opfølgende tilsyn.
Honoraret blev  

 betalt direkte til indklagede.
Vidnet opfattede det således, at klageren  

 »købte assistance hos en anden professionel«.
Han har aldrig  

 opfattet G som ansat hos klageren.
Under mødet med bygherren i foråret blev  

 han bekendt med problemerne med loftet, der bevægede sig.
Der er ikke grund  

 til at tro, at årsagen er nogen anden end beskrevet i klagerens skrivelse af  

 12. maj 1987. Han har set tegning 1.15, men har ikke hæftet sig ved tekniske  

 detaljer udover, at han ville have dokumentation for friktionerne mellem loft  

 og skillevæg.
Han hæftede sig ved gennemførelsen og afslutningen heraf,  

 derimod interesserede han sig ikke for skinnernes fastgørelse.
Han opfatter  

 tegningen som omfattende kantdetaljer og opstropning.
Han var som nævnt  

 opmærksom på en bevægelsesproblematik i forbindelse med sin indtræden i  

 sagen.
Det er ikke fremhævet i skrivelsen af 17. juli.
Det afgørende i denne  

 skrivelse var i det hele detaljer i forbindelse med projektet.
Arkitekt F har forklaret, at på grundlag af det fra klageren modtagne  

 materiale udarbejdede indklagede et myndighedsprojekt.
Indklagede skulle  

 endvidere deltage i byggemøderne, men havde ingen tilsynsopgaver.
Tegningerne  

 skulle naturligvis have en detaljeringsgrad, som var nødvendig til  

 myndighedsprojekt.
Herunder er ikke omfattet detaljer som ophængning.
Tegning  

 1.15 er udarbejdet af G.
Den beskriver frisekanterne.
Det er også til dette  

 spørgsmål, der er tekst.
Det, der fremgår af tegningen vedrørende ophængning,  

 er kun illustration af en eller anden form for ophængning.
Det udarbejdede  

 udkast til beskrivelse var beregnet til bygherrens formål og har aldrig været  

 tænkt som en fagbeskrivelse til de udførende.
Ophængningen har aldrig været  

 diskuteret på noget møde.
Det var belysningsarmaturerne og pladeformaterne,  

 man interesserede sig for.
Det fremhævede punkt i skrivelsen af 17. juli  

 drejede sig om lysningspaneler omkring vinduer og om friser.
På byggemødet  

 den 23. juli var det et spørgsmål om at placere udgangspunktet for  

 modullinier.
Ophængningsproblematikken blev heller ikke drøftet på dette  

 møde.
Skrivelsen af 19. august skal ses i sammenhæng med bemærkningen i  

 slutningen af skrivelsen af 4. august.
Det var meningen, at G skulle gå ind i  

 et samarbejde med klageren på en sådan måde, at indklagede ikke fik  

 overdraget problemer fra fortiden.
G blev stillet til rådighed for klageren  

 og arbejdede i dette forhold for klageren.
Vidnet har slet ikke beskæftiget  

 sig med loftets ophængningsproblematik og mener ikke at være gjort bekendt  

 med ingeniørens beregninger og havde iøvrigt af E været afskåret fra dialog  

 med ingeniøren.
Det var totalentreprenøren, der skulle koordinere ingeniør og  

 arkitekt.
Han interesserede sig for fastgørelsen på væggen for at sikre, at  

 der i så vid udstrækning som muligt kunne anvendes hele plader.
Endvidere  

 beskæftigede han sig med friseproblemet og lysningskasser omkring vinduer.  

 Ophængningen så han først ved besigtigelsen.
Når det fremgår af  

 projekteringsaftalen, at en del af honoraret skal forfalde, når  

 detaljeprojekt er afsluttet, må det være en reminicens fra en ældre kontrakt.
Arkitekt G har forklaret, at hovedformålet med tegning 1.15 var  

 placeringen af pladerne langs væggen og i relation til armaturer.  

 »System SK« er udtryk for, at der skal anvendes pladekonstruktion  

 med skinner.
Vidnet og E talte om ophængningen.
E ville selv vælge, hvorledes  

 ophængningen skulle ske.
Når der på tegningen er angivet en brætsignatur,  

 havde det alene det formål at anvise een måde til at holde isolering og  

 dampspærre på plads.
Det er rigtigt, at fastgørelsen på en tidligere tegning  

 er angivet med ståltråd.
Den forbindelseslinie, der er på tegningen fra det  

 fuldt optrukne beslag til brættet, er resterne af en blyantsstreg.
Krumning  

 er et kendt problem, som han diskuterede med E.
Denne ville selv undersøge,  

 hvilke skinner der skulle anvendes.
E vendte ikke tilbage og meddelte,  

 hvorledes han ville løse problemet.
Vidnet var ikke klar over, hvorledes  

 loftet blev ophængt og blev først klar over de opståede problemer i foråret  

 1987. Loftet var næsten færdigt, da han begyndte sit tilsyn.
Under sit tilsyn  

 rapporterede han til D.
Klageren har gjort gældende, at indklagede er ansvarlig for de skader, der  

 er opstået på det pågældende loft, fordi projektet er mangelfuldt på grund af  

 projekteringsfejl, idet der ved ophængning af loftet ikke er taget hensyn  

 til, at de bjælker, der er indbygget i tagkonstruktionen, vil få bevægelser  

 op og ned i takt med årstidsvariabelt fugtindhold i træet.
Dette medfører  

 igen, at loftpladerne, der er delvis ophængt i træbjælkerne, ligeledes  

 bevæger sig og kommer ud af niveau.
Klageren har nærmere anført, at indklagedes opgave var mere end et blot  

 myndighedsprojekt.
Tegning 1.15 viser klart en opstropning.  

 »Blyantsstregen« må komme indklagede til skade.
Den afgivne  

 forklaring om brætsignaturen forekommer usandsynlig, når det tages i  

 betragtning, at en tidligere tegning viste ståltrådsophængning af  

 isoleringen.
Indklagede må være ansvarlig, således som tegningen er udformet,  

 og iøvrigt allerede efter projekteringsaftalen.
Dertil kommer det særlige  

 tilsyn, som indklagede har udført efter klagerens skrivelse af 17. juli 1986,  

 sammenholdt med indklagedes skrivelse af 4. august 1986 og det udvidede  

 fagtilsyn, der er udøvet af arkitekt G, og som klageren har betalt for.
Indklagede har gjort gældende, at der ikke er begået nogen fejl fra  

 selskabets side i forbindelse med projekteringen.
Tegning 1.15 angiver intet  

 om ophængningsmetode og -princip, men giver alene oplysning om formater og  

 fastgøring til vægge samt elarmaturernes placering.
Indklagede er ikke  

 konsulteret om ophængningsspørgsmålet og har i det hele ikke beskæftiget sig  

 med dette.
Indklagede har nærmere anført, at projekteringsaftale omfatter  

 myndighedsprojekt, hvilket ikke omfatter en detalje som den foreliggende.  

 Tegning 1.15 må forstås som forklaret af arkitekt F og arkitekt G.
Der er  

 ikke i det iøvrigt passerede holdepunkter for andet.
Skrivelsen af 17. juli  

 nævner intet om dette problem.
Ved den samlede vurdering må klagerens  

 professionalisme tages i betragtning.
Specielt med hensyn til arkitekt G's  

 tilsynsopgave må fremhæves formuleringen af klagerens skrivelse af 19. august  

 1986, der netop viser, at dette tilsyn udføres for klageren og ikke for  

 indklagede.
G er »udlejet« til klageren.
Iøvrigt tiltrådte G på et  

 tidspunkt, hvor loftet i det store og hele var ophængt.
 Voldgiftsretten skal udtale:
 Den indgåede projekteringsaftale omfatter først og fremmest et  

 myndighedsprojekt, d.v.s. et projekt med lav detaljeringsgrad, der i hvert  

 fald ikke omfatter en detalje som den her omhandlede, der forudsætter en  

 egentlig arbejdstegning.
Med hensyn til tegning 1.15, der desuagtet er udformet som en  

 detaljetegning, lægges arkitekt G's forklaring om tegningens begrænsede  

 formål til grund ved sagens afgørelse.
Ved vurdering af tegningens udvisende  

 findes der at burde lægges vægt på, at den er udfærdiget til brug for  

 fagfolk, der iøvrigt var bekendt med problematikken om træbjælkernes  

 fugtindhold.
På denne baggrund findes tegningen, således som den i det hele  

 er udformet, ikke med rette at kunne opfattes som en angivelse af  

 ophængningens udformning.
Det særlige tilsyn, som indklagede har udført som følge af klagerens  

 skrivelse af 17. juli 1986, findes ikke at have pådraget indklagede ansvar  

 for den omhandlede fejl, idet dette tilsyn efter indholdet af skrivelsen af  

 17. juli alene omfatter »færdiggørelsesdetaljer« og dermed ikke har  

 givet indklagede anledning til at beskæftige sig med det her omhandlede  

 problem.
Herefter og da det af arkitekt G udførte tilsyn efter indholdet af  

 klagerens skrivelse af 19. august 1986 er udført på klagerens vegne, findes  

 der i det hele ikke at kunne pålægges indklagede ansvar for de konstaterede  

 mangler ved loftet.
 Indklagede vil herefter være at frifinde for klagerens påstande.
 Efter det indgåede forlig tages indklagedes påstand til følge som nedenfor  

 bestemt.
 Med hensyn til sagens og voldgiftsrettens omkostninger forholdes som  

 ligeledes nedenfor bestemt.
 T H I B E S T E M M E S :
 Indklagede, Arkitektfirmaet A A/S, frifindes for de af klageren, K A/S,  

 nedlagte påstande.
 Inden 14 dage fra denne kendelses modtagelse betaler klageren til  

 indklagede 45.000 kr. (incl. moms) med tillæg af sædvanlig procesrente fra  

 den 26. december 1987, til betaling sker.
 Inden samme frist betaler klageren til indklagede i sagsomkostninger  

 28.000 kr.
 I det indbyrdes forhold betaler klageren de med voldgiftsrettens  

 behandling af sagen forbundne omkostninger.
