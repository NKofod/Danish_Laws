Cirkulære om Studenterrådgivningen § 1. Studenterrådgivningen er en statslig institution under Uddannelses- og Forskningsministeriet, jf. finanslovens § 19.35.24.
 Stk. 2. Studenterrådgivningen yder social, psykologisk og psykiatrisk rådgivning og behandling til studerende ved SU-berettigede videregående uddannelser i forbindelse med deres uddannelsesmæssige situation.
 § 2. Styrelsen for Institutioner og Uddannelsesstøtte fastsætter vedtægter for Studenterrådgivningen, herunder regler for en rådgivende bestyrelse.
 § 3. Direktøren for Studenterrådgivningen varetager den daglige drift af Studenterrådgivningen med reference til direktøren for Styrelsen for Institutioner og Uddannelsesstøtte.
Stk. 2. I sager om afgørelser, som har større principiel betydning, skal direktøren for Studenterrådgivningen drøfte disse forhold med direktøren for Styrelsen for Institutioner og Uddannelsesstøtte.
Det samme gælder sager, som må antages at medføre ikke uvæsentlige økonomiske konsekvenser, eller som i øvrigt stiller krav om en samlet vurdering, hvor der i væsentligt omfang skal inddrages synspunkter eller hensyn, der normalt varetages af Styrelsen for Institutioner og Uddannelsesstøtte eller af andre myndigheder end af Studenterrådgivningen.
 § 4. Cirkulæret træder i kraft den 1. december 2017.
 Stk. 2. Cirkulære nr. 63 af 3. september 2012 om Studenterrådgivningen ophæves.
