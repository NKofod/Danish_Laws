(Til samtlige kommuner og  

 revaliderings- og pensionsnævn) Folketingets Socialudvalg har - på baggrund af eksempler på langvarig  

 sagsbehandlingstid for tilkendelse af førtidspension til personer med  

 AIDS-sygdommen i udbrud - i et samråd med socialministeren drøftet  

 sagsbehandlingstiden i sager om tilkendelse af førtidspension til personer,  

 der lider af denne og andre meget alvorlige sygdomme.
 I overensstemmelse med drøftelserne i samrådet skal Socialministeriet  

 generelt henlede kommunernes og revaliderings- og pensionsnævnenes  

 opmærksomhed på nødvendigheden af, at en meget kort sagsbehandlingstid  

 prioriteres særlig højt i forbindelse med ansøgninger om førtidspension til  

 personer, der lider af sygdomme, der på kort sigt er livstruende.
 Behandlingen af disse sager bør tilrettelægges således - eksempelvis via  

 aftaler med den lægefaglige ekspertise - at den samlede sagsbehandlingstid i  

 kommunen og i nævnet bliver så kort som overhovedet muligt.
 Kommunen bør således hurtigst muligt indhente de nødvendige oplysninger og  

 afgive indstilling til nævnet.
 Tilsvarende bør sagsbehandlingstiden i nævnet tilrettelægges således, at  

 afgørelsen i sådanne sager træffes så hurtigt som muligt, og således at  

 ansøgeren og kommunen umiddelbart derefter får meddelelse om den trufne  

 afgørelse.
 Pensionsudbetalingen, herunder en eventuel efterbetaling vedrørende  

 ansøgningsperioden, bør ligeledes ske hurtigst muligt.
