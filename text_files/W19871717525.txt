En ansøgning om turtilladelse blev ikke imødekommet da ansøgeren havde  

 en dom for dokumentfalsk.
Ministeriet stadfæstede direktoratet for  

 vejtransports afgørelse.
 Som advokat for ITS Transport-Spedition v/Peter Marcussen, har De under  

 henvisning til § 5 i lov om international godstransport med motorkøretøjer  

 m.v. i brev af 4. februar 1987 (modtaget i ministeriet den 13. februar 1987)  

 påklaget den af Direktoratet for Vejtransport i brev af 26. januar 1987  

 trufne afgørelse, hvorefter der ikke vil kunne udstedes turtilladelser til  

 international godstransport til ITS Transport-Spedition eller til vognmænd  

 efter ansøgning fra Peter Marcussen, hvor der skønnes at være fare for  

 misbrug.
 Det fremgår af sagen, at baggrunden for direktoratets afgørelse er, at  

 Deres klient ved kriminalretten i Tønder den 9. oktober 1986 er blevet dømt  

 for overtrædelse af straffelovens § 163 og § 172, jf. § 171, idet Deres  

 klient har gjort sig skyldig i urigtig skriftlig erklæring, samt  

 dokumentfalsk ved i tiden 2. februar 1986 til 15. april 1986 pr. telex at  

 have indsendt ansøgninger til Direktoratet for Vejtransport om turtilladelser  

 til Vesttyskland, uagtet der ikke var indgået nogen transportaftaler med de i  

 ansøgningerne opgivne firmaer, samt efterfølgende at have givet fragtbrevet  

 et falsk indhold, samt forsynet dette med falsk underskrift for modtager.
I Deres påklage gøres det gældende, at den trufne afgørelse vil få  

 særdeles betydelige økonomiske konsekvenser for Deres klient, idet han på  

 nuværende tidspunkt er i besiddelse af 5 lastvogne og alene i besiddelse af  

 en fast eksportkørselstilladelse.
Såfremt der ikke kan udstedes  

 turtilladelser til Deres klient vil dette indebære, at de pågældende  

 lastbiler alene vil kunne køre indenrigs.
Endvidere anfører De, at  

 godsmængden i givet fald vil blive transporteret af udenlandske vognmænd.
 Således som sagen herefter foreligger oplyst, stadfæster Ministeriet for  

 Offentlige Arbejder den af Direktoratet for Vejtransport i brev af 26. januar  

 1987 trufne afgørelse.
Som begrundelse for ministeriets afgørelse skal det fremhæves, at antallet  

 af turtilladelser, der er til rådighed, desværre er begrænset.
Direktoratet  

 må derfor nøje prioritere, hvilke transporter tilladelserne skal anvendes  

 til.
Det er derfor vigtigt, at direktoratet får rigtige oplysninger om  

 transporterne.
I tilfælde som det foreliggende, hvor der er givet urigtige  

 oplysninger, er der fast praksis for at det pågældende firma sættes i  

 »karantæne« i en periode.
Dette kan naturligvis have meget  

 alvorlige konsekvenser for det pågældende firma.
Det må imidlertid i denne  

 forbindelse pointeres, at intet firma har krav på at få turtilladelser, og  

 det er derfor særdeles risikabelt, hvis et firma anskaffer flere lastbiler i  

 tillid til, at der vil blive givet turtilladelser.
 Endelig bemærkes, at der efter ministeriets opfattelse er tilstrækkelig  

 kapacitet på markedet, til at de pågældende produkter også fremover vil kunne  

 transporteres på danske vogne.
