Tvangsmedicinering med angivelse af  

 subsidiært præparat Sundhedsvæsenets Patientklagenævn fandt efter en samlet  

 vurdering, at patienten var sindssyg, og at det ville være uforsvarligt  

 ikke at tvangsbehandle ham, da udsigten til hans helbredelse eller en  

 betydelig afgørende bedring i tilstanden ellers ville blive  

 væsentligt forringet.
Nævnet lagde vægt på, at  

 patienten ved indlæggelsen var i en sindssygelig tilstand blandt andet  

 præget af forfølgelsesforestillinger og muligvis  

 hørehallucinationer, overensstemmende med diagnosen sindssygdom med  

 forfølgelsesforestillinger (paranoid psykose). Han virkede  

 angstpræget og forpint af sin tilstand.
Sundhedsvæsenets Patientklagenævn fandt endvidere, at  

 tvangsbehandlingen opfyldte kravet om mindst indgribende foranstaltninger.  

 Nævnet lagde vægt på, at patienten gennem 2 uger var  

 forsøgt motiveret for frivillig behandling, før beslutning om  

 tvangsmedicinering blev truffet.
Nævnet lagde endvidere vægt  

 på, at han ikke tidligere havde været søgt behandlet med  

 antipsykotisk virkende medicin, og at der var grund til at formode, at dette  

 kunne medføre en bedring af tilstanden.
Endelig lagde nævnet  

 vægt på, at det ville være utilstrækkeligt at  

 behandle den beskrevne psykotiske tilstand uden anvendelse af antipsykotisk  

 virkende medicin.
 Betingelserne for tvangsbehandling var således opfyldt.
Sundhedsvæsenets Patientklagenævn fandt endvidere, at  

 behandlingen opfyldte kravet om anvendelse af afprøvede  

 lægemidler i sædvanlig dosering og med færrest mulige  

 bivirkninger.
Nævnet lagde vægt på, at Cisordinol er et  

 almindeligt anvendt og vel afprøvet antipsykotisk lægemiddel, og  

 at den besluttede begyndelsesdosering må anses for sædvanlig.
Med  

 hensyn til risiko for bivirkninger adskiller Cisordinol sig ikke  

 væsentligt fra brugbare alternativer.
 Sundhedsvæsenets Patientklagenævn kunne på denne  

 baggrund tiltræde den afgørelse, der var truffet af Det lokale  

 Psykiatriske Patientklagenævn.
 Sundhedsvæsenets Patientklagenævn kunne dog ikke  

 tiltræde, at Det lokale Psykiatriske Patientklagenævn fandt, at  

 der subsidiært kunne skiftes til andet præparat, hvis uacceptable  

 bivirkninger opstod.
 Sundhedsvæsenets Patientklagenævn fandt, at der alene kan ske  

 godkendelse af en beslutning om tvangsbehandling med angivelse af alternativt  

 præparat, hvis dette præparat er specificeret  

 (præparatvalg, dosis).
 I øvrigt kunne Sundhedsvæsenets Patientklagenævn  

 oplyse, at patienten ved skift af præparat ved tvangsmedicinering skal  

 informeres om muligheden for at klage med eventuel opsættende  

 virkning.
