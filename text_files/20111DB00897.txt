Betænkning afgivet af Retsudvalget den 7. juni 2012 Betænkning over Forslag til folketingsbeslutning om en styrket indsats over for ofre for kriminalitet [af Peter Skaarup (DF) og Tom Behnke (KF) m.fl.] 1. Udvalgsarbejdet Beslutningsforslaget blev fremsat den 15. maj 2012 og var til 1. behandling den 29. maj 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF, EL og SIU) indstiller beslutningsforslaget til forkastelse.
 Et mindretal i udvalget (V, DF, LA og KF) indstiller beslutningsforslaget til vedtagelse uændret.
Venstres medlemmer af udvalget understreger, at i Venstre stiller vi os naturligvis på offerets side.
Derfor har vi også tidligere været med til at give ofrene for grove forbrydelser bedre vilkår og udtrykt os positive over for tanken om at oprette en offerfond.  Og derfor ser vi positivt på nærværende forslag om oprettelse af en sådan fond.
 Således har vi også stor sympati for ideen om at lade gerningsmændene være med til at betale for bl.a. psykologbistand til ofrene  en betaling, der vil ske gennem afgiften til fonden.
Historien om Marlene Duus, der for 3½ år siden blev gennemtævet og kastet ud af vinduet af sin voldelige ekskæreste, stiller skarpt på et hul i vores retssystem.
I dag er den voldelige ekskæreste en fri mand, mens hun er invalideret.
Derfor spurgte hun i en kronik for 3 måneder siden, om voldsofferet får en chance til.
Hensynet til ofre som Marlene Duus må altid stå over hensynet til de kriminelle.
Vi finder det fuldt ud rimeligt, at de kriminelle tvinges til at bidrage til at sikre en fornuftig balance mellem disse hensyn.
Dette gør vi bl.a. ved at pålægge dem at betale en afgift til en fond, der giver ofrene bedre vilkår.
Vi anerkender, at der er administrative og praktiske forhindringer i at opkræve en afgift fra dømte forbrydere, men har tiltro til, forudsat at der er et stort politisk ønske om det, at det er muligt at overkomme disse hindringer ved en dansk implementering, præcis som det er lykkedes i Sverige.
Venstres, Dansk Folkepartis og Det Konservative Folkepartis medlemmer af udvalget finder det vigtigt, at indsatsen styrkes i forhold til ofre for personfarlig kriminalitet.
Ofre bør have et retskrav på, at sagsbehandlingstiden i erstatnings- og godtgørelsessagerne som hovedregel ikke må overstige 3 måneder.
 Desuden mener V, DF og KF, at hvis sagsbehandlingen ikke er afsluttet inden 3 måneder, bør der udbetales et acontobeløb, indtil den endelige erstatning og godtgørelse er opgjort.
 Endelig mener Dansk Folkepartis og Det Konservative Folkepartis medlemmer af udvalget, at ofre bør tilbydes ret til den nødvendige psykologhjælp og kontaktpersoner, der kan hjælpe dem med deres sag i det nødvendige omfang.
 DF og KF vil med forslaget pålægge regeringen at lovgive om disse tiltag.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Pia Adelsteen (DF) Pia Kjærsgaard (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
