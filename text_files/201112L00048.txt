Fremsat den 6. december 2011 af ministeren for sundhed og forebyggelse (Astrid Krag) Forslag til Lov om ændring af sundhedsloven (Driftsoverenskomst og økonomisk ramme for specialiseret ambulant behandling på Øfeldt Centret) § 1 I sundhedsloven, jf. lovbekendtgørelse nr. 913 af 13. juli 2010, som ændret ved bl.a. lov nr. 327 af 18. april 2011 om ændring af sundhedsloven (specialiseret behandling på Øfeldt Centret) og senest ændret ved lov nr. 607 af 14. juni 2011, foretages følgende ændringer:
 1. I § 75, stk. 3, ændres »stk. 2,« til: »stk. 2 og 3,«.
 2. I § 235, stk. 4, ændres »stk. 2,« til: »stk. 2 og 3,«.
§ 2 Loven træder i kraft den 1. januar 2012.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Folketinget har vedtaget lov nr. 327 af 18. april 2011 om ændring af sundhedsloven (specialiseret behandling på Øfeldt Centret), som indebærer, at specialiseret ambulant behandling (vederlagsfri optræning) på Øfeldt Centret til patienter med varigt, svært, fysisk handicap pr. 1. januar 2012 bliver omfattet af sundhedslovens § 79 om sygehusbehandling i stedet for § 140 b om kommunal behandling.
Som opfølgning på denne lovændring foreslås det dels at fastsætte, at regionsrådet fra 1. januar 2012 indgår driftsoverenskomst med Øfeldt Centret om specialiseret ambulant behandling, dels at ministeren bemyndiges til at fastsætte en økonomisk ramme for specialiseret ambulant behandling.
1.1. Baggrund Folketinget har vedtaget en ændring af sundhedsloven, som medfører, at behandling på Øfeldt Centret af patienter med varigt, svært, fysisk handicap pr. 1. januar 2012 bliver omfattet af sundhedslovens § 79 om sygehusbehandling, jf. lov nr. 327 af 18. april 2011 om ændring af sundhedsloven (specialiseret behandling på Øfeldt Centret). Behandling på Øfeldt Centret af patienter med varigt, svært, fysisk handicap er indtil den 1. januar 2012 en kommunal opgave i medfør af sundhedslovens § 140 b.
 Med ovenstående lovændring blev der i § 79, stk. 3, i sundhedsloven indsat følgende bestemmelse:
»Regionsrådet yder tillige specialiseret ambulant behandling til henviste patienter, der har bopæl i de regioner, hvor afdelinger af Øfeldt Centret er beliggende.« »Specialiseret ambulant behandling« i § 79, stk. 3, svarer til »vederlagsfri optræning af personer med handicap« i § 6 i bekendtgørelse nr. 566 af 18. juni 2009 om tilskud til behandling og vederlagsfri optræning på Øfeldt Centret Aps, hvorefter kommunalbestyrelsen yder vederlagsfri optræning af personer med et varigt, svært, fysisk handicap. »Vederlagsfri optræning af personer med handicap« benævnes i det følgende »specialiseret ambulant behandling« i overensstemmelse med ordlyden i sundhedslovens § 79, stk. 3 Specialiseret ambulant behandling på Øfeldt Centret af patienter med varigt, svært, fysisk handicap ydes indtil den 1. januar 2012 af kommunerne i Region Hovedstaden og Region Sjælland.
Da Øfeldt Centret har afdelinger i Greve Kommune og Rødovre Kommune, som er beliggende i henholdsvis Region Sjælland og Region Hovedstaden, skal specialiseret ambulant behandling pr. 1. januar 2012 tilbydes af Region Sjælland og Region Hovedstaden.
 Lov nr. 327 af 18. april 2011 om ændring af sundhedsloven medfører, at specialiseret ambulant behandling af patienter med varigt, svært, fysisk handicap på Øfeldt Centret fra 1. januar 2012 ikke længere vil være omfattet af § 227 i sundhedsloven, efter hvilken Regionernes Lønnings- og Takstnævn indgår overenskomst om vilkårene for ydelser i praksissektoren, herunder fastsætter rammer for økonomi og kapacitet.
 Den foreslåede ændring vil dels indebære, at regionsrådet fra 1. januar 2012 indgår driftsoverenskomst med Øfeldt Centret om specialiseret ambulant behandling af patienter med varigt, svært, fysisk handicap, dels at ministeren fastsætter en økonomisk ramme for specialiseret ambulant behandling af patienter med varigt, svært, fysisk handicap på Øfeldt Centret.
2. Gældende ret 2.1. Overenskomst om specialiseret ambulant behandling Det følger af sundhedslovens § 227, stk. 1, at Regionernes Lønnings- og Takstnævn afslutter overenskomster med organisationer af sundhedspersoner m.fl. om vilkårene for ydelser i praksissektoren m.v., herunder for behandling af patienter med varigt, svært, fysisk handicap på Øfeldt Centret efter § 140 b.
 Når behandling efter § 140 b fra den 1. januar 2012 ydes efter § 79, stk. 3, vil bestemmelserne i sundhedsloven vedrørende indgåelse af overenskomst om behandling af patienter med varigt, svært, fysisk handicap på Øfeldt Centret ikke længere være gældende.
2.2. Overenskomst om behandling af muskellidelser Det følger af sundhedslovens § 227, stk. 1, at Regionernes Lønnings- og Takstnævn indgår overenskomst med Øfeldt Centret om tilskud til behandling af muskellidelser, jf. §§ 71 og 72 i sundhedsloven og § 5 i bekendtgørelse nr. 566 af 18. juni 2009 om tilskud til behandling og vederlagsfri optræning på Øfeldt Centret Aps.
Lovændringen, som blev vedtaget af Folketinget i april 2011, ændrer ikke herpå.
2.3. Økonomisk ramme for specialiseret ambulant behandling I den gældende overenskomst mellem Regionernes Lønnings- og Takstnævn og Øfeldt Centret er der fastsat en økonomisk ramme i form af bestemmelser om et loft for behandlingskapacitet og udgifter pr. patient.
3. Lovforslag 3.1. Driftsoverenskomst om specialiseret ambulant behandling Det foreslås at udvide § 75, stk. 3, hvorefter regionsrådet indgår driftsoverenskomst med de i § 79, stk. 2, nævnte private specialsygehuse m.fl., som er beliggende i regionen, til også at omfatte Øfeldt Centret, jf. § 79, stk. 3. Dermed fastsættes, at regionsrådet i de regioner, hvor Øfeldt Centret har en afdeling, indgår driftsoverenskomst med Øfeldt Centret om specialiseret ambulant behandling af personer med varigt, svært, fysisk handicap.
Formålet med forslaget er at fastsætte, at der fortsat skal indgås aftale om de nærmere vilkår for specialiseret ambulant behandling på Øfeldt Centret, som pr. 1. januar 2012 ydes i medfør af § 79, stk. 3 i sundhedsloven.
Det indgår desuden i forslaget, at det er regionsrådet i den region, hvor en afdeling af Øfeldt Centret er beliggende, som indgår driftsoverenskomst med Øfeldt Centret.
 Det forudsættes, at personkredsen for specialiseret ambulant behandling svarer til den personkreds, der i dag kan modtage vederlagsfri optræning efter § 140 b i sundhedsloven.
3.2. Fastsættelse af økonomisk ramme Ifølge sundhedslovens § 235, stk. 4, er bopælsregionens pligt til at yde vederlagsfri behandling på specialsygehusene m.v. i henhold til § 79, stk. 2, begrænset til en årlig økonomisk ramme, som for hver institution fastsættes af ministeren for sundhed og forebyggelse.
 Det foreslås, at sundhedslovens § 235, stk. 4, udvides således, at ministeren ligeledes for Øfeldt Centret skal fastsætte en økonomisk ramme for bopælsregionens pligt til at yde specialiseret ambulant behandling efter § 79, stk. 3.
4. Økonomiske og administrative konsekvenser for det offentlige Forslagene vedrørende Øfeldt Centret har ikke økonomiske konsekvenser for det offentlige i forhold til den nuværende situation, idet den økonomiske ramme, som er aftalt i den gældende overenskomst mellem Regionernes Lønnings- og Takstnævn og Øfeldt Centret, kan fastholdes med forslaget om, at ministeren fastsætter en økonomisk ramme for specialiseret ambulant behandling.
Administrativt vil en driftsoverenskomst om vilkårene for den specialiserede ambulante behandling pr. 1. januar 2012 efter lovforslaget skulle indgås mellem regionsrådet i den region, hvor en afdeling af Øfeldt Centret er beliggende, mens en aftale efter gældende regler indgås med Regionernes Lønnings- og Takstnævn.
Afregningen med Øfeldt Centret for behandling af patienter med varigt, svært, fysisk handicap skal pr. 1. januar 2012 varetages af regionerne.
Regionerne varetager allerede i dag administrationen af afregningen på vegne af kommunerne.
Det vurderes på den baggrund, at forslaget ikke vil medføre administrative ændringer, som vil få økonomiske konsekvenser.
5. Økonomiske og administrative konsekvenser for erhvervslivet Forslaget har ikke økonomiske eller administrative konsekvenser for erhvervslivet.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forholdet til EU-retten Forslaget har ingen EU-retlige aspekter.
 9. Hørte myndigheder og organisationer m.fl.
 Lovforslaget har været sendt i høring hos følgende myndigheder og organisationer: Danske Regioner, KL, Øfeldt Centret, Danske Handicaporganisationer og Danske Patienter.
Bemærkninger til lovforslagets enkelte bestemmelser Til § 1 Til nr. 1 (§ 75, stk. 3) Med forslaget fastsættes det, at regionsrådet, hvor en afdeling af Øfeldt Centret er beliggende, indgår driftsoverenskomst om vilkårene for specialiseret ambulant behandling på Øfeldt Centret, herunder vedr. ydelsernes indhold og omfang, takster, kvalitet mv.
 »Specialiseret ambulant behandling« svarer til »vederlagsfri optræning af personer med handicap« i § 6 i den gældende bekendtgørelse om Øfeldt Centret, hvorefter kommunalbestyrelsen yder vederlagsfri optræning af personer med et varigt, svært, fysisk handicap, jf. dels, at det af bemærkningerne til L 46 om ændring af sundhedsloven (specialiseret behandling på Øfeldt Centret) fremgår, at det omhandler de svært handicappede patienter, som modtager behandling i kommunerne i medfør af § 140 b, dels, at § 79 omhandler sygehusbehandling, som er vederlagsfri, jf. sundhedslovens § 81.
Til nr. 2. (§ 235, stk. 4) Med henblik på fortsat at sikre den økonomiske styring af udgifterne til specialiseret ambulant behandling på Øfeldt Centret foreslås det, at sundhedslovens § 235, stk. 4, udvides således, at ministeren for sundhed og forebyggelse bemyndiges til at fastsætte en økonomisk ramme for bopælsregionens pligt til at yde specialiseret ambulant behandling på Øfeldt Centret efter § 79, stk. 3. Det forudsættes, at der fastsættes en økonomisk ramme for specialiseret ambulant behandling, som svarer til kommunernes hidtidige honorering af vederlagsfri optræning efter § 140 b i sundhedsloven.
Til § 2 Det foreslås, at loven træder i kraft den 1. januar 2012.
Til § 3 Denne bestemmelse fastsætter lovens territoriale anvendelsesområde, der følger hovedloven.
