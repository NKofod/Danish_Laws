Skriftlig fremsættelse (26. februar 2020) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til Lov om ændring af lov om luftfart og ophævelse af lov om forlængelse af Danmarks deltagelse i det skandinaviske luftfartssamarbejde (Offentliggørelse af nationalitetsregistret, arbejdsmiljø samt indberetning af begivenheder) (Lovforslag nr.
L 120) Formålet med lovforslaget er at skabe hjemmel til offentliggørelse af oplysninger i det danske nationalitetsregister over luftfartøjer (nationalitetsregistret) i form af en behovsbestemt differentieret adgang.
Registret indeholder oplysninger om det enkelte luftfartøj og dets tilhørsforhold.
 Desuden indebærer forslaget en ændring af luftfartslovens bestemmelser om arbejdsmiljø for besætningsmedlemmer under tjeneste på luftfartøjer med henblik på, at luftfartslovgivningen bringes i overensstemmelse med de faktiske forhold på området og delvis tilpasses reglerne i den generelle arbejdsmiljølovgivning, som regulerer tjeneste på landjorden.
 Herudover foreslås det at ændre lovens bestemmelser om indberetning af begivenheder med henblik på at sikre, at der efter gennemførelsen af den seneste EU-forordning på området, kan skabes ensartede rammer for indberetning af alle typer af flyvesikkerhedsrelaterede begivenheder i hele Rigsfællesskabet, herunder for dansk registrerede luftfartøjer, der ikke er omfattet af EU-reguleringen på området, samt for de regler om straffrihed, der relaterer sig til indberetningen.
 Lovforslaget indeholder endvidere en ophævelse af lov nr. 330 af 14. maj 1997 om forlængelse af Danmarks deltagelse i det skandinaviske luftfartssamarbejde, der efter sit indhold ikke længere er aktuel og derfor af ordensmæssige hensyn bør ophæves, i forbindelse med at lovens bemyndigelse til transportministeren udløber den 30. september 2020. De fornødne foranstaltninger vedrørende Danmarks fortsatte deltagelse i det skandinaviske luftfartssamarbejde kan herefter varetages i kraft af regeringens almindelige beføjelser efter grundlovens § 19 stk. 1, 1. pkt., og i henhold til de beføjelser, som transportministeren har i medfør af luftfartsloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
