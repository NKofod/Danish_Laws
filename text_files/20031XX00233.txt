Skriftlig fremsættelse (28. januar 2004) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om  

 forsikringsformidling.
(Lovforslag nr.
L 141).
 Formålet med forslaget er dels at fremme forbrugerbeskyttelsen  

 på forsikringsformidlingsområdet dels at fremme det indre marked for salg af  

 forsikringsprodukter inden for EU til gavn for såvel de erhvervsdrivende som  

 forbrugerne.
Salgskanalerne for forsikringer har ændret sig markant  

 igennem de seneste år.
Hvor salget tidligere hovedsageligt foregik gennem  

 forsikringsselskaber, er det i dag muligt for en kunde at købe en forsikring  

 i  

 f.eks. et pengeinstitut, realkreditinstitut, hos en detailhandler eller et  

 rejsebureau.
Der er derfor et behov for at sikre gennemsigtighed omkring,  

 hvem  

 der kan formidle forsikringer samt sikre en høj forbrugerbeskyttelse af de  

 kunder, der indgår forsikringsaftaler gennem disse forsikringsformidlere.
 Det foreslås derfor i lovforslaget at indføre en offentlig  

 registreringsordning af alle erhvervsdrivende, der sælger forsikringer.
For at højne forbrugerbeskyttelsen er det en betingelse for  

 at blive registreret, at den erhvervsdrivende har en vis passende viden om de  

 forsikringsprodukter, der tilbydes forbrugeren.
Lovforslaget indeholder  

 desuden  

 bestemmelser om en udvidet pligt til information af forbrugeren om de  

 tilbudte  

 forsikringsprodukter og om forsikringsformidleren.
Lovforslaget gennemfører samtidig et direktiv om  

 forsikringsformidling.
Herved fremmer vi muligheden for at sælge  

 forsikringsprodukter inden for EU til gavn for såvel de erhvervsdrivende som  

 for forbrugerne, der i kraft af øget konkurrence mellem forsikringsudbyderne,  

 kan tilbydes konkurrencedygtige forsikringsvilkår og forsikringspræmier.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
