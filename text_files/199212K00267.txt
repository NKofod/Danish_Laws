Nr LSF 267 Forslag til Lov om ændring af lov om statsautoriserede revisorer og lov om  

 registrerede revisorer (Forbud mod revision af ejervirksomheders regnskaber) Fremsat af Kirsten Jacobsen (FP) Kim Behnke (FP) Aage Brusgaard (FP) Jan  

 Køpke Christensen (FP) Pia Kjærsgaard (FP) Rahbæk Møller (SF) Tommy Dinesen  

 (SF) Pernille Frahm (SF) og Gade (SF) den 14. april 1993 § 1 I lov om statsautoriserede revisorer, jf. lovbekendtgørelse nr. 56 af 19.  

 januar 1989, som senest ændret ved lov nr. 1003 af 19. december 1992,  

 foretages følgende ændring:
 § 13, stk. 1, nr. 3, affattes således:
 »3) den virksomhed, om hvis forhold erklæring ønskes afgivet, eller  

 hos hvem revisionen ønskes udført, er direkte eller indirekte interessent,  

 aktionær, anpartshaver eller har lignende ejerandele, eller virksomheden i  

 øvrigt har en mere betydelig økonomisk interesse i den revisionsvirksomhed,  

 hvortil revisor er knyttet,».
§ 2 I lov om registrerede revisorer, jf. lovbekendtgørelse nr. 57 af 19.  

 januar 1989, som senest ændret ved lov nr. 1003 af 19. december 1992,  

 foretages følgende ændring:
 § 7, stk. 1, nr. 3, affattes således:
 »3) den virksomhed, om hvis forhold erklæring ønskes afgivet, eller  

 hos hvem revisionen ønskes udført, er direkte eller indirekte interessent,  

 aktionær, anpartshaver eller har lignende ejerandele, eller virksomheden i  

 øvrigt har en mere betydelig økonomisk interesse i den revisionsvirksomhed,  

 hvortil revisor er knyttet,».
§ 3 Loven træder i kraft den 1. juli 1993.
Bemærkninger til lovforslaget Ved de foreslåede ændringer fastslås det, at den virksomhed, hvis  

 regnskaber skal revideres, ikke må have ejerandele i den revisionsvirksomhed,  

 som forestår revisionen.
Hvad der skal betegnes som et indirekte ejerforhold  

 må bero på en konkret fortolkning, men f.eks. et tilknytningsforhold som  

 omhandlet i årsregnskabslovens § 1, stk. 2, nr. 10, er naturligt omfattet.  

 Ved lovforslaget styrkes revisors uafhængighed.
 De foreslåede ændringer er tidligere stillet i december 1992 som  

 ændringsforslag til L 11 (Forslag til lov om ændring af lov om  

 statsautoriserede revisorer og lov om registrerede revisorer) (folketingsåret  

 1992-93). Udviklingen siden da har vist, at det er nødvendigt med en  

 skærpelse af lovgivningen.
