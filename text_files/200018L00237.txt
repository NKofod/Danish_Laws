Ændringsforslag stillet den 11. december  

 2000 Ændringsforslag til 3. behandling af Forslag til lov om ændring af ligningsloven, lov om  

 VækstFonden og forskellige andre love (Beskatning ved aflønning i form af aktier,  

 tegningsretter og aktiekøberetter) [af skatteministeren (Ole Stavad)] Af	skatteministeren:
Til § 1 1) I det under nr. 5 foreslåede § 28, stk.  

 4, udgår sidste pkt.
[Justering af fradragsregel, hvor tegningsretterne er ydet  

 af et koncernselskab] Bemærkninger Til nr. 1 Efter den foreslåede bestemmelse har selskabet  

 fradragsret for udgifter ved ydelsen af tegningsretter til aktier.  

 Fradragsreglen omfatter også den situation, hvor tegningsretterne ydes  

 af et koncernselskab, f.eks. et moderselskab, til de ansatte i et andet  

 koncernselskab, f.eks. et datterselskab.
I forhold til sidstnævnte  

 situation er det i sidste punktum fastsat, at en eventuel beskatning af det  

 selskab, hvor modtageren er ansat, først indtræder, når  

 den ansatte udnytter tegningsretten.
Ved den foreslåede ændring udgår dette  

 sidste punktum om tidspunktet for en eventuel beskatning af  

 arbejdsgiverselskabet, hvor tegningsretterne er ydet til de ansatte af et  

 koncernselskab.
Baggrunden for den foreslåede ændring er, at en  

 beskatning af arbejdsgiverselskabet ikke er relevant, når der er tale  

 om ydelse af tegningsretter.
Udgiften ved at yde tegningsretter til ansatte  

 er egentlig ikke en udgift for det ydende selskab, men derimod en udgift for  

 de øvrige aktionærer i det selskab, som yder tegningsretterne.  

 Ved den foreslåede fradragsret gives der således selskabet  

 fradragsret for en udgift, som formelt set er en udgift for selskabets  

 aktionærer.
Typisk vil det være således, at såfremt  

 arbejdsgiverselskabet ikke godtgør koncernselskabet de udgifter, som  

 koncernselskabet har afholdt på arbejdsgiverselskabets vegne, så  

 anses arbejdsgiverselskabet for at have modtaget et tilskud, en udlodning  

 eller lignende fra koncernselskabet.
Dette tilskud m.m. kan være  

 skattepligtigt efter skattelovgivningens almindelige regler.
Derudover vil  

 arbejdsgiverselskabet så kunne fradrage et beløb af samme  

 størrelse som det skattepligtige tilskud m.v. som en driftsudgift.
Da  

 situationen i forhold til tegningsretter  imidlertid er den, at det formelt  

 set ikke er koncernselskabet, men derimod koncernselskabets aktionærer,  

 der har afholdt udgifter på arbejdsgiverselskabets vegne, har  

 betragtningerne om tilskudsbeskatning m.v. ikke relevans for den situation,  

 hvor et koncernselskab yder tegningsretter til ansatte i et andet  

 koncernselskab.
Det sidste punktum i den foreslåede bestemmelse er  

 derfor overflødigt.
Situationen, hvor tegningsretterne ydes af ét  

 koncernselskab (moderselskab) til de ansatte i et andet koncernselskab  

 (arbejdsgiverselskabet), kan herefter på selskabsniveau beskrives  

 således: Såfremt arbejdsgiverselskabet ikke betaler nogen  

 godtgørelse til moderselskabet, så vil moderselskabet (forudsat  

 dansk skattepligt) have fradrag for udgiften til ydelse af tegningsretterne,  

 mens arbejdsgiverselskabets indkomstopgørelse ikke berøres.  

 Arbejdsgiverselskabet har ikke modtaget noget tilskud m.v. fra moderselskabet  

 og har dermed hverken en skattepligtig indtægt eller noget fradrag.  

 Såfremt arbejdsgiverselskabet betaler en godtgørelse til  

 moderselskabet, så vil slutresultatet tilsvarende blive et fradrag for  

 moderselskabet (forudsat dansk skattepligt), mens arbejdsgiverselskabets  

 indkomstopgørelse ikke berøres.
Den betalte godtgørelse  

 vil udgøre en udlodning fra arbejdsgiverselskabet (datterselskabet)  

 til moderselskabet, som vil være omfattet af reglerne i  

 selskabsskattelovens § 13 om skattefri datterselskabsudbytter.  

 Arbejdsgiverselskabet (datterselskabet) vil ikke have fradrag for udlodningen  

 (den betalte godtgørelse).
