 Efter aftale mellem Falcks Redningskorps og SID har Falck-reddere et  

 fridøgn efter en døgnvagttjeneste, og under henvisning hertil har  

 Arbejdstilsynet givet korpset dispensation for Arbejdsmiljølovens regler om  

 11 timers hvileperiode.
På en Falck station var der gennem en længere tid i vidt omfang  

 forekommet overarbejde i fridøgnet efter et vagtdøgn.
Dette var sket på  

 frivilligt grundlag.
SID påstod Falck pålagt bod for overenskomstbrud i  

 anledning af det konstaterede overarbejde.
 Arbejdsretten henviste ikke sagen til afgørelse ved faglig voldgift,  

 således som indklagede havde nedlagt påstand om, selv om der i sagen indgik  

 et fortolkningsspørgsmål.
 Antaget, at der ikke i aftalegrundlaget for den gældende  

 fridøgnsordning eller i en af Arbejdstilsynets udfærdiget skrivelse med  

 besvarelse af spørgsmål om dispensation fra 11-timers reglen var holdepunkter  

 for at antage, at kun pålagt overarbejde var forbudt i fridøgnet efter et  

 vagtdøgn, men tværtimod at der kun kunne være tale om overarbejde i fridøgnet  

 i force majeure-situationer.
 For det således konstaterede overenskomstbrud pålagdes der Falck  

 Redningskorps en bod på 50.000 kr.
 Under denne sag har Landsorganisationen i Danmark for  

 Specialarbejderforbundet i Danmark indklaget Falcks Redningskorps A/S for  

 Arbejdsretten og har nedlagt følgende påstande:
 Falcks Redningskorps A/S station i Kolding har brudt gældende  

 overenskomsts bestemmelser om arbejdstid, herunder aftale af 5. marts 1975.
 Falcks Redningskorps A/S tilpligtes at overholde gældende overenskomst og  

 til Specialarbejderforbundet i Danmark at betale en efter rettens skøn  

 fastsat bod.
 Falcks Redningskorps A/S har principalt påstået afvisning, subsidiært  

 frifindelse.
 Sagens omstændigheder er efter det oplyste følgende:
Hos Falcks Redningskorps har man fra gammel tid haft en døgnvagtsordning.  

 I 1955 fik korpset af Arbejdstilsynet en dispensation fra  

 Arbejderbeskyttelsesloven med henblik på at kunne opretholde  

 døgnvagtsordningen.
Denne dispensation blev fornyet den 26. februar 1975, og  

 Specialarbejderforbundet og Falcks Redningskorps udsendte derefter den 5.  

 marts 1975 en fællesskrivelse vedrørende dispensationen fra Arbejdstilsynet.  

 I denne fællesskrivelse udtales bl.a.:
»Arbejderbeskyttelsesloven taler om 13 timers arbejde indenfor  

 døgnets 24 timer, og det skal forstås på den måde, at der skal være mulighed  

 for 11 timers hvile, før den nye arbejdsdag påbegyndes.
Man vil deraf kunne  

 konstatere, at loven i det væsentlige kun sigter til mere almindeligt  

 forekommende arbejdsforhold, der kan sidestilles med ren dagtjeneste.  

 Korpsets virksomhed er imidlertid ret speciel i forhold til det øvrige  

 arbejdsmarked, og med hensyn til døgnvagttjenesten gælder således, at den  

 efterfølges af et eller flere fridøgn, der skulle kompensere for eventuelle  

 tilsidesættelser af hviletidsbestemmelserne, som de er anført i loven.
Nu vil mange måske få den opfattelse, at den nye dispensation skal  

 betragtes som et brud på de hidtidige traditioner indenfor redningskorpset,  

 men vitterligt forholder det sig således, at det er en fastslåen af de  

 kendsgerninger, der er indeholdt i den mellem parterne gældende overenskomst.  

 Retningslinierne er nu blot trukket noget tydeligere op, men ingen af  

 parterne kan være interesseret i at sætte så faste grænser for korpsets  

 fleksibilitet, at der ikke overlades noget til medarbejdernes individuelle  

 skøn og interesse set ud fra redningskorpsets målsætning.
Dette individuelle  

 skøn vil fortsat være overladt den enkelte redder.« I juni 1979 bad Redningskorpset Arbejdstilsynet om at besvare nogle  

 tvivlsspørgsmål vedrørende forståelsen af bestemmelserne om »Hviletid og  

 fridøgn« i Arbejdsmiljølovens § 50. Arbejdstilsynet svarede den 31.  

 oktober 1980 bl.a.:
 »ad spørgsmål 1 om regler for overarbejde i fridøgnet under døgnvagt.
 Ifølge overenskomstens regler omfatter døgnvagttjenestens vagtdøgn dels en  

 dagvagttjeneste og dels en efterfølgende tilstedeværelse på stationen i tiden  

 fra den normale arbejdstids ophør til normal arbejdstids begyndelse den  

 følgende morgen.
 Efter den af direktoratet givne dispensation vil der for den del af  

 korpsets personale, der er beskæftiget på døgnvagttjeneste, kunne opretholdes  

 en vagtordning med 1 vagtdøgn, efterfulgt af mindst 1 fridøgn.
Til de af sikkerhedsudvalget rejste 3 spørgsmål om overarbejde i fridøgnet  

 bemærkes, at dispensationen til De Danske Redningskorps er givet under den  

 forudsætning, at 1 vagtdøgn efterfølges af mindst 1 fridøgn.
Der vil derfor  

 ikke kunne pålægges den ansatte overarbejde i fridøgnet, således som  

 overarbejde skal forstås ifølge pkt. 4 i sikkerhedsudvalgets skrivelse.
Der  

 vil derimod kunne udføres nødvendigt overarbejde i fridøgnet i force majeure  

 tilfælde.
Om begrebet force majeure, set i forhold til korpsets  

 arbejdsopgaver, henvises til det nedenfor under spørgsmål 4 anførte.
 I force majeure tilfælde kan arbejdsmiljølovens hovedregel i § 50 om 11  

 timers hvil fraviges efter bestemmelsen i lovens § 51. Overarbejde i sådanne  

 situationer kan derfor placeres i fridøgnet uden iagttagelse af 11-timers  

 reglen, og det er uden betydning, hvorledes der er arbejdet i det foregående  

 vagtdøgn, ligesom overarbejde i fridøgnet ikke har indflydelse på  

 arbejdstiden i det efterfølgende vagtdøgn.
 ad spørgsmål 4 om fortolkning af arbejdsmiljølovens § 51 i forhold til  

 korpsets område.
Efter arbejdsmiljølovens § 51 kan bestemmelsen om 11 timers hvileperiode  

 fraviges, når naturomstændigheder, ulykker, maskinsammenbrud eller lignende  

 uforudsete begivenheder forstyrrer eller har forstyrret den regelmæssige  

 drift af virksomheden.
Bestemmelsen angår altså ekstraordinære begivenheder,  

 som det ikke med rimelighed kan forlanges, at arbejdsgiveren burde have  

 kunnet forudse, og som han derfor ikke har kunnet træffe foranstaltninger  

 imod, d.v.s. tilfælde, som henføres under begrebet force majeure.
I forhold til korpsets arbejde inden for det pågældende  

 overenskomstområde, d.v.s. for personale, beskæftiget på stationer uden for  

 Storkøbenhavn, kan efter direktoratets mening sådanne situationer henregnes  

 til force majeure tilfælde, hvor det efter den givne dispensation er tilladt  

 at overskride de 300 minutters effektive beskæftigelse under  

 døgnvagttjeneste, d.v.s. i forbindelse med udrykningskørsel samt uopholdelig  

 patientbefordring efter lægekrav (hospitalsindlæggelse) og i  

 katastrofesituationer.« I den mellem Falcks Redningskorps A/S og Specialarbejderforbundet indgåede  

 overenskomst er bl.a. fastsat:
 »§ 1. Overenskomstgrundlaget.
5. Beskæftigelsen i Falcks Redningskorps indebærer, at der under unormale  

 vejrforhold, katastrofer eller katastrofelignende forhold, ved særlige eller  

 uventede begivenheders indtræden eller ved krav om hurtig indgriben i  

 situationer, hvorunder mennesker, dyr eller store værdier er truede,  

 periodevis kan blive stillet ekstraordinære krav til personalet med hensyn  

 til arbejdets art og varighed eller de forhold, hvorunder det må udføres.
I  

 så henseende forpligter korpset sig i videst muligt udstrækning og under  

 iagttagelse af reglerne i lov om arbejdsmiljø, jævnfør dog den under  

 26.02.1975 givne dispensation samt overenskomstparternes fællesskrivelse af  

 05.03.1975, og de for sikkerhedsudvalgene gældende bestemmelser gennem  

 materiel og personel tilpasning, køretøjernes bemanding og anvendelse af  

 hjælpemandskab, at træffe foranstaltninger.
 § 2. Arbejdstid og Vagttjeneste.
7. Døgnvagtstjeneste Døgnvagtstjenesten påbegyndes kl. 07.30 og slutter den følgende morgen kl.  

 07.30.
Fra mandag-fredag er der normal dagvagtstjeneste i perioden kl.  

 07.30-16.00. Lørdage er der normal dagvagtstjeneste fra kl. 07.30-10.00,  

 jævnfør i øvrigt under generelt og dels en efterfølgende tilstedeværelse på  

 stationen i tiden fra den normale arbejdstids ophør til normal arbejdstids  

 begyndelse den følgende morgen.« I et i overenskomsten optaget protokollat 1 er udtalt bl.a.:
»Parterne er enige om, at den under 26. februar 1975 givne  

 dispensation samt overenskomstparternes fællesskrivelse af 5. marts 1975  

 fortsætter således, at denne aftale er truffet i overensstemmelse med  

 arbejdsministeriets bekendtgørelse nr. 372 af 15. august 1980 om hviletid og  

 fridøgn § 10, stk. 2.« Falcks Redningskorps har forstået bestemmelserne således, at der ikke kan  

 pålægges medarbejderne overarbejde i fridøgnet efter en døgnvagt, men at  

 medarbejderne frivilligt kan påtage sig overarbejde i et sådant fridøgn.
På korpsets station i Kolding har man siden 1986 fået udført frivilligt  

 overarbejde i fridøgnet.
I en skrivelse af 17. september 1986 til Falck  

 Redningskorps påtalte Specialarbejderforbundet, at stationsledelsen på  

 Kolding stationen planmæssigt tilrettelagde overarbejde i forlængelse af  

 døgnvagten.
Efter at have undersøgt sagen svarede Redningskorpset den 2.  

 oktober 1986, at overarbejdet var udført i en helt speciel situation, hvor  

 patienter skulle overflyttes fra Koldings gamle sygehus til et nyt sygehus,  

 og hvor stationen ikke selv kunne klare situationen, men måtte have hjælp fra  

 nabostationer.
Nogle af stationens reddere tilbød frivilligt at udføre  

 overarbejde, og der var ikke tale om, at de blev pålagt overarbejde.
 Efter en forhandling den 3. november 1986 underskrev forbundet og korpset  

 et protokollat af følgende indhold:
 »År 1986, den 03. november, afholdtes imellem  

 Specialarbejderforbundet i Danmark og Falcks Redningskorps A/S forhandling  

 vedrørende døgnvagtens arbejdsvilkår (minutproblematikken).
 Overenskomstparterne tilkendegav samstemmende, at reglerne om døgnvagtens  

 vilkår nøje skal overholdes herunder parternes fællesskrivelse af 5. marts  

 1975.
 Det blev endvidere tilkendegivet i enighed, at i det omfang der er  

 assistanceanmodninger, der ikke kan udføres inden for de givne regler om  

 dagvagtens minutter, så skal korpset søge at afvikle assistancerne ved hjælp  

 af frivagter, der indkaldes, andre personalegrupper, nabostationer eller  

 lokale firmaer, der giver sig af med udførelse af arbejdsopgaver, der har  

 relation til korpset.
Forbundet tilkendegav, at i det omfang reglerne ikke nøje efterleves,  

 forbeholder man sig at indbringe sagen i overensstemmelse med reglerne i  

 overenskomstens § 1, stk. 2.« Den 5. december 1986 indberettede Chaufførernes Fagforening til forbundet,  

 at ledelsen på Kolding stationen efter fagforeningens opfattelse vel ikke  

 havde pålagt nogen redder at udføre overarbejde, men at den tilrettelagde  

 overarbejde i forlængelse af døgnvagttjeneste.
Forbundet underrettede  

 redningskorpset om henvendelsen, og korpset foreslog den 18. december 1986,  

 at sagen blev drøftet den 21. januar 1987 efter et allerede aftalt møde.
I  

 skrivelsen af 18. december 1986 udtalte redningskorpset yderligere:
»Vi vil dog gerne her benytte lejligheden til at tilkendegive, at vi  

 er enig i den betragtning, at en døgnvagt altid skal efterfølges af et  

 fridøgn.
I dette fridøgn kan der dog udemærket forekomme overarbejde, uanset  

 om det er pålagt eller ikke pålagt ud fra følgende betragtninger:
 Døgnvagten hos Falcks Redningskorps hviler på en aftale, jævnfør  

 arbejdsmiljølovens § 10, stk. 2, samt aftale af 1. april 1975, senest  

 forlænget ved nyt protokollat ved 10. juni 1985.
 I medfør af arbejdsmiljølovens § 10, stk. 2, om hviletid og fridøgn,  

 henlægger således hviletiden i rådighedstjenesten for døgnvagtens  

 vedkommende.
 Døgnvagten strækker sig over tidsrummet kl. 07.30 - 07.30, hvor der efter  

 normal arbejdstids ophør alene må forekomme 240/180 minutters effektivt  

 arbejde bortset fra de i aftalen af 1. april 1975 nævnte undtagelsestilfælde.
 Der er således sikret en hviletid på mindst 12 timer.
 Under henvisning til, at vagtdøgnet slutter kl. 07.30 morgenen efter det  

 døgn, hvor døgnvagten påbegyndes, er der ikke noget i vejen for, at en  

 medarbejder i det følgende vagtdøgn kan påtage sig ekstraarbejde (på  

 frivilligt grundlag) i henhold til overenskomstens regler om overarbejde.
I øvrigt kan der henvises til arbejdsmiljølovens § 50, stk. 1.« Den 4. marts 1987 bad forbundet om et møde om sagen, og dagen efter  

 svarede redningskorpset, at det via protokollatet af 3. november 1986 havde  

 indskærpet over for alle stationer, at døgnvagtsvilkårene nøje skulle  

 overholdes, og at der korpset bekendt ikke forelå nogen form for  

 overskridelse af disse vilkår.
Forbundet fastholdt i breve af 16. marts, 30.  

 april, 16. juni og 29. juli 1987 ønsket om et møde om sagen, og et sådant  

 møde blev derpå afholdt den 19. august 1987, men enighed kunne ikke opnås.
 På et fællesmøde den 21. oktober 1987 fastholdt man fra arbejdstagerside,  

 at korpset havde begået brud på »dispensationen« for døgnvagter,  

 medens redningskorpset bestred, at der forelå noget brud på overenskomstens  

 aftaler.
Af en af klagerne fremlagt oversigt fremgår, at der på stationen i Kolding  

 har været tilfælde af overarbejde i fridøgnet efter et vagtdøgn i alle  

 månederne fra juli 1987 til september 1988, i de seneste måneder mindst en  

 halv snes gange om måneden.
Efter oversigten er overarbejdet i det væsentlige  

 udført af nogle få af medarbejderne på Kolding stationen.
Klagerne er enige i, at overarbejdet på Kolding stationen har fundet sted  

 på frivilligt grundlag, men de er af den opfattelse, at også frivilligt  

 påtaget overarbejde i fridøgnet efter et vagtdøgn er stridende mod de aftalte  

 retningslinier, når der ikke er tale om overarbejde i force majeure  

 situationer.
Det i sagen påtalte overarbejde er ikke udført i force majeure  

 situationer.
Redningskorpsets fortolkning af Arbejdstilsynets skrivelse af  

 31. oktober 1980 er ikke holdbar, idet man ikke af skrivelsen kan udlede, at  

 det kun er pålagt overarbejde i fridøgnet, der er forbudt.
 Der er efter klagernes opfattelse ikke grundlag for en voldgiftssag.  

 Klagerne har nedlagt påstand om en betydelig bod, bl.a. under henvisning til,  

 at Falcks Redningskorps er en meget stor virksomhed med ialt ca. 7.500  

 medarbejdere, deraf ca. 4.000 medlemmer af Specialarbejderforbundet.
 Falcks Redningskorps har påstået sagen afvist og spørgsmålet henvist til  

 afgørelse ved faglig voldgift, fordi der er tale om en fortolkning af  

 fællesskrivelsen af 5. marts 1975.
Subsidiært har Redningskorpset påstået frifindelse under henvisning til,  

 at der ikke er begået brud på de aftalte retningslinier.
Til støtte herfor  

 har korpset anført, at medarbejderne ikke i vagtdøgnet arbejder i 24 timer,  

 men har en hviletid på 11 timer, der kun afbrydes ved akutte udrykninger.  

 Efter et vagtdøgn har medarbejderne 2 fridøgn.
I fællesskrivelsen af 5. marts  

 1975 er behovet for fleksibilitet på grund af de særlige opgaver nævnt, og  

 afgørelserne er overladt til den enkelte medarbejders skøn.
Efter  

 Arbejdstilsynets skrivelse af 31. oktober 1980 er det alene forbudt at  

 pålægge de ansatte overarbejde i fridøgnet.
Der er herefter ikke noget til  

 hinder for, at medarbejderne frivilligt påtager sig overarbejde.
 Arbejdsretten skal udtale:
 Selv om der i sagen indgår et fortolkningsspørgsmål, har retten ikke  

 fundet anledning til i medfør af Arbejdsretslovens § 10 at henvise  

 fortolkningsspørgsmålet til afgørelse ved faglig voldgift.
Der findes ikke i fællesskrivelsen af 5. marts 1975 eller i  

 Arbejdstilsynets skrivelse af 31. oktober 1980 at være holdepunkter for den  

 forståelse, at kun pålagt overarbejde er forbudt i fridøgnet efter et  

 vagtdøgn.
Skrivelserne findes derimod klart at give udtryk for, at alt  

 overarbejde i fridøgnet er forbudt, når der ikke er tale om arbejde i force  

 majeure situationer.
Arbejdsretten finder derfor, at der må gives klagerne medhold i, at Falcks  

 Redningskorps har brudt overenskomstens bestemmelser om arbejdstid, der  

 henviser til fællesskrivelsen af 5. september 1975. Redningskorpset har ved  

 sin adfærd pådraget sig bodsansvar.
Boden findes bl.a. under hensyn til, at  

 redningskorpset har ladet overarbejdet fortsætte i over 2 år, efter at  

 Specialarbejderforbundet første gang påtalte det, at burde fastsættes til  

 50.000 kr.
 I sagsomkostninger til Arbejdsretten skal Falcks Redningskorps betale  

 2.000 kr.
 T h i k e n d e s f o r r e t :
 Falcks Redningskorps A/S's station i Kolding har brudt gældende  

 overenskomsts bestemmelser om arbejdstid, herunder aftale af 5. marts 1975.
 Til Specialarbejderforbundet i Danmark skal Falcks Redningskorps A/S  

 betale en bod på 50.000 kr.
 I sagsomkostninger betaler Falcks Redningskorps A/S 2.000 kr. til  

 Arbejdsretten.
 (* 1) Henvisninger: Per Jacobsen s.79, s.94 (note 52) s.526, s.441 ff,  

 særligt s.443, note 115, K 87.437, K 11.012 (A1987 s.76).
