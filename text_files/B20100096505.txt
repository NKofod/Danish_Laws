Bekendtgørelse om varetagelsen af told- og skatteforvaltningens opgaver I medfør af § 14, stk. 3, og § 64 i skatteforvaltningsloven, jf. lovbekendtgørelse nr. 907 af 28. august 2006, som ændret ved lov nr. 345 af 18. april 2007, bestemmes:
 § 1. Skatteministeriet, som består af Koncerncentret og SKAT, udøver de kompetencer vedrørende forvaltningen af lovgivning om skatter og lov om vurdering af landets faste ejendomme, som ved skatteforvaltningslovens § 1 er henlagt til told- og skatteforvaltningen, jf. dog stk. 2.
 Stk. 2. Afgørelser, som i henhold til skatteforvaltningslovens § 1 er henlagt til told- og skatteforvaltningen, og som efter skatteforvaltningslovens §§ 5, 6, 7 og 11 kan påklages til et skatteankenævn, et vurderingsankenævn, et motorankenævn eller Landsskatteretten, kan kun træffes af SKAT.
 Stk. 3. SKATs behandling af spørgsmål, som ikke er afgørelser, kan ikke påklages til Koncerncentret.
 § 2. Bekendtgørelsen træder i kraft den 16. august 2010.
 Stk. 2. Bekendtgørelse nr. 1438 af 14. december 2009 om varetagelsen af told- og skatteforvaltningens opgaver ophæves.
