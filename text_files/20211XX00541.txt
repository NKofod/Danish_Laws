Skriftlig fremsættelse (23. februar 2022) Uddannelses- og forskningsministeren (Jesper Petersen):
 Herved tillader jeg mig for Folketinget at fremsætte:
Forslag til lov om ændring af lov om specialpædagogisk støtte ved videregående uddannelser (Ophævelse af bestemmelser om støtteramme, støttetid og maksimal forsinkelse m.v.) (Lovforslag nr.
L 139) Et bredt flertal i Folketinget vedtog den 3. juni 2021 en hastelov om midlertidig ændring af lov om specialpædagogisk støtte ved videregående uddannelser (SPS-loven), hvor uddannelses- og forskningsministeren fik bemyndigelse til at fastsætte regler, der fraviger reglerne i SPS-lovens kapitel 5 om støtteramme og støttetid samt kapitel 6 om studieaktivitet og maksimal forsinkelse.
Bemyndigelsen er udmøntet i bekendtgørelse og ophæves automatisk den 1. juli 2022.
 Lovforslaget har til formål at sikre, at uddannelsessøgende med funktionsnedsættelse på de videregående uddannelser også efter den 1. juli 2022 kan modtage specialpædagogisk støtte (SPS) med henblik på at kunne gennemføre og afslutte deres uddannelse på lige fod med andre uddannelsessøgende.
Med lovforslaget foreslås det at ophæve reglerne om støtteramme og støttetid samt reglerne om maksimal forsinkelse.
Det foreslåede vil indebære, at uddannelsessøgende med fysisk eller psykisk funktionsnedsættelse fremover vil være berettiget til SPS i hele den periode, hvori de er indskrevet på og gennemgår en støtteberettigende uddannelse.
 Selvom reglerne om maksimal forsinkelse i SPS-loven foreslås ophævet, vil den uddannelsessøgende fortsat skulle opfylde de krav om studieaktivitet, som uddannelsesinstitutionerne måtte fastsætte i reglerne for de enkelte uddannelser.
Med lovforslaget foreslås SPS-loven endvidere udvidet til også at omfatte adgangskurser til visse videregående uddannelser, som udbydes på videregående uddannelsesinstitutioner.
Forslaget er relateret til politisk aftale af 22. november 2018 mellem den daværende regering (V, LA, K), S, DF, R og SF; Fra folkeskole til faglært  Erhvervsuddannelser til fremtiden, hvorefter der skulle udvikles et adgangskursus til erhvervsakademiuddannelsen til markedsføringsøkonom og et fælles adgangskursus til professionsbacheloruddannelserne til skov- og landskabsingeniør og urban landskabsingeniør.
Formålet med den foreslåede ændring er at sikre, at uddannelsessøgende på de nye adgangskurser, der udvikles som led i aftalen, også kan modtage SPS.
 Det foreslås, at loven træder i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
