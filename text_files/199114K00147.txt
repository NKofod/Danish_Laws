Nr BTL 147 Betænkning over Forslag til lov om ændring af lov om statens  

 uddannelsesstøtte (Ændring af egenindkomstbegrebet og opgørelsen af  

 indkomstgrundlaget samt ændringer som følge af ressortomlægning fra  

 Undervisnings- og Forskningsministeriet til Finansministeriet)   

 Nr L 147 1991-92, 1. samling Afgivet af Uddannelsesudvalget Afgivet: 19911212 Udvalget har behandlet lovforslaget i 2 møder og har herunder stillet spørgsmål til undervisnings- og forskningsministeren, som denne har besvaret skriftligt.
Et flertal (Socialdemokratiets, Socialistisk Folkepartis,  

 Fremskridtspartiets og Det Radikale Venstres medlemmer af udvalget) finder  

 det tilfredsstillende, at problemerne med lejeværdien nu løses for så vidt  

 angår de studerende, der bor i ejerboliger.
Det er beklageligt, at de samme  

 problemer ikke er løst for så vidt angår studerende, der bor i  

 andelskollektiver af den type, der rent skatteteknisk betegnes som  

 udlejningsejendomme.
Disse unge kender ikke på forhånd  

 »overskuddet«, som afhænger af bl.a. vedligeholdelsesudgifterne.  

 Hertil kommer, at »overskuddet« i disse boligkollektiver reelt er  

 et underskud.
Efter skattereformen deles rentefradrag og overskud i to  

 poster, hvor den ene, overskuddet, får indflydelse på SU-indkomsten, mens den  

 anden, rentefradraget, ikke indregnes.
Problemet kan løses af de studerende  

 ved at gå ind i virksomhedsordningen.
Derved pådrager de sig store  

 ekstraudgifter til regnskabsassistance, men får samtidig formentlig den  

 fordel, at nu giver ejendommen i skatteteknisk henseende underskud, hvorfor  

 egenindkomsten kan forøges ud over den normalt gældende.
 Det bedste ville være, at overskud/underskud af egen bolig uanset formen  

 forsvandt fra SU-beregningen, så disse besynderligheder kunne undgås.
 Problemerne kan ikke løses i uddannelseslovgivningen, men hører under  

 skatteministerens ressort, hvorfor undervisnings- og forskningsministeren  

 opfordres til at drøfte problemerne med sin kollega skatteministeren med  

 henblik på at finde en løsning.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og udtaler:
 Mindretallet finder, at det er vigtigt at være forsigtig, når lovgivning  

 om SU skal ændres, da Statens Uddannelsesstøtte er kendt som en af de  

 allermest bureaukratiske og uigennemtrængelige statslige institutioner.
 Hvis et lovforslag om SU ikke er ordentligt gennemtænkt, medfører det  

 nemt, at Statens Uddannelsesstøtte udstyres med et yderligere lovgrundlag for  

 at udbygge sit bureaukrati.
Mindretallet ønsker ikke, at det statslige bureaukrati udbygges.
Det  

 ligger tværtimod mindretallet meget stærkt på sinde, at bureaukratiet skæres  

 ned.
Regeringen mener, at lovforslaget på en række områder vil betyde  

 forenklinger.
Det finder mindretallet positivt.
Mindretallets erfaring med  

 den borgerlige regering er, at det ikke holder stik.
Ideen om, at »lejeværdi af egen bolig« ikke længere skal indgå i  

 grundlaget for tildelingen af SU, er rimelig.
Man skal efter mindretallets  

 opfattelse ikke straffe personer, fordi de ønsker at bo i egen bolig, heller  

 ikke studenter.
 Mindretallet finder det ligeledes positivt, at lovforslaget vil fritage  

 udbytter på under 30.000 kr. fra danske aktieselskaber fra vurderingen ved  

 tildelingen af SU.
 I den anledning finder mindretallet, at det er vigtigt og relevant at få  

 svar på, hvad EF vil sige til, at udbytter under 30.000 kr. fra udenlandske  

 aktieselskaber vil påvirke vurderingen ved tildelingen af SU.
 Mindretallet finder, at det er meget uhensigtsmæssigt, at der i  

 lovforslaget mangler vurderinger af de økonomiske konsekvenser, og mener, at  

 det er vigtigt at få oplyst, hvad lovforslaget reelt kommer til at koste  

 staten.
Overførselsindkomsterne er steget med mere end en tredjedel i faste priser  

 fra 1980 til i dag, og de fleste af indkomsterne er steget på grund af reelle  

 stigninger.
Mindretallet kan ikke være med til at forøge  

 overførselsindkomsterne.
 Hvis lovforslaget samlet set vil betyde flere penge til SU-ydelser, finder  

 mindretallet det uacceptabelt, men vil måske acceptere dette, hvis sådanne  

 forøgelser tilsvarende spares på et andet område i Undervisnings- og  

 Forskningsministeriets ressort.
I lovforslaget vil undervisningsministeren give finansministeren  

 ministerbeføjelser til at inddrive misligholdte lån.
Det kan mindretallet  

 ikke være med til.
Mindretallet finder, at pengene skal blive hos undervisningsministeren, og  

 at SU-midlerne ikke skal bruges som et redskab til at pumpe liv i  

 Hypotekbanken, der retteligt burde nedlægges.
Indkassering af SU-midlerne er  

 en fuldstændig administrativ opgave, som man ikke behøver at foretage i en  

 eller anden »bankform«.
 Som lovforslaget foreligger, kan mindretallet ikke stemme for det, hvilket  

 er beklageligt, da mindretallet er enig i flere af de intentioner, der ligger  

 i lovforslaget.
