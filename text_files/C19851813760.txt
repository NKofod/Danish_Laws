Afgift af elektricitet Indhold Forord Afgiftspligtens omfang Afgiftens størrelse Registrering Registreringspligten Registreringsanmeldelse Ændringer i og ophør af virksomheden Opgørelse af den afgiftspligtige mængde Elforsyningsvirksomheder Opgørelse på grundlag af leverancer fra kraftværker Industrivirksomheder med eget elværk Afgiftsgodtgørelse Momsregistrerede virksomheder Virksomheder, der ikke kan opnå godtgørelse Kollektiv trafik Tilskud til vedvarende energianlæg Definitioner på energianlæg Forbrugsanlæg Produktionsanlæg Tilskuddets størrelse Udbetaling af tilskud Modregning af udbetalt tilskud Regulering af elafgift og moms Oplysning om nye energianlæg Regnskab Fakturaer mv Acontoopkrævninger Opbevaring Afregning af afgift Afgiftsangivelse Indbetaling af afgift Hæftelse for afgift Kontrolregler Toldvæsenets kontrolrettigheder Virksomhedens pligter Efterbetalinger og skønsmæssige ansættelser Straffebestemmelser Momsnævnet Bilag 1. Lov om afgift af elektricitet Forord Vejledningen er til brug for virksomheder, der er registreret hos  

 toldvæsenet, fordi de - leverer elektricitet til forbrug her i landet eller - fremstiller elektricitet til eget brug på produktionsanlæg med en  

 kapacitet på 150 kW eller derover.
Vejledningen indeholder de vigtigste regler for virksomheden.
Hvis De  

 behøver yderligere oplysninger, er De velkommen til at henvende Dem til  

 toldvæsenet - dvs det distriktstoldkammer, som virksomheden hører under.  

 Distriktstoldkamrets adresse og telefonnummer står bag på vejledningen.
Afgiftspligtens omfang Afgiftspligten omfatter elektricitet, der forbruges her i landet.
Undtaget fra afgiftspligten er elektricitet, som - fremstilles på produktionsanlæg, hvis kapacitet er mindre end 150 kW - fremstilles og forbruges i tog, skibe, fly eller andre transportmidler - fremstilles ved vindkraft, vandkraft, biogas eller anden vedvarende  

 energi, og som forbruges af producenten - fremstilles på nødstrømsanlæg i tilfælde, hvor den normale  

 elektricitetsforsyning svigter.
 Elektricitet, som fremstilles på produktionsanlæg med en kapacitet på 150  

 kW eller derover, er omfattet af afgiftspligten, selv om hele anlæggets  

 kapacitet kun udnyttes lejlighedsvis.
 Ved et produktionsanlægs kapacitet forstås det antal kW, som anlægget  

 maksimalt kan yde vedvarende til drift af installationer, hvortil der kræves  

 det omhandlede antal kW.
Elektricitet, der fremstilles ved vindkraft, vandkraft, biogas eller anden  

 vedvarende energi, og som leveres til elforsyningsnettet, er omfattet af en  

 tilskudsordning.
De nærmere regler herom er beskrevet i afsnittet Tilskud til  

 vedvarende energianlæg.
 Salg af elementer, akkumulatorer og andre elektricitetskilder er ikke  

 omfattet af afgiftspligten.
Afgiftens størrelse Afgiften udgør 15,5 øre pr kWh (kilowatt-time).
 Afgiften har tidligere udgjort følgende:
Periode Afgift pr kWh 1.4.77-30.6.79 2 øre 1.7.79-29.6.80 8 øre 30.6.80-14.6.82 12,5 øre 15.6.82-31.12.82 14,3 øre Registrering Registreringspligten Virksomheder, der leverer elektricitet til forbrug her i landet, dvs  

 elektricitetsværker og andre elektricitetsforsyningsvirksomheder, herunder  

 fordelingsselskaber (transformerforeninger), skal anmelde sig til  

 registrering hos toldvæsenet.
 Virksomheder, der fremstiller elektricitet til eget brug (fx  

 industrivirksomheder med eget elværk), skal også registreres.
 Følgende virksomheder skal dog ikke registreres:
 - Virksomheder, der udelukkende leverer elektricitet til virksomheder, som  

 er registreret efter elafgiftsloven.
 - Virksomheder, der leverer elektricitet i forbindelse med udlejning af  

 boliger, forretningslokaler o lign.
 - Virksomheder, der fremstiller elektricitet ved vindkraft, vandkraft,  

 biogas eller anden vedvarende energi, og som dels selv forbruger den  

 fremstillede elektricitet, dels leverer elektriciteten til en registreret  

 elforsyningsvirksomhed.
Registreringsanmeldelse Ved anmeldelse af en virksomhed til registrering bruges en særlig blanket  

 P 50, som udleveres af toldvæsenet.
 Virksomheder, der registreres, får en meddelelse P 51 om registreringen.
Ændringer i og ophør af virksomheden Enhver ændring i virksomhedens forhold skal straks anmeldes skriftligt til  

 toldvæsenet.
 Det gælder fx følgende ændringer:
- virksomheden hører op med at fremstille elektricitet - virksomheden sælges eller overdrages - ejerforholdene ændres - ledelsen ændres - navn eller adresse ændres.
Opgørelse af den afgiftspligtige mængde Virksomheden skal opgøre den afgiftspligtige mængde, dvs den mængde, som  

 virksomheden skal betale afgift af, for hver måned.
 Opgørelsen foretages i virksomhedens almindelige forretningsregnskab, se  

 afsnittet Regnskab.
Elforsyningsvirksomheder Virksomhedens afgiftspligtige leverancer i en måned omfatter de  

 leverancer, for hvilke der i den pågældende måned er udstedt fakturaer,  

 herunder acontoopkrævninger.
Ved opgørelse medregnes de fakturerede leverancer i den måned, hvori  

 fakturaen er udstedt.
Fakturaer, der er forsynet med en senere forfaldsdato,  

 medregnes dog i den måned, hvori beløbet forfalder til betaling.
 En eventuel dato for sidste rettidige betaling kan ikke lægges til grund  

 for opgørelse af de afgiftspligtige leverancer.
 Hvis de udstedte fakturaer hverken er forsynet med udstedelsesdato eller  

 forfaldsdato, medregnes fakturaerne i den måned, hvori de er udstedt.
 Til den afgiftspligtige mængde skal også medregnes elektricitet, der er  

 forbrugt til de i momslovens § 16, stk 3, nævnte formål, fx elektricitet til  

 funktionærboliger samt til formål, som ikke vedrører omsætningen af varer og  

 momspligtige ydelser efter momsloven.
Ved opgørelsen skal virksomheden ikke medregne elektricitet, der er - leveret til andre registrerede virksomheder, som erhvervsmæssigt afsætter elektricitet - udført til udlandet.
Virksomheden skal endvidere opgøre eget forbrug af elektricitet, som  

 virksomheden efter de almindelige regler har fradragsret for, se afsnittet  

 Afgiftsgodtgørelse.
Der skal dog ikke ske opgørelse af den elektricitet, som  

 anvendes i selve produktionsanlægget/ledningsnettet.
Opgørelse på grundlag af leverancer fra kraftværker Elforsyningsvirksomheden kan efter ansøgning til toldvæsenet få tilladelse  

 til at opgøre de afgiftspligtige leverancer i den enkelte måned eller en  

 anden periode hvori acontoopkrævning over samtlige forbrugere finder sted -  

 på grundlag af de fakturerede el-leverancer fra kraftværker mv.
 Virksomheder, der opgør de afgiftspligtige leverancer på grundlag af de  

 tilfakturerede leverancer fra kraftværker mv, kan foretage et fradrag i disse  

 leverancer på 5 pct for ledningstab.
 Tilladelsen gives på betingelse af, at endelig afregning af elafgiften  

 over for toldvæsenet finder sted mindst en gang om året ved opgørelse og  

 afregning af de faktiske leverancer på grundlag af en aflæsning af forbruget  

 hos samtlige forbrugere.
Industrivirksomheder med eget elværk En virksomhed, der fremstiller elektricitet til eget forbrug, skal opgøre  

 afgiften på grundlag af et produktionsregnskab over den mængde elektricitet,  

 som virksomheden har produceret i månedens løb.
 Ved opgørelsen skal medregnes elektricitet, der er forbrugt til de formål,  

 der er nævnt i momslovens § 16, stk 3, fx elektricitet til funktionærboliger,  

 og til formål, som ikke vedrører omsætningen af varer og momspligtige ydelser  

 efter momsloven, samt til afsætning af ydelser, der ikke giver adgang til  

 tilbagebetaling af elafgift efter elafgiftslovens § 11, fx advokatvirksomhed  

 og forlystelser, se afsnittet afgiftsgodtgørelse.
 Ved opgørelse af den afgiftspligtige mængde skal virksomheden ikke  

 medregne elektricitet, der er leveret til andre registrerede virksomheder,  

 som erhvervsmæssigt afsætter elektricitet.
 Virksomheden skal endvidere opgøre eget forbrug af elektricitet, som  

 virksomheden efter de almindelige regler har fradragsret for efter  

 elafgiftslovens § 11. Der skal dog ikke ske opgørelse af den elektricitet,  

 som anvendes i selve produktionsanlægget (elværket).
Afgiftsgodtgørelse Momsregistrerede virksomheder Virksomheder, der er momsregistreret, kan få godtgjort afgiften af den  

 elektricitet, som virksomheden har forbrugt til fx belysning og opvarmning af  

 lokaler, som virksomheden selv bruger, og til fremstiiling af varer.  

 Godtgørelse kan ydes i samme omfang, som virksomheden har fradragsret for  

 købsmoms (indgående moms) af elektriciteten.
 Visse virksomheder er dog udelukket fra adgangen til at opnå godtgørelse,  

 se nedenfor.
 Der kan ikke ydes godtgørelse af afgiften af elektricitet, som anvendes  

 til fremstilling af varme, der leveres fra virksomheden.
 Elafgiftsbeløb, der ønskes godtgjort, opgøres for perioder, som svarer til  

 virksomhedens momsafregningsperiode (halvårlig, kvartalsvis, månedsvis eller  

 ugevis).
 Virksomheder med et særligt stort energiforbrug, kan dog få afgifterne af  

 olie, el, gas og kul godtgjort månedsvis.
 De nærmere regler om godtgørelse af afgiften af elektricitet til  

 momsregistrerede virksomheder er omhandlet i momsvejledningen og i en særlig  

 vejledning P 84 om godtgørelse af afgifterne af olie, el, gas og kul.  

 Vejledningerne kan fås ved henvendelse til toldvæsenet.
Virksomheder, der ikke kan opnå godtgørelse Følgende virksomheder kan ikke få godtgørelse af elafgiften, selv om  

 afgiften vedrører omsætningen af momspligtige ydelser:
 - Advokater.
 - Arkitekter, herunder havearkitekter, indendørsarkitekter,  

 indretningsarkitekter, landskabsarkitekter og rådgivende arkitekter.
 - Bureauer, der udøver selvstændige servicefunktioner, fx  

 adresseringsbureauer, anvisningsbureauer, artistbureauer, detektivbureauer,  

 koncert- og teaterbureauer, oplysningsbureauer, patentbureauer,  

 reklamebureauer, vagtbureauer, vikarbureauer og ægteskabsbureauer.
 - Forlystelsesvirksomhed, fx biograf- og teaterforestillinger, revyer,  

 cirkusforestillinger, koncerter, varieteforestillinger og forlystelsesparker,  

 herunder omrejsende tivolier.
 - Landinspektører.
- Mæglere, fx ejendomsmæglere og ejendomshandlere, samt virksomheder, som  

 formidler udlejning af fast ejendom.
Endvidere varemæglere og andre  

 vareformidlere.
 - Revisorer.
 - Rådgivende ingeniører.
- Virksomheder, der formidler udlejning af plads til lysreklamer.
Det  

 samme gælder, hvis en virksomhed i forbindelse med leje af reklameplads selv  

 afholder eludgiften.
Kollektiv trafik Der kan ydes godtgørelse af afgift af kørestrøm, der anvendes til drift af  

 el-tog til personbefordring.
Tilskud til vedvarende energianlæg Der kan ydes et tilskud svarende til afgiften pr kWh til elproducenter for  

 den mængde elektricitet, der fremstilles ved vindkraft, vandkraft, biogas  

 eller anden vedvarende energi, og som leveres til elforsyningsnettet.
 Tilskud til producenter ydes dog ikke i det omfang, der sker  

 tilbagebetaling af elafgift efter de almindelige regler om godtgørelse af  

 elafgift til momsregistrerede virksomheder.
 Udbetalingen af tilskuddet til elproducenterne varetages af den pågældende  

 elforsyningsvirksomhed.
 Reglerne for udbetaling af tilskud til energianlæggene er omtalt nedenfor.  

 Betegnelsen energianlæg dækker i denne omtale ethvert anlæg til fremstilling  

 af elektricitet ved vedvarende energi.
Definitioner på energianlæg Der skelnes mellem to kategorier af energianlæg.
Den ene kategori omfatter anlæg, hvis hovedformål er at fremstille  

 elektricitet til dækning af ejerens eller - for fællesejede anlæg - ejernes  

 eget elforbrug.
Disse anlæg benævnes »Forbrugsanlæg«.
Den anden kategori omfatter anlæg, hvis hovedformål er at levere  

 elektricitet til det almindelige forsyningsnet.
Disse anlæg benævnes  

 »Produktionsanlæg«.
Forbrugsanlæg Privatejede energianlæg med en maksimal kapacitet på 55 kW kan uanset  

 størrelsen af ejerens/ejernes eget elforbrug betragtes som forbrugsanlæg, når - ejeren/ejerne selv aftager en del af den fremstillede elektricitet enten  

 direkte eller via elforsyningsnettet og - anlægget er tilsluttet samme forsyningsområde, som ejeren/ejerne aftager  

 elektricitet fra.
 For energianlæg med en større kapacitet end 55 kW er det yderligere en  

 betingelse for at blive anset som forbrugsanlæg, at ejerens/ejernes eget  

 forbrug udgør mindst 50% af den samlede produktion.
 Et fællesejet energianlæg, fx en vindmøllepark, hvor ejernes samlede  

 forbrug udgør mindst 50% af den producerede energi, vil således kunne  

 betragtes som et forbrugsanlæg.
Produktionsanlæg Øvrige energianlæg, hvis hovedformål er at fremstille elektricitet til det  

 almindelige elforsyningsnet, kan anses som produktionsanlæg.
Tilskuddets størrelse For elektricitet, der er leveret fra et forbrugsanlæg til  

 elforsyningsnettet, kan der ydes et tilskud svarende til elafgiften pr kWh og  

 momsen af elafgiften.
Tilskudsbeløbet udgør altså med de nuværende  

 afgiftssatser 15,5 øre pr kWh + 3,41 øre i moms pr kWh.
 For elektricitet, der er fremstillet på et produktionsanlæg, kan der ydes  

 et tilskud svarende til elafgiften pr kWh.
Udbetaling af tilskud Udbetaling af tilskuddet mv skal ske periodisk (normalt kvartalsvis) på  

 grundlag af den mængde elektricitet, som afregnes (herunder afregnes aconto)  

 med energianlægget.
 Tilskudsbeløbene til enkeltmandsejede og fællesejede anlæg (møllelaug mv)  

 kan anføres på elforsyningsvirksomhedens almindelige afregningsbilag over  

 modtaget elektricitet eller på et afregningsbilag for sig.
 Tilskudsbeløbene (elafgift og evt moms af elafgiften) skal være anført med  

 selvstændige poster på afregningsbilag og på en sådan måde, at de ikke indgår  

 i momsberegningsgrundlaget for den leverede elektricitet.
 Til ejere af energianlæg skal elforsyningsvirksomheden udstede elregning  

 inkl elafgift og moms efter de almindelige regler på grundlag af det  

 elforbrug, der er konstateret på den enkelte ejers installation.
Modregning af udbetalt tilskud De tilskudsbeløb - både elafgift og moms heraf - som  

 elforsyningsvirksomheden har udbetalt til et energianlæg inden for en måned,  

 modregnes i afgiftstilsvaret på elafgiftsangivelsen P 52 for den samme måned.
Regulering af elafgift og moms Momsregistrerede ejere af forbrugsanlæg skal regulere de udbetalte  

 tilskudsbeløb med den elafgift og moms af elafgiften, som godtgøres via  

 momsangivelsen på grundlag af de af elforsyningsvirksomhederne udsendte  

 elregninger.
Reguleringen skal virksomhederne selv foretage, og den berører  

 derfor ikke elforsyningsvirksomhedernes udbetaling af tilskud.
 Tilskud til fællesejede forbrugsanlæg skal udbetales til selve  

 energianlægget (møllelauget mv). Den videre fordeling af tilskuddet foretages  

 af det enkelte møllelaug mv.
Oplysning om nye energianlæg Elforsyningsvirksomhederne skal løbende underrette toldvæsenet om  

 tilskudsberettigede energianlæg, der tilsluttes elforsyningsnettet.
 Underretningen skal indeholde oplysning om navn og adresse på  

 energianlægget (evt den pågældende ejer af anlægget), om det er et enkeltejet  

 eller fællesejet anlæg og - så vidt muligt - om der er tale om et  

 forbrugsanlæg eller et produktionsanlæg.
Regnskab Registrerede virksomheder skal føre et regnskab, der kan danne grundlag  

 for opgørelse af de afgiftspligtige leverancer mv og for kontrollen med  

 afgiftens rigtige indbetaling.
Regnskabet skal derfor omfatte såvel  

 afgiftsfri som afgiftspligtige leverancer.
 Elforsyningsvirksomhedernes regnskab skal omfatte salget af elektricitet  

 samt eget forbrug, bortset fra elektricitet, der anvendes i selve  

 produktionsanlægget/ledningsnettet.
 Regnskabet skal endvidere tilrettelægges på en sådan måde, at det viser  

 størrelsen af udbetalte tilskudsbeløb mv til hvert enkelt vedvarende  

 energianlæg.
 For virksomheder, der fremstiller elektricitet til eget brug  

 (industrivirksomheder med eget elværk), skal regnskabet omfatte produktionen  

 af elektricitet, bortset fra elektricitet, der anvendes i selve  

 produktionsanlægget.
 Regnskabet skal føres i den registrerede virksomheds almindelige  

 forretningsregnskab og på en sådan måde, at afgiftsskylden til toldvæsenet  

 kan gøres op ved udløbet af hver måned.
 Hvis afgiftsregnskabet ikke kan indpasses i forretningsregnskabet, skal  

 der føres et specielt regnskab efter toldvæsenets nærmere anvisning.
 Virksomheder, der leverer elektricitet til registrerede virksomheder, som  

 erhvervsmæssigt afsætter elektricitet, skal føre regnskab over disse  

 leverancer.
Fakturaer mv Virksomheden skal for leverancer af elektricitet til forbrug her i landet  

 udstede en faktura eller anden afregningsblanket.
Fakturaerne skal være  

 nummereret fortløbende og skal oplyse om - udskrivningsdato - leverandørens navn og adresse - modtagerens navn og adresse - leveringsperiodens længde - leverancens omfang i kWh.
Fakturaer (regninger) over el-leverancer behøver ikke at være nummereret  

 fortløbende, hvis de i stedet er forsynet med et forbrugernummer.
Som  

 fakturadato vil kunne antages den dato, da forbrugerens måler er aflæst.
Virksomheden skal mindst en gang om året give den enkelte momsregistrerede  

 aftager oplysning om størrelsen af den elafgift, som er indeholdt i prisen på  

 den leverede elektricitet.
Afgiftens størrelse vil kunne angives ved anførsel  

 af afgiftssatsen pr kWh.
Acontoopkrævninger Hvis virksomheden udsteder acontoopkrævninger over el-leverancer, som  

 opgøres endeligt på et senere tidspunkt, kan den undlade at give oplysning om  

 leverancens omfang på acontoopkrævningerne.
 Momsregistrerede aftagere kan opnå godtgørelse af elafgift på grundlag af  

 acontoopkrævninger, som enten direkte indeholder oplysning om elafgiftens  

 andel af acontobeløbet, eller oplysning om det antal kWh, der har dannet  

 grundlag for beregningen af acontobeløbet, suppleret med oplysning om  

 afgiftssatsen.
 Hvis acontoopkrævningen indeholder oplysning om afgiftens andel af  

 acontobeløbet, skal oplysning om elafgiftens andel i slutafregningen anføres  

 på en af følgende 3 måder:
 1. Oplysning om det elafgiftsbeløb, der ikke allerede  

 er afregnet aconto.
 2. Oplysning om det kWh-forbrug og den dertil hørende  

 elafgift, der ikke allerede er afregnet aconto.
 3. Oplysning om periodens totale forbrug i kWh og den  

 dertil hørende elafgift samt oplysning om, hvor stor en del af elafgiften,  

 som allerede er afregnet aconto.
Opbevaring Regnskabet med tilhørende bilag skal opbevares i mindst 5 år efter  

 regnskabsårets udløb.
Afregning af afgift Afgiftsangivelse Den registrerede virksomhed skal opgøre de afgiftspligtige leverancer mv  

 for hver måned.
 Efter udløbet af hver måned og senest den 15. i den følgende måned skal  

 virksomheden angive den afgiftspligtige mængde, som der skal betales afgift  

 af.
Angivelsen skal afgives på en særlig blanket P 52, som toldvæsenet sender  

 til virksomheden.
Hvis virksomheden ikke modtager blanketten, skal  

 virksomheden henvende sig til toldvæsenet.
Angivelsen skal underskrives af  

 virksomhedens ansvarlige ledelse.
 Angivelsen skal også afgives, selv om der ikke er faktureret eller  

 fremstillet elektricitet i den pågældende måned.
 Afgiftsangivelsen indeholder endvidere oplysning om udbetalte  

 tilskudsbeløb (elafgift og moms heraf) til vedvarende energianlæg.  

 Elforsyningsvirksomheden kan medtage tilskudsbeløbene i den afgiftsperiode,  

 hvori udbetalingen til energianlægget har fundet sted.
 Hvis en virksomhed ikke afgiver angivelsen inden den nævnte frist, kan  

 toldvæsenet inddrage registreringen, indtil angivelsen er afgivet.
Indbetaling af afgift Afgiften for en måned skal indbetales inden udgangen af den følgende  

 måned.
Til brug ved indbetalingen sender toldvæsenet et girokort på  

 afgiftsbeløbet.
Hvis afgiften ikke betales over postgirokontoen, men direkte  

 til toldvæsenet, skal virksomheden vedlægge eller medbringe girokortet.
 Hvis afgiften ikke er betalt i rette tid, skal virksomheden betale 1,3% i  

 månedlig rente for hver påbegyndt måned fra sidste rettidige indbetalingsdag,  

 dog mindst 10 kr.
Hæftelse for afgift For betaling af afgift hæfter den, der som ejer, forpagter eller lignende  

 driver virksomheden for egen regning.
Kontrolregler Toldvæsenets kontrolrettigheder Toldvæsenet har ret til at foretage eftersyn i lokaler, der bruges af  

 registrerede virksomheder (dvs produktions- og administrationslokaler o  

 lign).
 Toldvæsenet kan kræve at efterse virksomhedens forretningsbøger og andet  

 regnskabsmateriale samt korrespondance mv.
 Eftersyn i virksomheden sker normalt i virksomhedens sædvanlige  

 forretningstid, men toldvæsenet kan også kræve at få adgang til virksomheden  

 uden for denne tid.
Virksomhedens pligter Virksomhedens indehaver og de personer, der er ansat i virksomheden, skal  

 yde toldvæsenet fornøden vejledning og hjælp ved eftersynene i forbindelse  

 med gennemgang af forretningsbøger, regnskabsmateriale og korrespondance mv.
Virksomheden skal, når toldvæsenet ønsker det, udlevere eller indsende  

 sine forretningsbøger, regnskabsbilag og andet regnskabsmateriale samt  

 korrespondance til toldvæsenet.
Denne bestemmelse gælder også i de tilfælde,  

 hvor materialet er hos tredjemand, fx revisor eller regnskabskonsulent.
Efterbetalinger og skønsmæssige ansættelser Hvis det konstateres, at en virksomhed har angivet den afgiftspligtige  

 mængde urigtigt og derved betalt for lidt i afgift, skal virksomheden betale  

 det skyldige beløb senest 14 dage efter, at toldvæsenet har fremsat kravet.
Hvis det skyldige afgiftsbeløb ikke kan gøres op på grundlag af  

 virksomhedens regnskaber, kan toldvæsenet skønsmæssigt ansætte  

 afgiftstilsvaret.
Virksomheden kan anke ansættelsen til momsnævnet.
 Hvis afgiften ikke betales i rette tid, skal virksomheden betale 1,3% i  

 månedlig rente for hver påbegyndt måned fra den 1. i den måned, i hvilken  

 beløbet skal betales af virksomheden, dog mindst 10 kr.
Straffebestemmelser Forsætlige eller groft uagtsomme overtrædelser af afgiftsloven eller de  

 forskrifter, som er udstedt i henhold til loven, kan straffes med bøde.
 I tilfælde af forsætlig afgiftsunddragelse kan straffen stige til hæfte  

 eller fængsel indtil 2 år.
 For overtrædelser, der begås af aktieselskaber, anpartsselskaber,  

 andelsselskaber og lignende, kan der pålægges selskabet som sådant  

 bødeansvar.
Momsnævnet Det nævn, der er nedsat efter momsloven, har den endelige administrative  

 afgørelse af - spørgsmål om afgrænsning af de i bilaget til loven nævnte virksomheder,  

 der ikke kan få elafgiftsgodtgørelse - klager over toldvæsenets skønsmæssige ansættelser.
Nævnet består af 6 medlemmer: 2 repræsenterer Ministeriet for Skatter og  

 Afgifter, og 4 udpeges inden for erhvervslivet.
Ministeren for skatter og  

 afgifter udpeger formanden for nævnet.
 Man kan henvende sig til nævnet enten direkte eller gennem toldvæsenet.
 Hvis en virksomhed ønsker at indbringe en skønsmæssig ansættelse for  

 nævnet, skal den anmode toldvæsenet om det senest 4 uger efter, at  

 virksomheden har fået skriftlig meddelelse om ansættelsen.
 Virksomheden kan fremstille sin sag mundtligt for nævnet.
