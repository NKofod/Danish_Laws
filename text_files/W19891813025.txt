 Selv om der ikke havde været elever i en nystartet kørelærervirksomhed  

 i startåret, blev godkendt fradrag for en skønnet del af driftsudgifterne og  

 afskrivning på skolevognen, idet der havde været kørsel til møder om  

 kørebaneanlæg m.v.
A klagede for indkomståret 1986 over, at de stedlige skattemyndigheder  

 havde anset hende for uberettiget til at fradrage driftsudgifter og  

 afskrivninger på en hende tilhørende bil.
Endvidere klagede hun over, at  

 myndighederne ikke havde anset diverse ekstraudstyr til bilen for at være  

 selvstændige driftsmidler, hvorpå der kunne afskrives særskilt.
Dette havde  

 bevirket en forhøjelse af den selvangivne indkomst med 32.743 kr.
Det fremgik af de tilvejebragte oplysninger, at klageren den 1. oktober  

 1986 havde påbegyndt selvstændig virksomhed som kørelærer.
I den anledning  

 havde hun anskaffet sig en bil, bestemt til såvel privat som erhvervsmæssig  

 kørsel, samt ekstraudstyr til bilen, bl.a. pedaler og spejl.
Klageren havde  

 indrettet teorilokaler på den private bopæl i X og endvidere i Y.
 Trods annoncering og presseomtale havde klageren ikke haft elever i 1986,  

 men køreskolevognen havde bl.a. været anvendt ved kørsel til møder med de  

 øvrige kørelærere i området i forbindelse med planlægningen af et  

 kørebaneanlæg.
 Klageren, der ikke havde ført kørselsregnskab, havde ved  

 indkomstopgørelsen anset 75% af driftsudgifterne og afskrivningerne  

 vedrørende bilen for at være erhvervsmæssige, og havde anset ekstraudstyret  

 for at være selvstændige driftsmidler, hvorpå der kunne afskrives særskilt.
 De stedlige skattemyndigheder havde anført, at bilen ikke kunne anses for  

 at være erhvervsmæssigt anvendt, da klageren ikke havde haft elever i 1986.
Uanset klageren ikke havde haft elevindtægter i 1986 fandt  

 Landsskatteretten - under hensyn til det oplyste om den udførte kørsels  

 karakter - at køreskolevognen havde været erhvervsmæssigt anvendt.
Da  

 klageren ikke havde ført et kørselsregnskab, måtte den erhvervsmæssige  

 kørsels andel af de samlede kørselsudgifter bero på et skøn.
Denne andel  

 fandtes passende at kunne ansættes til 25% af de samlede udgifter inklusive  

 afskrivninger.
For så vidt angik afskrivningerne på ekstraudstyret måtte  

 Landsskatteretten være enig med myndighederne i, at det omhandlede udstyr til  

 skolevognen måtte anses for en nødvendig del heraf, og dermed indgå i det  

 samlede afskrivningsgrundlag for bilen.
Den påklagede ansættelse blev  

 herefter nedsat med 8.671 kr.
 LV 1988, C 2.1.2.
