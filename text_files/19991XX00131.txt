Skriftlig fremsættelse (2. december 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til Lov om ændring af lov om  

 forsikringsvirksomhed. (Koncernregler, regnskabsår, administration af  

 livsforsikringsbestande m.v.).
(Lovforslag nr.
L 115).
 Med lovforslaget udmøntes en række  

 anbefalinger fra Udvalget om den finansielle sektor efter år 2000.  

 Lovforslaget indebærer en styrkelse af tilsynet med finansielle  

 koncerner.
Der indføres krav om, at Finanstilsynet skal  

 godkende aktionærer, og at ledelsen skal opfylde krav om egnethed og  

 hæderlighed.
Derudover får Finanstilsynet mulighed for at  

 forlange afhændelse af kapitalandele, og at de finansielle virksomheder  

 udskilles i en koncern for sig.
Desuden sker der en harmonisering og en  

 udbygning af reglerne om koncerninterne transaktioner.
Bl.a. sker der en  

 udvidelse af kredsen af virksomheder, der er omfattet af reglerne.
Med henblik på at styrke muligheden for at styre de  

 samlede risici inden for en koncern foreslås en udvidelse af adgangen  

 til at videregive kundeoplysninger til finansielle virksomheders  

 moderselskaber.
Det er en betingelse, at videregivelsen er nødvendig  

 som et led i styringen af koncernens virksomheder, hvilket ikke omfatter  

 videregivelse til brug for markedsføring eller kunderådgivning,  

  og at videregivelsen ikke vedrører oplysninger om kundens rent  

 private forhold.
Når der foreligger en afklaring vedrørende  

 Justitsministeriets lovforslag om behandling af personoplysninger, kan der  

 blive tale om at foreslå yderligere ændringer af reglerne i de  

 finansielle love om videregivelse af kundeoplysninger.
Som følge af indførelsen af regler for  

 finansielle koncerner ændres Forsikringsrådets kompetence i  

 forhold til Finanstilsynet.
For at styrke muligheden for aktivt ejerskab og  

 effektiv forretning af pensionsopsparing lempes reglerne om finansielle  

 virksomheder, herunder forsikringsselskabers mulighed for at udøve  

 bestemmende indflydelse i ikke-finansielle virksomheder, således at to  

 finansielle virksomheder tilsammen kan udøve bestemmende  

 indflydelse.
 For at skabe overensstemmelse med behandlingen af  

 finansielle virksomheders likvidations- og konkursboer og de af loven  

 omfattede administrationsboer foreslås det, at behandlingen af  

 sådanne administrationsboer fremover skal varetages af en af  

 Finanstilsynet udnævnt administrator i stedet for Finanstilsynet.
 Endvidere præciseres bestemmelsen om Finanstilsynets  

 adgang til at foretage inspektioner uden retskendelse.
 Med disse bemærkninger og idet  

 jeg i øvrigt henviser til lovforslaget og bemærkningerne til  

 dette, skal jeg anbefale forslaget til det høje Tings velvillige  

 behandling.
