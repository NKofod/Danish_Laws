Skriftlig fremsættelse (14. november 2012) Skatteministeren: (Holger K.: Nielsen):
 Herved tillader jeg mig for Folketinget at fremsætte:
Forslag til lov om indgåelse af tillægsaftaler til den dansk-grønlandske dobbeltbeskatningsaftale (Lovforslag nr.
L 64) Formålet med lovforslaget er at indhente Folketingets samtykke til, at regeringen tiltræder fire tillægsaftaler til den dansk-grønlandske dobbeltbeskatningsaftale af 18. oktober 1979. Tillægsaftalerne blev underskrevet den 20. februar 2012, men de kan først endeligt tiltrædes fra dansk side, når Folketinget har vedtaget en lov herom.
Den første aftale ændrer dobbeltbeskatningsaftalens artikel om pension, så pension som en person, der er bosat i den ene del af riget, modtager fra den anden del af riget (kildestaten) også kan beskattes der, hvis kildestaten har givet fradrag eller bortseelsesret for indbetalinger til ordningen.
Dobbeltbeskatning undgås ved, at bopælsstaten nedsætter sin skat med kildestatens skat.
Den anden aftale går ud på, at Danmark hjælper Grønland med at opkræve skat af afkastet af en pensionsordning, som en person, der er bosat i Grønland, har i et dansk penge- eller pensionsinstitut.
Det skal ske ved, at Danmark opkræver dansk pensionsafkastskat af ordningen, og overfører den opkrævede skat til Grønland.
Den tredje aftale ændrer kompensationsaftalen, så kompensationsbeløbet vedrørende pensionsafkastskat bortfalder fra 2013. Grønland kompenseres fortsat for at undlade at beskatte dagpenge og rejsegodtgørelse.
Kompensationsbeløbet er aftalt til 3,3 mio. kr. for 2012 og skal fremover indeksreguleres.
 Den fjerde aftale er en aftale om, at overførsel af pensionsordninger fra et dansk pensionsinstitut til et grønlandsk institut ikke skal have skattemæssige virkninger.
Lovforslaget skønnes at medføre administrative omkostninger til systemudvikling på ca. 3,5 mio. kr. og et løbende ressourceforbrug på et halvt årsværk.
Forslaget skønnes at medføre et umiddelbart nettoprovenu på ca. 18 mio. kr. årligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
