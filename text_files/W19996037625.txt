Videregivelse til udenlandske myndigheder Justitsministeriet fremsendte udkast til forskrifter for  

 "Rigspolitichefens Analyseregister til brug ved Analyseprojekt OPERATION  

 MONITOR" og udkast til ændringer af forskrifterne for Rigspolitichefens  

 Særlige Efterforskningsregister i narkotikasager (Narkoregisteret) samt  

 Rigspolitichefens Særlige Efterforskningsregister vedrørende  

 Organiseret Bandekriminalitet (Rockerregisteret). Ændringerne  

 vedrørte videregivelse af oplysninger til udlandet fra de nævnte  

 registre.
 Efter Justitsministeriets opfattelse kunne en hjemmel til  

 videregivelse af oplysninger i konkret analyseøjemed søges i  

 straffelovens § 152.
Rigspolitichefen oplyste i et notat, at dansk politi til  

 brug for bekæmpelse af rockerkriminalitet gennem mange år havde  

 foretaget såkaldt "offensiv" efterforskning. "Offensiv" efterforskning  

 indebærer ikke alene konkret målrettet efterforskning mod  

 mistænkte gerningsmænd, men forudsætter  

 kriminalitetsanalyse, således at indsatsen kan målrettes.
En  

 afgørende forudsætning for analysevirksomheden er  

 systematisering af foreliggende informationsmateriale, hvilket  

 nødvendiggør personregistrering.
Det var endvidere oplyst, at dansk politi - på grund  

 af kriminalitetsudviklingen - i stigende omfang er afhængig af at  

 modtage oplysninger fra udenlandske samarbejdspartnere.
Da det samtidig er en  

 forudsætning for at modtage oplysninger, at man selv tilkendegiver, at  

 man er indstillet på at samarbejde, var Rigspolitichefen af den  

 opfattelse, at det måtte anses som nødvendigt, at  

 informationsudvekslingen ikke begrænsedes til tilfælde, hvor det  

 var i umiddelbar dansk interesse, at videregivelsen skete.
 Rigspolitichefen havde endelig oplyst, at videregivelse af  

 oplysninger kun ville ske efter en konkret hensigtsmæssighedsvurdering  

 i hvert enkelt tilfælde, og ikke i videre omfang end til danske  

 myndigheder.
 Registertilsynet, som havde behandlet sagen på et  

 møde i Registerrådet, udtalte, at reglerne om videregivelse af  

 oplysninger til offentlige myndigheder i kapitel 6 i lov om offentlige  

 myndigheders registre efter Registertilsynets opfattelse kun vedrører  

 videregivelse til danske myndigheder.
 Ved at begrænse kapitel 6 i lov om offentlige  

 myndigheders registre til alene at angå videregivelse til danske  

 myndigheder har lovgivningsmagten efter Registertilsynets opfattelse  

 forudsat, at en generel eller mere systematisk videregivelse af registrerede  

 oplysninger til udenlandske offentlige myndigheder må kræve et  

 andet særligt hjemmelsgrundlag.
 Registertilsynet fandt på denne baggrund, at navnlig  

 de sensitive oplysninger, som er nævnt i lovens § 9, stk. 2, ikke kunne  

 videregives til udenlandske myndigheder, medmindre der forelå et  

 sikkert hjemmelsgrundlag for en sådan videregivelse.
 Registertilsynet fandt ikke, at der eksisterede det  

 fornødne sikre hjemmelsgrundlag til en generel eller mere  

 systematiseret videregivelse af registrerede oplysninger af  

 efterforskningsmæssig karakter til udenlandske offentlige myndigheder.  

 Registertilsynet kunne derfor ikke tiltræde bestemmelser, der som de i  

 det fremsendte udkast til ændringer af Narko- og Rockerregisteret samt  

 de i det fremsendte udkast til forskrifter for analyseprojekt "OPERATION  

 MONITOR" gav adgang til videregivelse af endog meget sensitive data i  

 registrene til en række udenlandske retshåndhævende  

 myndigheder.
