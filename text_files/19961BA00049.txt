Nr BSF 49 Forslag til folketingsbeslutning om forrang for nationale regler om vand  

 og affald Fremsat af Keld Albrechtsen (EL) Bent Hindrup Andersen (EL) den 29. oktober 1996 Folketinget opfordrer regeringen til på EU's regeringskonference at fremsætte forslag om forrang for nationale regler om vand og affald efter følgende retningslinjer:
A.
Det fastslås, at drikkevand og affald ikke er varer, og at reglerne om  

 EU's indre marked derfor ikke gælder på disse områder.
B.
De enkelte lande kan frit gennemføre regler, som har forrang for EU's  

 regler, om beskyttelse af drikkevand og grundvand, om kvaliteten af  

 drikkevand og grundvand, om affald samt om affaldshåndtering og genbrug.
C.
Indtil disse forslag er gennemført i EU, vil Danmark med henvisning til  

 Luxembourg-forliget og Danmarks vitale interesse i sikring af drikkevandet og  

 genbrugsordningerne nedlægge veto mod ethvert forslag i EU, som forringer den  

 nationale selvbestemmelsesret på disse områder.
Bemærkninger til forslaget Forslaget er forårsaget af det nyligt fremkomne forslag til ændring af  

 Rådets direktiv om kvaliteten af drikkevand - KOM (94)612 - som vil forringe  

 mulighederne for at holde det danske niveau for pesticidindholdet i  

 drikkevandet.
I notatet til Europaudvalget fra Miljøministeriet (alm.del bilag 30, 4.  

 oktober 1996) hedder det: »Grænseværdien for pesticider på 0,1mg/l  

 foreslås opretholdt, men det er i forslaget uklart, om den også gælder for  

 nedbrydnings- og omdannelsesprodukter.
Det foreslås at ophæve den  

 eksisterende samlede grænse for pesticidindhold på 0,5mg/l.
Der er ikke i  

 forslaget hjemmel for Kommissionen til at ændre grænseværdien for bestemte  

 pesticider.
I en note til pesticidgrænseværdien i forslaget angives det  

 imidlertid, at Kommissionen skal undersøge, om der kan fastsættes en  

 individuel værdi for et bestemt stof efter en evaluering af de videnskabelige  

 oplysninger, der er til rådighed.« Senere i notatet hedder det: »Eksisterende og nye grænseværdier, der  

 er lavere end forslagets, eller som ikke findes i forslaget, vil ikke kunne  

 bibeholdes henholdsvis indføres uden Kommissionens godkendelse.
Endvidere vil  

 frihandelsklausulen betyde, at nationalt fastsatte kvalitetskrav ikke kan  

 kræves overholdt for vand eller levnedsmidler, der importeres fra andre  

 medlemsstater.
Da forslaget indeholder væsentlig færre parametre og for visse  

 af disse en højere grænseværdi end det nugældende direktiv, vil en vedtagelse  

 af forslaget kunne betyde en svækkelse af beskyttelsesniveauet.« I forbindelse med grænseværdien for det samlede indhold af pesticider, som  

 p.t. er på 0,5 mikrogram pr. liter, siger professor i miljølære ved Danmarks  

 Tekniske Universitet Finn Bro-Rasmussen til Ritzau den 11. oktober 1996 om  

 direktivets forslag om at ophæve denne grænse, at ». . . ifølge den  

 viden, vi har i dag, vil en sådan ændring ikke være en trussel mod menneskets  

 sundhed i første omgang.
Men det er imod det princip, der blev fastsat i  

 1970'erne - nemlig at drikkevand skal være rent, og at grænseværdier derfor  

 sættes på det lavest målbare niveau.« Finn Bro-Rasmussen har i mange år været medlem af Europa-Kommissionens  

 videnskabelige udvalg for kemiske påvirkninger af miljøet.
Til Ritzau siger  

 han endvidere, at et andet problem i en ikke særlig kendt del af  

 direktivforslaget om opløsningsmidlerne er trichlor-ethylen og  

 perchlor-ethylen, der er affaldsprodukter fra industrien.
Kommissionen vil  

 hæve grænseværdierne for disse stoffer, der i stigende grad mistænkes for at  

 være kræftfremkaldende, til henholdsvis det 40- og 70-dobbelte. »Det  

 finder jeg meget beklageligt, selv om grænseværdien i udgangspunktet er  

 lav,» siger han.
 Han siger også, at der er »en tydelig tendens til, at miljøhensyn har  

 svært ved at hævde sig i EU i forhold til specielt direktoratet GD3 med den  

 magtfulde industrikommissær Martin Bangemann i spidsen«.
Hvis Danmark vil fastholde eller forbedre sine krav til drikkevandet ved  

 hjælp af supplerende eller strengere grænseværdier for de kemiske parametre,  

 skal Danmark meddele dette til Europa-Kommissionen, og de foranstaltninger,  

 som Danmark vil tage, kan så først træde i kraft 3 måneder efter  

 underretningen til Europa-Kommissionen, og kun hvis Kommissionens udtalelse  

 ikke er negativ.
Ellers ». . . skal spørgsmålet afgøres efter  

 revisionskomiteproceduren i drikkevandsdirektivet,» hedder det i  

 Miljøministeriets notat.
Dette direktiv afspejler den tilbagevendende modsætning mellem hensynet  

 til miljøet og den reelle prioritering af det indre marked, som  

 direktivforslaget er udtryk for.
Forslagsstillerne ser ingen tegn på, at de  

 toneangivende lande i EU vil prioritere miljøet over den frie handel med  

 varer, herunder drikkevandet.
Miljøminister Svend Auken siger til Information  

 den 11. oktober 1996: »Det er, som om det politiske pendul i landene  

 omkring os svinger mod højre - også i Norden.
Det er blevet lidt vanskeligt  

 at føre miljøpolitik.« I en artikel dagen før, den 10. oktober 1996,  

 også i Information, siger han: »Kommissionens forslag afspejler  

 formentlig den meget erhvervsvenlige linje i Kommissionen.
Det er udtryk for  

 styrkeforholdene mellem miljøkommissæren og de folk, der står for det indre  

 marked.« Det er derfor glædeligt, at Lene Espersen fra de konservative i Berlingske  

 Tidende den 12. oktober 1996 er enig i, at der må gøres noget over for denne  

 udvikling.
Ifølge Lene Espersen skal Danmark suverænt være herre over sit  

 eget drikkevand.
Men hun siger samtidig: »Der kan være nogle relevante  

 hensyn at tage til den fri handel med vand på flaske og lignende.
Men det  

 skal ikke gå ud over Danmarks muligheder for at beskytte grundvandet og  

 dermed drikkevandet optimalt.« Forslagsstillerne er ikke enige med Lene Espersen i, at der skal laves to  

 direktiver for drikkevandet, således at f.eks. vand på flaske frit skal kunne  

 indføres - af hensyn til det indre markeds bestemmelser - uden at Danmark kan  

 skride ind over for dette vands kvalitet, mens vi i det andet direktiv om  

 vores eget grundvand/drikkevand skal kunne stille de krav, vi måtte ønske.  

 Forslagsstillerne håber, at de konservative - som et minimum - vil være med  

 til at stemme imod det nuværende udkast til direktiv, hvis Lene Espersens  

 ønske om, at der udfærdiges to direktiver med ovenstående indhold i EU, ikke  

 bliver en realitet.
 »EU's affaldsplaner truer kommuners genbrugspolitik«, kan  

 Information skrive i overskriften den 9. oktober 1996 i forbindelse med en ny  

 meddelelse fra Europa-Kommissionen om EU's affaldsstrategi og udkast til  

 rådsresolution - KOM(96)399. I forlængelse af direktivet om drikkevand er  

 også dette udspil et angreb på den danske politik på området, og det har da  

 også medført kraftige reaktioner fra kommuner og miljøorganisationer her i  

 Danmark.
 I Miljø- og Energiministeriets notat til Folketingets Europaudvalg om  

 sagen - alm. del, bilag 30 - hedder det opsummerende:
»Formålet med Kommissionens meddelelse er at justere den gældende  

 affaldsstrategi . . . I strategien gennemgås, hvordan Kommissionen fortolker  

 den gældende EU-lovgivning om affald.
Bl.a. definitionen af affald som en  

 vare, muligheden for at anvende nærheds- og selvforsyningsprincippet i  

 forbindelse med regulering af affaldstransporter mellem medlemsstater og  

 medlemsstaternes mulighed for at få udvidet EU's liste over farligt affald.
Med hensyn til nyttiggørelse anskues dette primært ud fra indre markeds  

 hensyn, idet der ikke omtales styringsmidler, som kan sikre en bedre  

 varetagelse af miljømæssige hensyn.« I notatets afsnit om »Transport af affald« hedder det:  

 »Strategien fremhæver, at affald til nyttiggørelse hovedsagelig er  

 underlagt principperne om fri varebevægelse for det indre marked.
Det  

 understreges, at anvendelsen af nærheds- og selvforsyningsprincippet i  

 forbindelse med regulering af transporter af affald kun kan ske i forbindelse  

 med affald til bortskaffelse og ikke i forbindelse med affald til  

 nyttiggørelse.« Det er sådanne formuleringer, som gør, at Anker Riis fra Kommunernes  

 Landsforening, som er ekspert i affaldspolitik, til Information den 9.  

 oktober 1996 kan sige: »Genbrug koster penge.
Hvis man vil have genbrug,  

 er man nødt til at have nogle redskaber i form af for eksempel regler, som  

 sikrer, at affaldet går til genbrug og ikke til forbrænding, som er  

 billigere.« I samme artikel citerer Information også brevet fra Danmarks  

 Naturfredningsforening til miljøkommissær Ritt Bjerregaard, hvor de skriver:  

 »At affald til genanvendelse (herunder affald, der forbrændes med  

 energiudnyttelse) betragtes som en vare, betyder f.eks., at  

 husholdningsaffald eller erhvervsaffald fra Kerteminde frit kan køres til  

 Gibraltar og blive behandlet eller forbrændt der.
Dette vil . . . medføre, at  

 kommunernes affaldsplaner sættes ud af kraft.« I midten af juli måned i år mødtes EU's miljøministre til et uformelt møde  

 i Dublin, hvor bl.a. denne diskussion stod på dagsordenen.
Kristeligt Dagblad  

 skrev den 16. juli 1996 om dette møde og dets dagsorden:
»Striden står om den del af affaldet, der kan brændes og dermed  

 bruges til energi.
Efter EU's opfattelse er den type affald genanvendeligt og  

 som sådan ikke rigtigt affald, men en vare.
Derfor kan myndighederne ikke  

 nægte forbrændingsanlæg ret til at købe udenlandsk affald, hvis de kan få en  

 højere pris for at modtage det end lokalt affald.
De danske affaldsselskaber  

 har i den forbindelse været betænkelige ved importen af tysk affald, fordi  

 man frygtede, at det ville gå ud over kapaciteten til at modtage  

 affald.« I samme artikel siger miljømedarbejder i Danmarks Naturfredningsforening  

 Joakim Harees Lassen:
»Strategien er et knæfald for liberalisterne.
Det er et klassisk  

 eksempel på, at der sidder nogle EU-folk, som har haft held til at få  

 markedskræfterne til at veje tungere end hensynet til miljøet.« Desuden  

 siger han ifølge Kristeligt Dagblad: »Kommissionens oplæg til  

 affaldsstrategi går direkte mod en afgørelse fra EF-Domstolen i 1993. Her  

 fastslår Domstolen, at hver enkelt region, kommune eller anden lokal enhed  

 skal træffe passende foranstaltninger med henblik på at kunne modtage,  

 behandle eller bortskaffe affald, således at transporten begrænses i videst  

 muligt omfang.« Problemets kerne er, at logikken i det indre marked - og dermed i den  

 kapitalistiske markedsstyring - medfører, at alt skal behandles som en vare,  

 der kan købes og sælges.
Tilmed opfattes mere transport og forbrænding af  

 affald i sig selv som et gode, da det er udtryk for vækst, også selv om dette  

 er i direkte modstrid med almindelig sund fornuft.
Næppe mange danskere kan  

 se fornuften i at transportere affald fra den ene region af Europa til den  

 anden, bare fordi det kan forbrændes lidt billigere, end det kan ske lokalt -  

 og måske i konkurrence med et lokalt genbrugssystem.
EU og dets eksperter i det indre marked indregner ikke den nedslidning af  

 veje, miljø og mennesker, som er en konsekvens af den uhæmmede  

 transportpolitik, som denne Union har som strategi.
Information kunne den 1.  

 juli 1996 skrive: »Ifølge Dobris-rapporten om Europas miljø frembringes  

 der hvert år 1.600 millioner tons affald i EU (1990-tal). Heraf er 22  

 millioner tons farligt affald.« Indtil der strategisk er gjort op med en sådan form for industriel politik  

 og vækststrategi, har Danmark ikke andet valg end at prøve at formindsle de  

 miljømæssige og økonomiske katastrofer ved en så afsindig form for  

 samfundsproduktion.
Nærværende forslag skal ses i dette lys.
Forslagsstillerne opfordrer  

 regeringen og Folketinget til i forbindelse med regeringskonferencen at få  

 fastslået, at drikkevand og affald ikke skal betragtes som varer, og at det  

 indre markeds regler derfor ikke kan gælde på dette område, samt at Danmark,  

 indtil dette elementære princip er slået fast en gang for alle, vil nedlægge  

 veto - i overensstemmelse med Luxembourgforliget - over for alle forslag fra  

 EU's side, som vil forringe selvbestemmelsesretten på disse områder.
Hvis det  

 danske Folketing skal kunne genvinde kontrollen med drikkevandet og med  

 affald og genbrug, er der ingen anden vej end at nedlægge veto, hvis det  

 skulle være nødvendigt.
Næste fase i kampen for drikkevand, grundvand, affald  

 og genbrug består i at kræve, at vand og affald kommer ud af såvel  

 EU-Traktaten som af det indre markeds bestemmelser.
Ellers vil man hele tiden  

 ryge ind i større eller mindre konflikter, som ovenstående direktiv er udtryk  

 for.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forrang for nationale regler om  

 vand og affald.
(Beslutningsforslag nr.
B 49).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
