 Opsparerens samlever erhvervede en fast ejendom og opsparer ønskede at  

 anvende sin boligopsparing incl. 4% statspræmie til udbetaling m.v.
 Da det kun var samleveren, der stod som køber i.h.t. skødet kunne der  

 ikke udbetales statspræmie.
 Opsparers advokat gjorde gældende, at det reelt var opsparer, der  

 erhvervede ejendommen, idet han bidrog med den største del af udgifterne samt  

 at forholdet ville kunne betragtes som et lejeforhold, og at det var uden  

 betydning, om der var oprettet lejekontrakt mellem parterne.
 Hypotekbanken fandt, at man af hensyn til en forsvarlig administration  

 af ordningen måtte opstille entydige og operationelle kriterier ved  

 afgrænsning af de tilfælde, der kan komme i betragtning som præmieberettiget.  

 Boligstyrelsens bekendtgørelse nr. 288 af 14.
 maj 1987 § 5 indeholder krav om dokumentation for udbetaling af  

 præmie.
 Hypotekbanken fastholdt, at der ikke kunne udbetales præmie.
Vedrørende boligsparekontrakt med Provinsbanken i Hillerød Opsparer: N.N.
Deres skrivelse af 25. august 1988 I ovennævnte skrivelse har De oplyst, at Provinsbanken har nægtet Deres  

 klient præmie af det på hans opsparingskonto indestående beløb, kr.  

 12.023,09, der påtænkes anvendt til køb af en fast ejendom, som Deres klient  

 erhverver sammen med sin samleverske.
 Provinsbanken har som begrundelse herfor henvist til, at det alene er  

 samleversken, der i henhold til skødet står som køber af ejendommen.
 Denne afgørelse har De forelagt Hypotekbanken, idet De anmoder  

 Hypotekbanken om at bekræfte, at der intet er til hinder for, at præmie i  

 dette tilfælde vil kunne udbetales.
De har til støtte for Deres anmodning henvist til, at det er uden  

 betydning, om Deres klient står anført i skødet, idet Deres klient reelt  

 erhverver ejendommen sammen med samleversken.
Endvidere at det vil være Deres  

 klient, der kommer til at betale størstedelen af udgifterne, da han oppebærer  

 den største indtægt.
 Endelig har De - under henvisning til lovens § 1 stk. 2, nr. 3 - gjort  

 gældende, at der er tale om et lejeforhold, og at det i den forbindelse er  

 uden betydning, om der er oprettet en egentlig lejekontrakt mellem parterne.
 Hypotekbanken skal i denne anledning udtale følgende:
 Af hensyn til en forsvarlig administration af ordningen er det nødvendigt,  

 at der opstilles entydige og operationelle kriterier ved afgrænsningen af de  

 tilfælde, der kan komme i betragtning som præmieberettiget.
 Dette understøttes af, at de nye regler om boligsparekontrakter  

 (Boligstyrelsens bekendtgørelse nr. 288 af 14. maj 1987 § 5) som noget nyt  

 indeholder krav om, at der som betingelse for udbetaling af præmie skal  

 præsteres dokumentation for, at beløbet anvendes til et af de i loven nævnte  

 formål.
 Kravet om entydige og operationelle kriterier samt dokumentationskravet må  

 medføre, at man ved spørgsmålet om, hvorvidt der foreligger et køb eller et  

 lejeforhold i lovens forstand, må anlægge en snæver fortolkning, jf. lovens §  

 1, stk. 2 nr. 2 og 3.
 Med udgangspunkt heri har Hypotekbanken således ikke fundet, at der i  

 denne sag er tale om køb i lovens forstand, hvilket må fordre, at Deres  

 klient dokumenterer sin berettigelse til præmie ved fremlæggelse af endelig,  

 tinglyst adkomst for ham.
 For så vidt angår spørgsmålet om leje finder Hypotekbanken ikke, at der  

 foreligger et forhold, der er omfattet af lovens § 1, stk. 2 nr. 3 - uanset  

 om der oprettes en lejekontrakt eller ej.
 Hypotekbanken må herefter være enig med Provinsbanken i, at der ikke på  

 det foreliggende grundlag kan udbetales præmie til Deres klient.
 Denne afgørelse kan påklages til Boligstyrelsen, Stormgade 10, 1470  

 København K.
 P.d.v.
