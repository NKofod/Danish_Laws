Ugyldighed.
Gaveanmeldelse, 3-måneders  

 frist for ændring af værdiansættelse A's klage for gaveåret 1999 vedrører  

 værdiansættelsen af unoterede anparter ved gaveafgiftsberegning  

 på følgende punkt:
 Overdragelse af delvis gave af nom. 250.000 kr. anparter i B ApS den 28.  

 oktober 1999 ansat til kurs 452,91.
Det fremgår af sagens oplysninger, at C A/S den 3. september 1998  

 ansøgte Told- og Skattestyrelsen om tilladelse til skattefri spaltning  

 til to selvstændige anpartsselskaber.
Af ansøgningen  

 fremgår det bl.a., at aktiviteten i C A/S består af to  

 forretningsgrene, og at hovedaktionæren A's to sønner er leder  

 af hver sin gren af forretningen.
Efter opsplitning i to anpartsselskaber,  

 skal sønnerne eje hver sit anpartsselskab.
 Ved brev af 24. august 1999 gav Told- og Skattestyrelsen tilladelse til  

 skattefri spaltning af C A/S, således at samtlige aktiver og passiver i  

 selskabet blev overført til to selskaber.
 Ved aftale af 28. oktober 1999 overdrog A (herefter benævnt  

 klageren) sine anparter nom. 250.000 kr. i B ApS til sin søn D.
 Det fremgår af aftalens § 3, at såfremt skattemyndighederne  

 måtte finde, at den af parterne fastsatte købesum helt eller  

 delvist kan forkastes, skal retsvirkningen være, at parterne i  

 fællesskab kan vælge enten at træde tilbage fra  

 overdragelsen i dens helhed eller indrette sig i overensstemmelse med  

 skattemyndighedernes anvisninger.
 Gaveanmeldelse blev underskrevet den 4. juni 2000 og modtaget i Told- og  

 Skatteregionen den 6. juli 2000.
Ved brev af 30. august 2000 til D anerkendte Told- og Skatteregionen  

 modtagelsen af gaveanmeldelsen og købskontrakten vedrørende B  

 ApS.
I brevet er det endvidere anført, at regionen ikke kan behandle  

 sagen på det foreliggende grundlag, da der mangler regnskabsmateriale,  

 og at regnskaber for de seneste tre indkomstår derfor bedes fremsendt.  

 Endvidere henleder regionen opmærksomheden på, at gaveanmeldelsen  

 skulle være indsendt senest den 1. maj 2000, og at der tages  forbehold  

 for ændring af handelsværdien for anparterne samt beregning af  

 renter ved for sen indsendelse af gaveanmeldelsen.
 Ved brev af 19. september 2000 anmodede told- og skatteregionen kommunen  

 under henvisning til gaveanmeldelse og overdragelsesaftalen  om en udtalelse  

 vedrørende overdragelseskursen og passivposten.
Ved brev af 19. september til D, oplyste told- og skatteregionen, at den  

 havde modtaget regnskaber for selskabet for de seneste tre indkomstår,  

 og meddelte at regionen efter en foreløbig gennemgang af regnskaberne  

 tog forbehold for overdragelseskursen af anparterne og beregningen af  

 gaveafgiften.
Endvidere blev det oplyst, at regionen ville anmode kommunen om  

 en udtalelse og vende tilbage til sagen, når udtalelse derfra  

 forelå.
 Ved brev af 5. oktober 2000 udtalte kommunen bl.a., at der kunne  

 være tvivl om anparternes kurs pr. 31. oktober 1999, idet det ikke  

 fremgik af de medsendte regnskaber for de seneste 3 år, hvorledes  

 forholdene har været efter spaltningen af det oprindelige selskab.
Ved brev af 10. oktober 2000 til D anmodede told- og skatteregionen om  

 oplysninger om forholdene efter spaltningen af det oprindelige selskab, og om  

 der var beregnet goodwill ved spaltningen.
Endvidere ønskedes  

 selskabets seneste regnskab og opgørelse over passivposten fremsendt.
 Ved brev 20. december 2000 rykkede told- og skatteregionen for de  

 manglende oplysninger, idet disse ikke var modtaget.
 Den 30. januar 2001 fremsendte told- og skatteregionen endelig kendelse  

 til D.
Ved brev af 23. februar 2001 klagede klagerens repræsentant til  

 told- og skatteregionen over den modtagne kendelse.
Den 2. marts 2001  

 meddelte told- og skatteregionen repræsentanten, at man efter en  

 fornyet gennemgang af sagen fastholdt den trufne afgørelse.
Klagerens repræsentant har oplyst, at en af hans medarbejdere under  

 sagens behandling havde henvendt sig til told- og skatteregionen med henblik  

 på afklaring af de ønskede oplysninger, og da den  

 pågældende sagsbehandler i told- og skatteregionen var på  

 kursus blev der lagt en telefonbesked med anmodning om, at  

 pågældende skulle kontakte medarbejderen.
Der har herudover ikke  

 været kontakt til/fra told- og skatteregionen før afsigelse af  

 kendelse den 30. januar 2001.
 Told- og skatteregionen har fundet, at værdien af de overdragne  

 anparter nom. 250.000 kr. må anses at udgøre 1.132.275 kr.,  

 svarende til kurs 452,91. Det gaveafgiftspligtige beløb er herefter  

 opgjort til 882.475 kr., hvorefter gaveafgiften udgør 132.371 kr. +  

 renter 7.940 kr.
 Man har herved bl.a. henset til, at en gaves værdi skal  

 fastsættes til handelsværdien på tidspunktet for  

 modtagelsen, jf. boafgiftslovens § 27. Den skattemæssige egenkapital i  

 det gamle selskab C A/S udgjorde i 1999 2.264.542 kr. baseret på en  

 aktiekapital på 500.000 kr., svarende til kurs 452,91. Det  

 fremgår ikke af de indsendte regnskaber, hvad indtjeningen i de to nye  

 selskaber måtte have været frem til den 31. oktober 2000.  

 Værdiansættelsen af de overdragne anparter må herefter  

 foretages ud fra skattekursen på 452,91, og således til 1.132.275  

 kr.
Vedrørende sagens formalia er det bl.a. anført, at told- og  

 skatteregionen modtog gaveanmeldelsen den 6. juli 2000, og at gaveanmeldelsen  

 skulle være indsendt 1. maj 2000, idet gaven var givet i 1999. Efter  

 modtagelsen af regnskabsmateriale for de seneste 3 indkomstår anmodede  

 man ved brev af 19. september 2000 kommunen om en udtalelse.
Samtidigt hermed  

 tog told- og skatteregionen forbehold overfor anmelderen for  

 overdragelseskursen af anparterne og beregningen af gaveafgiften.
Det blev i  

 forbeholdet udtrykkeligt angivet, at kommunen var anmodet om en udtalelse, og  

 at regionen ville vende tilbage til sagen, når udtalelse herfra  

 forelå.
Efter modtagelse af kommunens udtalelse af 6. oktober 2000,  

 anmodede regionen den 10. oktober 2000 anmelderen om yderligere oplysninger,  

 og rykkede efterfølgende for svar den 20. december 2000. Forbeholdet i  

 brevet af 19. september 2000 suspenderede 3-måneders fristen, og  

 passiviteten overfor anmodningen om indsendelse af den ønskede  

 dokumentation må medføre, at anmelder ikke har indgivet en  

 behørig gaveanmeldelse, jf. boafgiftslovens § 27, stk. 2.  

 3-månedersfristen må således først anses at have  

 løbet fra det tidspunkt, hvor regionen kom i besiddelse af de  

 nødvendige oplysninger til sagen.
Klagerens repræsentant har overfor Landsskatteretten nedlagt  

 principal påstand om, at told- og skatteregionens kendelse af 30. januar 2001 er ugyldig, idet  

 endelig kendelse er afsagt mere end 3 måneder efter anmeldelsens  

 modtagelse.
Klagerens repræsentant har over for Landsskatteretten  

 nedlagt subsidiær påstand om, at gaveanmeldelsen ændres,  

 jf. skatteforbeholdet i overdragelsesaftalens § 3, med yderligere passivpost  

 af den beregnede avance, samt at den kontante betaling for overdragelsen af  

 parterne forøges.
Til støtte for den principale påstand er det bl.a.  

 anført, at det fremgår af boafgiftslovens § 27, stk. 2, at told-  

 og skatteregionen skal afsige kendelse om værdiansættelsen inden  

 3 måneder efter modtagelsen af gaveanmeldelsen.
Dette er uddybet i  

 ligningsvejledningen for 1999, afsnit A.B.7.2.2 om ændring af  

 værdiansættelsen, hvoraf det fremgår, at "Told- og  

 Skatteregionens ændring skal ske inden 3 måneder efter  

 modtagelsen, og parterne skal have lejlighed til at ytre sig skriftligt eller  

 mundtligt inden ændringen, såfremt dette ikke medfører  

 overskridelse af en lovbestemt frist eller lignende". Det skal  

 bemærkes, at 3-månedersfristen allerede er overskredet ved told-  

 og skatteregionens modtagelse af kommunens brev af 5. oktober 2000, og at  

 endelig kendelse er afsagt mere end 4 måneder efter  

 høringsanmodningen af 19. september 2000.
Told- og skatteregionen har anført, at den samtidigt med brev af  

 19. september 2000 til kommunen tog forbehold overfor anmelderen for  

 overdragelseskursen og beregningen af gaveafgiften.
En sådan skrivelse  

 er ikke modtaget af klageren, og advokaten, der udfærdigede  

 overdragelsesdokumenterne, har heller ikke modtaget den omtalte skrivelse.  

 Efter boafgiftslovens § 27, stk. 2, har gaveafgiftsmyndigheden kun 3  

 måneder efter modtagelsen af gaveafgiftsberegningen til at korrigere  

 værdiansættelsen, og denne frist kan ikke afbrydes, idet der  

 må anses at være tale om en ultimativ frist.
Told- og  

 skatteregionen kan således ikke afbryde denne frist ved at meddele  

 gavegiver/-modtager, at man tager forbehold for værdiansættelsen.  

 Det bemærkes i forbindelse hermed, at told- og skatteregionen på  

 dette tidspunkt var i besiddelse af de seneste 3 års regnskaber.
Det bemærkes, at såvel B ApS som E ApS er stiftet pr. 1. juli  

 1999 ved spaltning af C A/S.
Spaltningsbalancen er underskrevet den 27.  

 august 1999 og endelig vedtagelse af spaltningen skete 15. oktober 1999.  

 Anparterne er overdraget til kurs 100, idet der var tale om nystiftede  

 selskaber, der endnu ikke har aflagt selvstændigt regnskab.
Endvidere  

 var den tidligere ledelse fratrådt og ville ikke fremover have nogen  

 indflydelse på selskabernes udvikling.
 Landsskatteretten skal udtale:
 Boafgiftslovens § 27, stk. 2 har følgende ordlyd:
 "Finder told- og skatteregionen, at en værdiansættelse ikke  

 svarer til handelsværdien på tidspunktet for gavens modtagelse,  

 kan den ændre værdiansættelsen inden 3 måneder efter  

  anmeldelsens modtagelse".
 Retten bemærker, at gaveanmeldelsen og gaveoverdragelsesaftalen  

 modtages i told- og skatteregionen den 6. juli 2000. Ifølge  

 boafgiftslovens § 26, stk. 1 skal gaveanmeldelse senest indgives den 1. maj i  

 det følgende år.
Endelig kendelse om ændring af gavens værdiansættelse  

 afsiges den 30. januar 2001, og således mere end 3 måneder efter  

 anmeldelsens modtagelse.
Henset til ordlyden i boafgiftslovens § 27, stk. 2,  

 hvorefter værdiansættelsen kan ændres af told- og  

 skatteregionen inden 3 måneder efter anmeldelsens modtagelse, finder  

 retten, at den af told- og skatteregionen foretagne ændring ikke er  

 sket rettidigt.
Retten bemærker herved, at told- og skatteregionens breve af 30.  

 august 2000 og 19. september 2000 til gavemodtager, samt den manglede  

 fremsendelse af ønskede oplysninger,  ikke kan anses for grundlag for  

 at suspendere den lovbestemte 3-månedersfrist.
Retten bemærker  

 endvidere, at ikke rettidig indsendelse af gaveanmeldelsen ikke kan  

 medføre suspension af 3-måneders-fristen, regnet fra told- og  

 skattestyrelsens modtagelse, idet sanktionen herfor  fremgår af  

 boafgiftslovens § 38, stk. 1, hvorefter der betales en rente på 0,6 %  

 pr. påbegyndt måned,  hvis gaveanmeldelsen indgives for sent.
 Der gives herved medhold i den af klagerens repræsentant nedlagte  

 principale påstand, således at told- og skatteregionens kendelse  

 af 30. januar 2001 anses for ugyldig.
 Landsskatteretten har i øvrigt ikke taget stilling til rigtigheden  

 af den afgørelse, som told- og skatteregionen har truffet.
