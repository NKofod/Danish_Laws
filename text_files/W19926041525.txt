 Nægtet aktindsigt til kommune i Finanstilsynets sag om  

 realkreditbelåning af et klubhus, til hvis drift kommunen ydede tilskud efter  

 lovgivningen om fritidsundervisning.
 Realkreditlovens § 98. Lov om offentlighed i forvaltningen § 14.
 Forvaltningslovens § 9 og § 28, stk. 3, jf. § 31.
 K kommune ved byrådet har i skrivelse af 11. september 1990 klaget over,  

 at Finanstilsynet ved skrivelser af 14. februar og 19. marts 1990 (j.nr.  

 89-92.01-03) afslog at give henholdsvis kommunen og K-by Fodbold Club  

 aktindsigt i tilsynets sag om (realkreditinstituttet) A's realkreditbelåning  

 af et klubhus tilhørende K-by Idrætsklubs fodboldafdeling, beliggende .....,  

 K-by.
 Sagens omstændigheder er følgende:
Ved skrivelse af 3. marts 1989 klagede K byråd, Økonomiudvalget, til  

 Realkredittilsynet over A's belåning af det omtalte klubhus.
Som begrundelse  

 for klagen anførtes, at stat og kommune efter fritidsloven - hver med  

 halvdelen - er forpligtet til at betale 75% af prioritetsrenterne for sådanne  

 klublokaler, ligesom der skal betales tilskud til en række af de øvrige  

 driftsudgifter.
Det oplyses, at A har ydet et lån til byggeriet på 5.285.000  

 kr., mens anlægsregnskabet udviser en samlet udgift på 5.757.763 kr.  

 Lånegrænsen efter lov om realkreditinstitutter for den pågældende  

 ejendomskategori på 75% er derfor væsentligt overskredet.
Endvidere indgår  

 der en udgift til udstyr på 455.217 kr. i byggeregnskabet, hvilket efter  

 kommunens opfattelse ikke kan belånes, ligesom der kan være andre poster i  

 regnskabet, som heller ikke kan berettige til realkreditbelåning.
 Henvendelsen gav anledning til, at Realkredittilsynet (der på daværende  

 tidspunkt blev udøvet af Boligstyrelsens 5. kontor) den 31. maj 1989  

 iværksatte en rutinemæssig undersøgelse af, hvorvidt det pågældende lån var  

 ydet i overensstemmelse med de dagældende regler i realkreditlovgivningen.  

 Tilsynet brevvekslede derefter med A og Statsskattedirektoratet om lånesagen.
Ved skrivelse af 19. december 1989 meddelte Realkredittilsynet kommunen,  

 at man samme dag havde truffet en afgørelse i sagen.
Skrivelsen indeholdt  

 ingen oplysning om indholdet af tilsynets afgørelse.
På en telefonisk  

 forespørgsel oplyste tilsynet, at der ikke ville blive givet yderligere  

 oplysninger i sagen, da disse betragtes som fortrolige.
 Kommunen anmodede derefter den 16. januar 1990 Finanstilsynet om  

 yderligere oplysninger i sagen, idet man dels ønskede et svar på hvilke  

 udgifter, der var låneberettigede, herunder om den foran nævnte udgift til  

 udstyr var det, og dels gjorde gældende, at kommunen som følge af sine  

 betaling- og tilsynsforpligtelser efter fritidsloven er part i sagen og  

 derfor har krav på at få oplysninger om lånesagens forløb.
Finanstilsynet, der i mellemtiden havde overtaget tilsynet med  

 realkreditinstitutterne, gav i den påklagede skrivelse af 14. februar 1990 en  

 generel vejledning vedrørende principperne for realkreditbelåning af den  

 pågældende ejendomskategori som svar på det første spørgsmål.
Vedrørende  

 spørgsmålet om aktindsigt anføres, at Finanstilsynet »...efter en konkret vurdering af sagen er af den opfattelse, at  

 tavshedspligten efter den daværende realkreditlovs § 8 og den nuværende  

 realkreditlovs § 98 (Lov nr. 841 af 20. december 1989) ikke giver adgang for  

 Tilsynet til at oplyse nærmere om afgørelsens indhold.
Kommunens ønske om at  

 få oplysning om lånets størrelse må derfor ske på anden måde (f.eks. ved en  

 henvendelse til K-by Idrætsklubs Fodboldafdeling).« K-by Fodbold Club anmodede derefter Finanstilsynet om at få en redegørelse  

 for lånesagen og en genpart af Finanstilsynets afgørelse af 19. december  

 1989. Finanstilsynet svarede den 19. marts 1990, at man efter en konkret  

 vurdering af sagen er af den opfattelse, at tilsynets tavshedspligt hindrer,  

 at tilsynet oplyser om afgørelsens indhold, »idet denne alene er et  

 anliggende imellem det pågældende realkreditinstitut og Tilsynet«.  

 Finanstilsynet havde derfor videresendt henvendelsen til A, »som måske  

 vil oplyse nærmere om afgørelsens indhold«.
Finanstilsynet sendte  

 kommunen en kopi af skrivelsen til klubben.
Hverken Finanstilsynets skrivelse  

 af 14. februar 1990 eller skrivelsen af 19. marts 1990 indeholder nogen  

 klagevejledning.
Ved skrivelse af 22. juni 1990 henvendte kommunen sig til  

 industriministeren om Finanstilsynets skrivelser af 14. februar og 19. marts  

 1990. Det anføres, at såvel kommunen som klubben har en væsentlig interesse i  

 sagens udfald og derfor må betragtes som parter i sagen.
Forvaltningsloven  

 forudsætter en afvejning af de forhold, der kan begrunde tavshedspligt, over  

 for de forhold, der peger mod aktindsigt.
Denne afvejning fører til, at  

 kommunen ikke kan betragtes som uvedkommende.
Endvidere har Finanstilsynets  

 nægtelse af at give de nødvendige oplysninger vanskeliggjort en  

 hensigtsmæssig økonomisk styring for kommunen.
Herom siges:
»...Oprindeligt kalkulerede K kommune med en samlet anlægssum for  

 klubhuset på 3,9 mill. kr.. Det var derfor væsentligt ændrede forudsætninger,  

 da K-by FC meddelte, at byggeriet ville koste 5,7 mill. kr.. Byggeriet blev i  

 den forbindelse finansieret med et A-lån på 5,3 mill. kr.. Ifølge  

 fritidsloven medfører dette, at K kommune årligt netto skal betale 375.000  

 kr., hvilket ikke er nogen uvæsentlig budgetpost.
Fra 1. januar 1991 vil  

 beløbet blive fordoblet, idet statsrefusionen bortfalder på området i  

 forbindelse med implementeringen af den nye folkeoplysningslov.
Endvidere har  

 sagen principiel betydning.
Det kan være vanskeligt for befolkningen at  

 forstå, at der er kommunale midler til at finansiere et flot klubhusbyggeri  

 samtidig med, at der nedlægges skoler m.v..« Industriministeren henviste den 13. august 1990 kommunen til at indgive  

 klage til Erhvervsankenævnet.
Der er ikke i ministerens skrivelse angivet  

 nogen frist for sagens indbringelse.
 Ved skrivelse af 11. september 1990 indbragte kommunen sagen for  

 ankenævnet.
Over for ankenævnet har klageren i klageskrivelsen, der henviser til  

 skrivelsen af 22. juni 1990 til ministeren, og i et supplerende indlæg af 2.  

 januar 1991 gjort gældende, at kommunen er part i sagen vedrørende A's  

 belåning af det omhandlede klubhus og derfor har krav på aktindsigt efter  

 reglerne i forvaltningsloven.
Til støtte herfor udtales i indlægget af 2.  

 januar 1991:
 »...Begrundelserne herfor er flere, men blandt andet er det helt  

 oplagt, at klubben ikke ville have nogen mulighed overhovedet for at opføre  

 et klubhus i den størrelse, der her er tale om, hvis ikke loven samtidig  

 pålagde kommunen at betale 75% af renteudgifterne gennem lokaletilskuddet.  

 Man bør heller ikke se bort fra, at netop denne kendsgerning muligvis kan  

 have spillet en rolle i forbindelse med den efter K kommunes opfattelse alt  

 for høje belåning.
 Det er derfor ganske uforståeligt, at kommunen, som må udrede 75% af  

 udgifterne ikke må anses som en part i sagen og derfor i virkeligheden  

 fratages muligheden for effektivt at udføre det tilsyn, som man i henhold til  

 fritidsloven også har pligt til .
Det må således af dokumenterne fremgå på hvilket grundlag det pågældende  

 lån er ydet, f.eks. om der gennem lånet er financieret andre udgifter end de  

 tilskudsberettigede.
Der kunne her være tale om f.eks. financiering af  

 lysanlæg, tribune m.v.« Finanstilsynet har i en redegørelse for sagen af 16. november 1990  

 fastholdt den trufne afgørelse, idet tilsynet efter en fornyet konkret  

 vurdering af sagen fortsat er af den opfattelse, at kommunen ikke har en så  

 væsentlig interesse i lånesagen, at kommunen kan anses for part i sagen i  

 forvaltningslovens forstand og dermed berettiget til aktindsigt efter lovens  

 § 9. Som begrundelse herfor anføres:
 »...Finanstilsynet finder ikke, at K kommune har en retlig interesse  

 i tilsynssagen, eller at kommunen af andre grunde måtte antages at være part  

 i sagen i forvaltningslovens forstand og dermed være berettiget til  

 aktindsigt, jf. bemærkningerne til § 9 i forvaltningsloven.
Finanstilsynet støtter denne antagelse på det forhold, at kommunen ikke  

 har en sådan interesse i en eventuel omlægning af lånet.
En sådan omlægning  

 ville i givet fald indebære, at låntager, hvis denne har været i god tro -  

 hvilket normalt er tilfældet - og derfor har krav på at blive holdt økonomisk  

 skadesløs, blot ville få erstattet et realkreditlån med et reservefondslån på  

 nøjagtig de samme betingelser som det indfriede lån, således at de fremtidige  

 ydelser og dermed kommunens udgift ville være upåvirket.« I en supplerende udtalelse af 6. maj 1991 har Finanstilsynet oplyst  

 følgende om fremgangsmåden i tilfælde, hvor det konstateres, at reglerne om  

 realkreditbelåning ikke er fulgt:
»...Ved tilsynets undersøgelse af, om realkreditlovens  

 udlånsbestemmelser i konkrete sager er overholdt, kommunikerer tilsynet efter  

 fast praksis alene med realkreditinstituttet.
Finder Finanstilsynet ikke, at  

 et instituts værdiansættelse er udtryk for ejendommens rimelige kontante  

 handelsværdi, jf. kapitel 6 om værdiansættelse og låneudmåling i  

 realkreditloven, § 10 i bekendtgørelse nr. 571 af 15. august 1989 af lov om  

 realkreditinstitutter og § 3 i bekendtgørelse nr. 113 af 15. februar 1989 om  

 realkreditinstitutternes værdiansættelse og låneudmåling, påbydes  

 realkreditinstituttet at nedbringe realkreditbelåningen derefter.
Ved påbud om lovliggørelse af ydede realkreditlån tager Finanstilsynet  

 principielt ikke stilling til, i hvilket omfang instituttet er forpligtet  

 over for låntager til at fastholde vilkårene for det ydede lån, f.eks. ud fra  

 en vurdering af spørgsmålet om god eller ond tro ved accepten af  

 lånetilbudet.
Såfremt realkreditinstituttet ikke med henvisning til ond tro  

 hos låntager kan kræve realkreditlånet helt eller delvis indfriet, må  

 lovliggørelsen ske ved en omlægning til et lån af instituttets reserver.
Ved  

 en sådan omlægning indfries en del af de udstedte realkreditobligationer,  

 nemlig den mængde obligationer, der er udstedt til långivning i strid med  

 realkreditlovgivningen.
 Et reservefondslån er i modsætning til et realkreditlån ikke baseret på  

 udstedelse af realkreditobligationer, og derfor heller ikke omfattet af  

 realkreditlovens regler om lånegrænser afhængig af ejendomskategori og det  

 pågældende låneformål.
Såfremt låntager har fået et realkreditlån i god tro, vil omlægningen til  

 reservefondslån skulle ske således, at debitor holdes fuldt ud økonomisk  

 skadesløs.
Dette kan ske ved, at reservefondslånet ydes på nøjagtig samme  

 vilkår som det omlagte realkreditlån.« Kulturministeriet, Direktoratet for Folkeoplysning, der med ankenævnets  

 tilladelse er indtrådt som part i sagen, har i skrivelse af 21. maj 1991  

 udtalt:
»Efter fritidsundervisningsloven skal K Kommune og staten - hver med  

 50% - betale 75% af renterne på det omtalte lån.
For at K Kommune kan udføre  

 sin tilsynspligt så effektivt som muligt, er det efter direktoratets  

 opfattelse nødvendigt, at kommunen får de nødvendige og tilstrækkelige  

 oplysninger om lånet, herunder om der gennem lånet er finansieret andre  

 udgifter end de tilskudsberettigede, da kommunen efter de gældende regler  

 alene har pligt til at yde tilskud med 75% af følgende driftsudgifter:
 -Renter af prioritetsgæld.
 -Skatter, afgifter og forsikringer vedrørende ejendommen.
-Udgifter til ordinær vedligeholdelse, opvarmning, belysning og rengøring  

 og til eventuelt fornødent tilsyn.« På foranledning af ankenævnet har tillige spørgsmålet om, hvorvidt klagers  

 adgang til de omhandlede oplysninger eventuelt måtte følge af bestemmelserne  

 i forvaltningslovens § 28, stk. 3, jf. § 31, været behandlet under sagens  

 skriftlige forberedelse.
Finanstilsynet har herom i skrivelse af 7. januar  

 1992 udtalt:
 »Det følger af § 28, stk. 3, i forvaltningsloven, at andre fortrolige  

 oplysninger - udover de i stk. 2 nævnte tilfælde - kun må videregives til  

 andre forvaltningsmyndigheder, når det må antages, at oplysningen vil være af  

 væsentlig betydning for myndighedens virksomhed eller for en afgørelse,  

 myndigheden skal træffe.
 Af bemærkningerne til bestemmelsen i § 28 fremgår det, at bestemmelsen  

 indebærer, at der ikke mellem forskellige forvaltningsmyndigheder kan finde  

 videregivelse af fortrolige oplysninger sted, medmindre der er et sagligt  

 behov herfor.
 Det er på denne baggrund Finanstilsynets opfattelse, at oplysningerne i  

 tilsynets sag om A's belåning af K-by Idrætsklubs klubhusbyggeri ikke kan  

 antages at være af væsentlig betydning for K kommunes virksomhed, jf. § 28,  

 stk. 3 og § 31 i forvaltningsloven, idet et eventuelt påbud fra tilsynet om  

 nedbringelse af den del realkreditlånet, der måtte være ydet i strid med  

 realkreditlovgivningen, ikke må antages at være af væsentlig betydning for  

 kommunens virksomhed, da låntager i givet fald, forudsat at låntager har  

 været i god tro ved accepten af lånetilbudet, hvilket normalt er tilfældet,  

 har krav på at blive holdt økonomisk skadesløs ved at få erstattet den  

 pågældende del af realkreditlånet med et reservefondslån, der ikke er baseret  

 på udstedelse af realkreditobligationer, men i øvrigt ydes på nøjagtig samme  

 betingelser som det indfriede lån.
De fremtidige ydelser og dermed kommunens udgift vil således være  

 upåvirket heraf, jf.
Finanstilsynets skrivelse af 16. november 1990 til  

 Erhvervsankenævnet.
Da Finanstilsynet ikke anser betingelserne i § 28, stk. 3 i  

 forvaltningsloven for at være til stede, må Finanstilsynet derfor fastholde  

 afslaget på at give kommunen de udbedte oplysninger i den konkrete  

 lånesag.« Klageren har heroverfor i skrivelse af 17. februar 1992 fastholdt, at  

 kommunen må betragtes som part i sagen, og har som begrundelse anført, at  

 kommunen »...for det første skal føre tilsyn med idrætsklubber og følgelig må  

 have adgang til alle relevante oplysninger .
For det andet er K kommunes udgifter direkte afhængige af klubbens  

 udgifter til renter m.v.
I den forbindelse er det indlysende, at  

 kreditforeningens ulovlige og forhøjede långivning med tilsvarende for høje  

 renteudgifter er en handling, som kreditforeningen må bære konsekvensen af og  

 ikke K kommune . Det vil være absolut uantagelig, at K kommune skal have  

 større udgifter alene som følge af kreditforeningens ulovligheder.
Såfremt K kommune ikke får adgang til de her omhandlede oplysninger, vil  

 man ikke være i stand til at afgøre, hvilke udgifter K kommune som offentlig  

 myndighed har pligt til at refundere.
K kommune skal derfor på det kraftigste  

 anmode om at få aktindsigt i nærværende sag.« Kulturministeriet, Direktoratet for Folkeoplysning, har den 6. februar  

 1992 meddelt, at man ikke har yderligere at tilføje, idet man henviser til  

 udtalelsen af 21. maj 1991.
 Ankenævnet udtalte:
 Indledningsvis bemærkes, at Erhvervsankenævnet under de foreliggende  

 omstændigheder, herunder at der ikke er givet klagevejledning, finder at  

 burde behandle klagen, uanset at denne er indgivet efter udløbet af  

 klagefristen på 4 uger, jf. realkreditlovens § 100, stk. 3.
 Om sagens realitet bemærkes:
Aktindsigt efter lov om offentlighed i forvaltningen (lov nr. 572 af 19.  

 december 1985), der efter lovens § 4, stk. 1, tilkommer »enhver«,  

 er efter lovens § 14 begrænset af særlige bestemmelser i den øvrige  

 lovgivning om tavshedspligt.
Realkreditloven (lov nr. 841 af 20. december  

 1989, nu lovbekendtgørelse nr. 56 af 24. januar 1992) indeholder som § 98 en  

 bestemmelse om tavshedspligt for Finanstilsynet.
En tilsvarende bestemmelse  

 fandtes i den tidligere realkreditlov (senest lovbekendtgørelse nr. 571 af  

 15. august 1989) som § 8, stk. 4. Det fremgår af forarbejderne til denne  

 bestemmelse, Folketingstidende 1982-83, Tillæg A, sp. 4077-4078, sammenholdt  

 med forarbejderne til den første offentlighedslov (lov nr. 280 af 10. juni  

 1970), Folketingstidende 1969-70, Tillæg B, sp. 2128-2133, at  

 realkreditlovens § 98 hører til de tavshedsforskrifter, der er omfattet af  

 offentlighedslovens § 14. Da oplysningerne i den sag, som klager ønsker  

 aktindsigt i, må anses for omfattet af Finanstilsynets tavshedspligt efter  

 realkreditlovens § 98, kan Erhvervsankenævnet tiltræde, at klageren ikke har  

 krav på aktindsigt efter offentlighedsloven.
Forvaltningsloven (lov nr. 571 af 19. december 1985) indeholder i kapitel  

 4 bestemmelser om aktindsigt for den, der er part i en sag.
Denne adgang til  

 aktindsigt er efter lovens § 9, stk. 2, ikke begrænset af lovgivningens  

 særlige tavshedsforskrifter, men alene af reglerne i forvaltningsloven,  

 navnlig dennes §§ 12-15. Loven indeholder ikke nogen definition af, hvem der  

 er part i lovens forstand, men dette er bl.a. behandlet i Justitsministeriets  

 vejledning til loven, pkt. 49-55.
Realkreditloven, som ændret ved lov nr. 932 af 27. december 1991,  

 indeholder derimod nu en udtrykkelig bestemmelse om, hvem der kan anses for  

 part i forhold til Finanstilsynet, idet det efter ændringen i lovens § 98,  

 stk. 5, hedder: »Som part i forhold til Finanstilsynet anses alene det  

 realkreditinstitut, som tilsynsvirksomheden efter lovens kapitel 16  

 vedrører.« I lovmotiverne siges det om begrundelsen for bestemmelsen,  

 »at der i meget vidt omfang skal sikres fortrolighed omkring de  

 oplysninger, som Finanstilsynet gennem sin tilsynsvirksomhed kommer i  

 besiddelse af.« (Folketingsåret 1991-92, lovforslag nr.
L 65, til § 1,  

 nr. 37). Ændringsloven trådte i kraft den 1. januar 1992, hvorfor den  

 foreliggende sag må bedømmes på grundlag af den tidligere affattelse af  

 realkreditlovens § 98, der ikke indeholdt en tilsvarende bestemmelse.
Realkreditloven og de i henhold til loven udfærdigede bekendtgørelser  

 indeholder nærmere bestemmelser om størrelsen af de lån, som  

 realkreditinstitutterne må tilbyde.
Den afgørelse, som Finanstilsynet har  

 truffet, vedrører spørgsmålet, om A ved sin långivning til det omhandlede  

 klubhus har overholdt disse regler.
Kommunen har som begrundelse for sit  

 ønske om aktindsigt navnlig henvist til, at der ved låneudmålingen kan være  

 indgået udgifter, som ikke er tilskudsberettigede efter lov om  

 fritidsundervisning.
Det ligger imidlertid uden for realkreditinstituttets og  

 Finanstilsynets opgaver at påse, om der i byggeregnskabet er medtaget beløb,  

 som ikke er tilskudsberettigede efter lovgivningen om fritidsundervisning.  

 Hverken realkreditinstituttet eller Finanstilsynet har således haft anledning  

 til at tage stilling til dette spørgsmål.
Det er iøvrigt ikke oplyst, at  

 Finanstilsynets afgørelse skulle have medført, at der er pålagt låntager  

 forøgede økonomiske byrder og dermed kommunen forøgede tilskudsforpligtelser.  

 Ankenævnet finder herefter, at Finanstilsynets afgørelse af, om  

 realkreditlovgivningens belåningsregler er overholdt, ikke har en sådan  

 sammenhæng med og betydning for kommunens administration af  

 tilskudslovgivningen, at kommunen kan anses for part i tilsynets sag i  

 forvaltningslovens forstand.
Ankenævnet kan derfor tiltræde, at klager ej  

 heller har krav på aktindsigt efter forvaltningslovens kapitel 4.
Vedrørende anvendelsen af forvaltningslovens § 28, stk. 3, jf. § 31  

 bemærkes, at ankenævnet i overensstemmelse med det ovenfor anførte ikke  

 finder det godtgjort, at Finanstilsynets sag skulle indeholde oplysninger,  

 der er af væsentlig betydning for kommunens administration af  

 tilskudslovgivningen.
Det bemærkes herved, at det ikke er oplyst, om kommunen  

 kan få de ønskede oplysninger om indholdet af byggeregnskab m.v. fra  

 fodboldklubben som bygherre og tilskudsmodtager, og at hjemmel for kommunen  

 som tilsynsmyndighed til at skaffe sig de fornødne oplysninger i første række  

 bør søges i tilskudslovgivningen.
 Ankenævnet stadfæster herefter den påklagede afgørelse.
