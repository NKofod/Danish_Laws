Nr BTB 67 Betænkning over Forslag til folketingsbeslutning om nedsættelse af en  

 kommission om børns og unges erhvervsarbejde   

 Nr B 67 1991-92, 1. samling Afgivet af Arbejdsmarkedsudvalget Afgivet: 19920506 Udvalget har behandlet beslutningsforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget)  

 beslutningsforslaget til vedtagelse med det stillede ændringsforslag.
Flertallet har bemærket, at der ofte fremkommer nye og meget  

 forskelligartede oplysninger om børns og unges erhvervsarbejde, skolegang  

 m.v.
Noget samlet billede tegner sig ikke.
Kommissionens arbejde og  

 afrapportering vil være en hjælp for fremtidens børne- og ungdomspolitiske  

 arbejde.
 Et mindretal (Venstres, Det Konservative Folkepartis,  

 Centrum-Demokraternes og Det Radikale Venstres medlemmer af udvalget)  

 indstiller beslutningsforslaget til forkastelse og vil stemme hverken  

 for eller imod ændringsforslaget.
Et flertal inden for mindretallet (Venstres og Det Konservative  

 Folkepartis medlemmer af udvalget) ønsker at bemærke, at en række af de  

 forhold, som forslagsstillerne ønsker belyst af en ny kommission, allerede er  

 undersøgt grundigt af bl.a.
Socialforskningsinstituttet.
Venstre og Det Konservative Folkeparti kan derfor ikke se nogen  

 tungtvejende grund til at igangsætte et så stort maskineri, som en kommission  

 jo vitterlig er.
Ideen om ansættelseskontrakter er ligeledes overhalet af  

 virkeligheden, idet et direktiv om udstedelse af ansættelsesbeviser allerede  

 er vedtaget.
 Disse partier er derfor af den opfattelse, at der ikke er behov for at  

 gennemføre beslutningsforslaget.
 Et andet mindretal (Fremskridtspartiets medlem af udvalget)  

 indstiller beslutningsforslaget til forkastelse og vil stemme imod  

 ændringsforslaget.
Mindretallet har den opfattelse, at ansvaret for børn i første række er  

 forældrenes.
Det er derfor også forældrene, der i samarbejde med deres børn  

 skal finde ud af, om - og i givet fald i hvilket omfang - børn skal arbejde.
 Forældre og børn må aftale betingelserne med de respektive arbejdsgivere.
 Det, som beslutningsforslaget meget vel kan komme til at medføre, er, at  

 de unges beskæftigelsesmuligheder vil blive stærkt reduceret, når der bliver  

 tale om en lang række restriktioner og forbud, hvilket det foreslåede  

 kommissionsarbejde meget vel kan føre med sig.
Ændringsforslag Af et flertal (S, SF og KRF):
 Til teksten 1) I kommissoriets nr. 4 indsættes efter 2. pkt.  

 som nyt punktum:
»Kommissionen skal i sine overvejelser om ansættelseskontrakter  

 fremkomme med eksempler på, hvordan Danmark kan efterleve EF-direktivet af  

 14. oktober 1991 om arbejdsgivernes pligt til at underrette arbejdstagerne om  

 vilkårene for arbejdskontrakter eller ansættelsesforholdet.« Bemærkninger Til nr. 1 Rådet for De Europæiske Fællesskaber har den 14. oktober 1991  

 vedtaget et direktiv om ansættelseskontrakter.
 Medlemsstaterne er forpligtet til at vedtage de nødvendige love og  

 administrative bestemmelser for at efterkomme dette direktiv senest den 30.  

 juni 1993.
Det må derfor være oplagt, at kommissionen giver nogle eksempler på,  

 hvordan Danmark kan efterleve dette direktiv.
Kommissionen bør udtale sig så  

 betids, at kommissionens arbejde kan indgå i de lovgivningsmæssige  

 overvejelser.
