Betænkning afgivet af Skatteudvalget den 14. maj 2014 Betænkning over Forslag til lov om ændring af aktieavancebeskatningsloven, selskabsskatteloven og skattekontrolloven (Selskaber m.v.s registrering af fremførselsberettigede underskud, oplysningspligt om erhvervelse af visse aktier og investeringsbeviser m.v., selvangivelse af kildeartsbegrænsede tab m.v.) [af skatteministeren (Morten Østergaard)]:
1. Ændringsforslag Skatteministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 26. februar 2014 og var til 1. behandling den 14. marts 2014. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 20. december 2013 dette udkast til udvalget, jf.
SAU alm. del  bilag 72. Den 28. februar 2014 sendte skatteministeren de indkomne høringssvar og et notat herom til udvalget.
Skriftlig henvendelse Udvalget har i forbindelse med udvalgsarbejdet modtaget en skriftlig henvendelse fra FSR  danske revisorer.
Skatteministeren har over for udvalget kommenteret den skriftlige henvendelse.
Spørgsmål Udvalget har stillet 20 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, RV, SF og EL) indstiller lovforslaget til vedtagelse med det stillede ændringsforslag.
Socialdemokratiets, Dansk Folkepartis, Det Radikale Venstres, Socialistisk Folkepartis og Enhedslistens medlemmer af udvalget udtaler, at underskudsregisteret vil skabe et bedre grundlag for at sikre korrekt anvendelse af fremførte underskud og på sigt lette virksomhedernes administrative byrder i forbindelse hermed. Ændringsforslaget sikrer, at alle vil kunne foretage den første indberetning til underskudsregisteret, samtidig med at der afleveres selvangivelse.
Med ændringsforslaget tages der højde for den bekymring, som har været rejst under udvalgsbehandlingen, og de administrative byrder for virksomhederne i forbindelse med førstegangsregistreringen reduceres.
Et mindretal i udvalget (V, LA og KF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af skatteministeren, tiltrådt af udvalget:
 1) Stk. 5 affattes således:
»Stk. 5. Juridiske personer, som efter skattekontrollovens § 4, stk. 2, skal indgive selvangivelse i perioden fra den 1. oktober til den 31. juli efter indkomstårets udløb, kan, hvis selvangivelsesfristen for indkomståret udløber i den periode, hvor indberetningen af fremførselsberettigede underskud finder sted, vente med at indgive selvangivelse for indkomståret til den 1. august i året efter indkomstårets udløb.« [Udskydelse af selvangivelsesfristen for at understøtte en længere periode for indberetning af underskud m.v.] Bemærkninger Til nr. 1 Det fremgår af den foreslåede § 35, stk. 4, i selskabsskatteloven, jf. lovforslagets § 2, nr. 2, at skatteministeren fastsætter regler om bl.a. indberetningstidspunktet og -perioden for, hvornår selskaber m.v. skal indberette underskud og skattefri omstruktureringer til underskudsregisteret.
 Indberetningstidspunktet og -perioden er således ikke fastlagt, men det fremgår af bemærkningerne til lovforslaget, at indberetningsperioden vil udgøre 3 måneder  formentlig i anden halvdel af 2014.
 De underskud m.v., der skal indberettes, dækker perioden fra og med indkomståret 2002 til og med indkomståret 2013. For at selskaberne m.v. kan få gavn af underskudsregisterets automatiske fremførsel og fordeling af underskud for indkomståret 2014, er det nødvendigt, at disse underskud m.v. er indberettet inden eller senest, samtidig med at der indgives selvangivelse for indkomståret 2014.
 For at give selskaberne m.v. bedre tid til at foretage indberetningen forventer skatteministeren i de administrativt fastsatte regler i medfør af den foreslåede bestemmelse i selskabsskattelovens § 35, stk. 4, at fastsætte indberetningsperioden til 10 måneder i stedet for de oprindelig påtænkte 3 måneder.
Det er forventningen, at indberetningsperioden vil begynde i september eller oktober 2014. Tidspunktet afhænger af idriftsættelsen af underskudsregisteret, som er under udvikling.
Det forventes således, at perioden for indberetning af underskud m.v. vil løbe fra den 1. oktober 2014 til den 1. august 2015.
 For at understøtte en indberetningsperiode på 10 måneder er det nødvendigt at udskyde selvangivelsesfristen for selskaber m.v., hvis selvangivelsesfrist udløber i indberetningsperioden.
 Selskaber m.v. skal som udgangspunkt selvangive senest 6 måneder efter indkomstårets udløb, jf. skattekontrollovens § 4, stk. 2. For selskaber m.v., der har et fremadforskudt indkomstår 2014, der udløber i perioden fra den 1. februar 2015 til den 31. marts 2015, er selvangivelsesfristen dog den 1. august 2015.
 Det er forventningen, at selve selvangivelsesløsningen for indkomståret 2014 vil være klar i marts 2015. Derved vil SKAT kunne modtage selvangivelsesoplysninger for indkomståret 2014 fra og med marts 2015. Den foreslåede udskydelse af selvangivelsesfristen giver selskaberne m.v. mulighed for, i en periode på 4-5 måneder at afgive oplysninger til underskudsregisteret for indkomstårene 2002-2013, samtidig med at selskaberne m.v. afgiver selvangivelsesoplysninger for indkomståret 2014. Forslaget understøtter således selskaberne m.v.s mulighed for at afgive oplysningerne i samme arbejdsgang.
 Den foreslåede udskydelse af selvangivelsesfristen vil medføre, at selskaber m.v. skal indgive selvangivelse for indkomståret 2014 senest den 1. august 2015, uanset hvilken regnskabsperiode selskabet m.v. har valgt for indkomståret 2014. Dermed vil alle selskaber m.v. uanset regnskabsperioden for indkomståret 2014 få 10 måneder til at indberette underskud m.v. for perioden 2002-2013 til underskudsregisteret.
 Udskydelsen af selvangivelsesfristen gælder alle juridiske personer, uanset om de har fremførselsberettigede underskud at indberette til SKAT.
Ane Halsboe-Jørgensen (S) Benny Engelbrecht (S) Pernille Rosenkrantz-Theil (S) John Dyrby Paulsen (S) Jesper Petersen (S) Per Husted (S) Peder Christensen (S) Nadeem Farooq (RV) Christian Friis Bach (RV) Camilla Hersom (RV) Lisbeth Bech Poulsen (SF) Trine Mach (SF) Frank Aaen (EL) Stine Brix (EL) Nikolaj Villumsen (EL) Hans Andersen (V) Jacob Jensen (V) Thomas Danielsen (V) Kristian Pihl Lorentzen (V) Tina Nedergaard (V) Torsten Schack Pedersen (V) Troels Lund Poulsen (V) Mads Rørvig (V) fmd.
Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 144 Bilagsnr.
