Nr LSF 33 Forslag til Lov om ændring af lov om banker og sparekasser (Ændret status  

 for offentlige repræsentanter i bestyrelserne) Fremsat af Rahbæk Møller (SF) Margrete Auken (SF) Lilli Gyldenkilde (SF)  

 Birthe Hansen (SF) Leif Hermann (SF) Jørn Jespersen (SF) Jes Lunde (SF) Ebba  

 Strange (SF) den 27. oktober 1987 § 1 I lov om banker og sparekasser, jf. lovbekendtgørelse nr. 374 af 15.
august 1985, som ændret ved lov nr. 400 og 401 af 10. juni 1987, foretages følgende ændringer:
 1. I § 9 indsættes efter stk. 1 som nyt stykke:
»Stk. 2. Det af industriministeren udnævnte bestyrelsesmedlem har pligt til at give indberetninger til industriministeren om sit virke, til med jævne mellemrum at mødes med industriministeren og til at følge generelle retningslinjer for sit bestyrelsesarbejde.
Industriministeren fastsætter de nærmere regler herfor.« Stk. 2 bliver herefter stk. 3.
 2. I § 13 indsættes efter stk. 1 som nyt stykke:
»Stk. 2. Det af industriministeren udnævnte bestyrelsesmedlem har pligt til at give indberetninger til industriministeren om sit virke, til med jævne mellemrum at mødes med industriministeren og til at følge generelle retningslinjer for sit bestyrelsesarbejde.
Industriministeren fastsætter de nærmere regler herfor.« Stk. 2-12 bliver herefter stk. 3-13.
 3. I § 15 e indsættes efter stk. 1 som nyt stykke:
»Stk. 2. Det af industriministeren udnævnte bestyrelsesmedlem har pligt til at give indberetninger til industriministeren om sit virke, til med jævne mellemrum at mødes med industriministeren og til at følge generelle retningslinjer for sit bestyrelsesarbejde.
Industriministeren fastsætter de nærmere regler herfor.« Stk. 2 bliver herefter stk. 3.
 4. I § 15 j indsættes efter stk. 1 som nyt stykke:
»Stk. 2. Det af industriministeren udnævnte bestyrelsesmedlem har pligt til at give indberetninger til industriministeren om sit virke, til med jævne mellemrum at mødes med industriministeren og til at følge generelle retningslinjer for sit bestyrelsesarbejde.
Industriministeren fastsætter de nærmere regler herfor.« Stk. 2-4 bliver herefter stk. 3-5.
§ 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Den offentlige repræsentation i banker og sparekasser, som blev indført ved lov nr. 199 af 2. april 1974, har ikke været nogen bemærkelsesværdig succes.
Forhåbentlig deltager de fleste repræsentanter på forsvarlig vis i bestyrelsesarbejdet på linje med de øvrige bestyrelsesmedlemmer, men der er ingen offentligt kendte tilfælde, hvor de offentlige repræsentanter har spillet nogen som helst rolle som forsvarer for netop samfundets interesser.
Socialistisk Folkeparti har da også flere gange foreslået at give de offentlige repræsentanter særlige forpligtelser for at give ordningen mening.
Det har imidlertid ikke hidtil været muligt at vinde flertal for en sådan ændring.
 Sagen om 6. Juli Banken har atter vendt søgelyset mod denne ordning.
Den offentlige repræsentant har ikke på nogen måde gjort myndighederne opmærksom på de særegne forhold i den pågældende bank.
 Tiden må nu være kommet til at give ordningen et indhold.
Hvis det ikke skulle lykkes at få en ændring af denne karakter, er ordningen efter SF's opfattelse meningsløs.
Bemærkninger til lovforslagets enkelte bestemmelser Ad § 1 Det foreslås at pålægge de offentlige repræsentanter at foretage regelmæssige indberetninger til industriministeren, at deltage i møde med ministeren og at modtage generelle pålæg om deres virke.
De nærmere enkeltheder i disse forpligtelser findes det uhensigtsmæssigt at fastlægge i lovsform.
Det overlades derfor til industriministeren at udforme de nærmere regler.
Det er imidlertid hensigten, at indberetningspligten ikke alene skal gælde ulovlige forhold, som den offentlige repræsentant allerede i dag på linje med de øvrige bestyrelsesmedlemmer har pligt til at indberette til Banktilsynet.
Men herudover må den offentlige repræsentant have pligt til at indberette, hvis banken eller sparekassen i betænkelig grad bevæger sig på kanten af loven, hvis en væsentlig del af dens virksomhed består i finansiering af ejendomsspekulation, skattearbitrage eller andre former for samfundsskadelig virksomhed, hvis banken eller sparekassen undlader at følge regeringens og Nationalbankens henstillinger i sin ud- og indlånspolitik, eller hvis banken eller sparekassen på anden vis virker imod samfundets interesser.
Ad § 2 Det foreslås, at loven træder i kraft ved bekendtgørelsen i Lovtidende.
