Fremsat den 28. februar 2020 af Nils Sjøberg (RV), Morten Østergaard (RV), Ellen Trane Nørby (V), Christian Juhl (EL), Niels Flemming Hansen (KF) og Rasmus Nordqvist (ALT) Forslag til folketingsbeslutning om økonomisk støtte til det tyske mindretals sociale arbejde Folketinget pålægger regeringen inden udgangen af 2020 at sikre økonomisk støtte til det tyske mindretals frivilligarbejde på det sociale område i frivilligcenteret Sozialdienst Nordschleswig.
Bemærkninger til forslaget Sozialdienst Nordschleswig er en organisation i Sønderjylland, der varetager drift og organisering af frivilligarbejde blandt over 4.000 borgere, 15 sønderjyske foreninger, 35 institutioner, et plejehjem og en tilknyttet boinstitution.
Aktuelt har Sozialdienst Nordschleswig behov for 350.000kr. i økonomisk støtte, da centeret har fået afslag på en ansøgning om økonomisk støtte fra Socialstyrelsen, som organisationen ellers har modtaget i tidligere år.
Det manglende tilskud vil få alvorlige konsekvenser for Sozialdienst Nordschleswigs aktiviteter.
Med sit store antal medlemmer og sine mange frivillige er Sozialdienst Nordschleswig med til at skabe rammen for en velfungerende sameksistens i grænselandet mellem mindretal og flertal, som kan danne forbillede for alle andre samarbejder mellem mindretal og flertal i Danmark og verden over.
Dette ønsker forslagsstillerne at anerkende.
Det foreslås derfor, at regeringen sikrer Sozialdienst Nordschleswig den økonomiske støtte, som gør det muligt at fortsætte det frivillige sociale arbejde.
Dette skal ske med afsæt i  rammeaftalen om beskyttelse af nationale mindretal,  bonn-København-erklæringerne og  bekendtgørelse af den europæiske pagt om regionale sprog eller mindretalssprog.
Skriftlig fremsættelse Nils Sjøberg (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om økonomisk støtte til det tyske mindretals sociale arbejde.
(Beslutningsforslag nr.
B 131) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
