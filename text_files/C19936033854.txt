(Til politiet, anklagemyndigheden og domstolene m.fl.) Efter hidtil gældende praksis har tilladelse til afdragsvis betaling af  

 bøder, konfiskation mv. normalt været betinget af, at indkomne afdrag først  

 afskrives på konfiskationen og til sidst på bøden.
Spørgsmålet om denne  

 rækkefølge har været forelagt Justitsministeriets lovafdeling, som finder det  

 rettest, at den hidtil fulgte praksis ændres, således at afdrag først  

 afskrives på bøden, medmindre skyldneren tilkendegiver, at afdraget ønskes  

 afskrevet på andre gældsposter, fx. sagsomkostninger.
Den hidtil fulgte praksis fremgår af side 22 i Justitsministeriet,  

 Direktoratet for Kriminalforsorgens vejledning af 1983 i behandlingen af  

 sager om benådning og udsættelse med straffuldbyrdelse mv.
Denne praksis  

 ændres således:
 Hvis debitor ud over bøde tillige skal betale sagsomkostninger,  

 konfiskation, efterbetalingsbeløb eller lignende, skal indkomne afdrag først  

 afskrives på bøden og dernæst på konfiskationen (og eventuelle  

 efterbetalingsbeløb) og til sidst på sagsomkostningerne.
 Når efterbetalings- eller afgiftsbeløb indgår i en samlet afdragsordning,  

 fastsættes betingelserne i øvrigt efter forhandling med de pågældende  

 administrative myndigheder.
 En afdragsordning kan ikke betinges af, at indkomne afdrag først afskrives  

 på konfiskation, efterbetalings- eller afgiftsbeløb, sagsomkostninger og  

 lignende.
Debitor kan kræve, at afdrag skal afskrives på andre gældsposter end  

 bøden.
Det gælder dog ikke, hvis det medfører, at bøden ikke kan betales,  

 inden forældelse indtræder.
Hvis debitor måtte kræve afdrag afskrevet på  

 andre gældsposter end bøden, skal den pågældende vejledes om, at den fulde  

 bødeforvandlingsstraf (straftruslen) bevares, indtil øvrige gældsposter er  

 betalt fuldt ud.
 Opmærksomheden henledes på, at debitor ved at indbetale et beløb svarende  

 til en bestemt gældspost (fx alle sagsomkostninger, hele konfiskationsbeløbet  

 eller hele bøden) altid kan kræve, at beløbet afskrives på den af debitor  

 angivne gældspost og ikke helt eller delvist på andre gældsposter end den,  

 som debitor ønsker at indfri.
 Den nye praksis træder i kraft pr. 1. maj 1993. Der må dog fra  

 modtagelsen af denne skrivelse ikke dekreteres afsoning af  

 bødeforvandlingsstraf, uden at debitor har fået tilbud om, at allerede  

 erlagte afdrag omposteres og afskrives på bøden.
 For allerede indgåede afdragsordninger gælder følgende:
 Der er af ressourcemæssige årsager ikke fundet grundlag for at pålægge  

 embederne af egen drift at foretage ændringer i de sager, hvor der er indgået  

 afdragsordninger.
Hvis en indgået afdragsordning skal ændres på grund af misligeholdelse  

 eller af andre grunde, forudsættes det, at debitor fremover behandles i  

 overensstemmelse med den nye praksis og tilbydes en ordning svarende hertil.  

 Tilsvarende gælder, når der efter afdragsperiodens udløb skal træffes ny  

 afgørelse om en fortsat afdragsordning.
Det forudsættes endvidere, at  

 debitorer, der selv henvender sig herom, behandles efter den nye praksis.
Der vedlægges ændring af afsnittet »Rækkefølgen for betaling af  

 sagsomkostninger, efterbetalingsbeløb, konfiskation mv.«.(* 1) Til orientering vedlægges endvidere Justitsministeriets skrivelse af 1.  

 december 1992 med bilag.(* 1) Yderligere eksemplarer af denne skrivelse kan rekvireres i  

 Justitsministeriet, Direktoratet for Kriminalforsorgen, tlf. 33 11 55 00,  

 lokal 363.
 Eventuelle tvivlsspørgsmål kan forelægges ved telefonisk henvendelse til  

 Justitsministeriet, Direktoratet for Kriminalforsorgens 2. kontor.
 P.M.V.
