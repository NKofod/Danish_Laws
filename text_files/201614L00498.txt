Betænkning afgivet af Udlændinge- og Integrationsudvalget den 7. februar 2017 Betænkning over Forslag til lov om ændring af udlændingeloven (Overførsel af opgaver fra Udlændinge- og Integrationsministeriet til Flygtningenævnet og Udlændingenævnet m.v.) [af udlændinge- og integrationsministeren (Inger Støjberg)]:
1. Ændringsforslag Udlændinge- og integrationsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 15. december 2016 og var til 1. behandling den 12. januar 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Spørgsmål Udvalget har stillet 8 spørgsmål til udlændinge- og integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse med de stillede ændringsforslag.
For Socialdemokratiets medlemmer af udvalget er retssikkerhed et afgørende princip.
Det gælder også i sager om opholdstilladelse.
Hensynet til retssikkerheden er baggrunden for, at man siden 1983 har kunnet klage til Flygtningenævnet i sager om asyl.
Og det var årsagen til at S-R-SF-regeringen i 2013 oprettede Udlændingenævnet som en uafhængig klageinstans i sager om familiesammenføring og permanent ophold.
Socialdemokratiet bemærker, at Venstre i sin tid stemte imod oprettelsen af det nye Udlændingenævn med den begrundelse, at det ville betyde, at justitsministeren fralagde sig sit politiske ansvar i beslutninger truffet inden for udlændinge- og integrationsområdet.
Socialdemokratiet hilser det velkommen, at Venstre nu har skiftet standpunkt og i stedet lægger op til, at flere sagstyper skal behandles i Udlændingenævnet.
 Socialdemokratiet noterer samtidig, at udlændinge- og integrationsministeren fra Venstre bekræfter, at lovforslaget ikke ændrer ved, at den til enhver tid siddende minister naturligvis har det overordnede politiske ansvar for udlændingemyndighederne og for den lovgivning, der vedrører Udlændinge- og Integrationsministeriet, og at lovforslaget ikke ændrer på Folketingets muligheder for at udøve kontrol med og få indsigt i myndighedernes virksomhed og forvaltning af loven, jf. svar på spørgsmål 1 og 5.
Et mindretal i udvalget (DF) indstiller lovforsalget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget bemærker, at lovforslaget primært handler om at overføre kompetencer fra ministeriet til en række nævn og styrelser.
Det mener Dansk Folkeparti er problematisk af flere grunde.
Dansk Folkeparti mener bl.a., at det er forkert, at regeringen med lovforslaget overfører flere kompetencer til Flygtningenævnet.
 Dansk Folkeparti finder det problematisk, at der skabes forskellige regler inden for rigsfællesskabet, hvilket kunne undgås med en fastholdelse af den eksisterende lovgivning.
Dansk Folkeparti mener ikke, der er noget problem i, at visse sager på udlændingeområdet kan påklages til ministeriet eller til ministeren.
DF mener, at der er brug for mere politisk styring af udlændingeområdet og ikke mindre, og derfor ser DF ingen grund til at flytte klageadgangen til en række nævn og styrelser.
Faktisk så DF gerne, at der blev iværksat et arbejde, som skulle munde ud i, at klageadgangen helt generelt blev afskaffet eller mindsket inden for udlændingeområdet, således at hovedreglen bliver, at den afgørelse, som bliver truffet i første instans, er endelig, og så bør der i ganske særlige tilfælde være mulighed for, at en minister, eventuelt efter indstilling fra et folketingsudvalg, kan omgøre en afgørelse, som er truffet i første instans.
 Der er enkelte positive elementer i lovforslaget, men samlet set trækker lovforslaget i den forkerte retning.
 Der henvises i øvrigt til Dansk Folkepartis ordførertale ved førstebehandlingen.
 Dansk Folkeparti kan ikke støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) I indledningen ændres »som senest ændret ved lov nr. 1561 af 13. december 2016« til: »som ændret bl.a. ved lov nr. 1743 af 27. december 2016 og § 1 i lov nr. 1745 af 27. december 2016 og senest ved § 2 i lov nr. 81 af 24. januar 2017«.
[Konsekvensændring] 2) Nr. 3 affattes således:
»3. I § 9 m, stk. 1, 1. pkt., ændres »§ 9 a, stk. 2, nr. 1-12, stk. 3 eller 11« til: »§ 9 a, stk. 2, nr. 1-12, stk. 3 eller 11, eller § 9 p, stk. 1, 1. pkt.« [Konsekvensændring] 3) I den under nr. 11 foreslåede ændring af § 52 b, stk. 1, ændres »Nr. 11-12 bliver herefter nr. 15-16.« til: »Nr. 11-13 bliver herefter nr. 15-17.« [Konsekvensændring] Bemærkninger Til nr. 1-3 Ændringsforslagene indebærer konsekvensændringer som følge af Folketingets vedtagelse den 19. december 2016 af lov nr. 1743 af 27. december 2016 om ændring af udlændingeloven (Indførelse af en offentlig sanktionsliste over udenlandske religiøse forkyndere m.fl., som kan udelukkes fra at indrejse) og lov nr. 1745 af 27. december 2016 om ændring af udlændingeloven og kildeskatteloven (Opholdstilladelse med henblik på ansættelse på forskningscenteret European Spallation Source (ESS) i Sverige, europæiske forskningsinfrastrukturkonsortiers anvendelse af skatteordningen for udenlandske forskere og nøglemedarbejdere m.v.).
 Ved § 1, nr. 21, i lov nr. 1745 af 27. december 2016 blev udlændingelovens § 9 m, stk. 1, 1. pkt., ændret, således at der herefter henvises til § 9 a, stk. 2, nr. 1-12, stk. 3 eller 11.
 Det foreslås derfor, at § 1, nr. 3, i lovforslaget konsekvensrettes, således at der henvises til gældende ret.
 Ved § 1, nr. 8, i lov nr. 1743 af 27. december 2016 indsattes et nyt nr. 13 i udlændingelovens § 52 b, stk. 1.
 Det foreslås derfor, at § 1, nr. 11, i lovforslaget konsekvensrettes, således at der henvises til gældende ret.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
