Skriftlig fremsættelse (16. april 2020) Miljøministeren (Lea Wermelin):
 Herved tillader jeg mig for Folketinget at fremsætte:
Forslag om ændring af lov om miljøbeskyttelse og lov om Sund og Bælt Holding A/S (Digital håndhævelse af miljøzoner og ændring af trinkrav for lastbiler og busser) (Lovforslag nr.
L 170) Lovforslaget har til formål at stramme håndhævelsen i miljøzonerne.
Kontrollen foreslås baseret på automatisk digital aflæsning af nummerplader sammenholdt med oplysninger i Køretøjsregisteret (det såkaldte DMR). Der er etableret miljøzoner i København/Frederiksberg, Odense, Aalborg og Aarhus.
Den skærpede kontrol skal sikre en god og effektiv håndhævelse af miljøzonereglerne til gavn for en fortsat forbedring af luftkvaliteten.
Det træder i stedet for kravet om fysisk miljøzonemærke i forruden, der er blevet afskaffet for at lette de administrative byrder for erhvervslivet med at købe mærket via nettet eller ved syn.
Sund og Bælt Holding A/S får tildelt opgaven med at indsamle data til brug for kontrol og bistå med sagsforberedende arbejde.
Miljøstyrelsen vil blive delegeret ansvaret for håndhævelsen, herunder mulighed for at udstede administrative bødeforelæg på baggrund af de data, Sund og Bælt Holding A/S indsamler via digital aflæsning af nummerplader.
Der indføres et betinget objektiv ansvar, således at det er ejeren af et køretøj, der er ansvarlig for overtrædelser af reglerne, men med mulighed for at en føre kan erkende at have ført køretøjet på det tidspunkt overtrædelsen fandt sted.
 Håndhævelsen digitaliseres fra den 1. oktober 2020. Der vil således være en periode på 3 måneder, hvor det fortsat alene er politiet, der vil håndhæve reglerne.
Lovforslaget fremrykker ikrafttrædelsesdatoen d. 1. juli 2022 af trinkrav 2 med seks måneder for dieseldrevne lastbiler og busser.
Med fremrykningen vil andet trinkrav for tunge køretøjer træde i kraft 1. januar 2022 og gælde for køretøjer registreret første gang den 1. januar 2015 eller senere.
Skæringsdatoen for første registrering er rykket et år frem for, at Euro V og EEV restkøretøjer solgt på dispensation i perioden 1. januar 2014 til 1. januar 2015 omfattes af partikelfilterkravet fra 1. januar 2022.
Tunge køretøjer, der opfylder Euro V og EEV normen, undtages for trinkrav 1, der træder i kraft 1. juli 2020. Der har fra flere sider været rejst kritik af, at vognmænd, der har investeret i en mere miljørigtig Euro V lastbil eller bus, før euronormen blev obligatorisk den 1. oktober 2009, under de gældende regler omfattes på lige fod med køretøjer med en lavere miljønorm.
Miljøzonekravene bliver således ens for alle Euro V/EEV køretøjer, og de vil blive omfattet af reglerne 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
