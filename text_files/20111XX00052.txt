Skriftlig fremsættelse (21. november 2011) Ministeren for Fødevarer, Landbrug og Fiskeri (Mette Gjerskov) Herved tillader jeg mig for Folketinget at fremsætte:
Forslag til lov om ophævelse af lov om tilskud til vikarordninger inden for jordbruget (Lovforslag nr.
L 35) Med lovforslaget ophæves den hidtidige ordning, hvorefter der har kunnet ydes offentligt tilskud til nedbringelse af ejeres og forpagteres udgifter til vikarbistand fra vikarforeninger i tilfælde af kortvarig sygdom, efteruddannelse og andre nærmere bestemte tilfælde, der nødvendiggør jordbrugers fravær fra sin virksomhed.
Der har gennem de senere år kunnet konstateres en nedgang i jordbrugets efterspørgsel efter vikarydelser, hvilket blandt andet kan tilskrives den betydelige strukturudvikling, som dansk jordbrug har gennemgået siden vikartilskudsordningens etablering for ca. 30 år siden.
Desuden skal det bemærkes, at selvstændige virksomhedsindehavere inden for andre brancher så vidt vides ikke har tilsvarende muligheder, men derimod selv må afholde de fulde udgifter til vikarer.
 I lyset af jordbrugets faldende efterspørgsel efter vikarbistand og ud fra et prioriteringshensyn foreslås det derfor, at vikarloven ophæves.
 Lovforslaget ønskes vedtaget med henblik på ikrafttræden så tæt som muligt på årsskiftet 2011-12. Baggrunden herfor er ønsket om at lade ophævelsen af vikartilskudsordningen få virkning allerede for finansåret 2012. Af samme grund er lovforslaget sendt i høring samtidig med fremsættelsen for Folketinget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
