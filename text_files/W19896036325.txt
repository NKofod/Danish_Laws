 Ved gaveoverdragelse af anparter, der fandt sted godt 2 måneder før  

 vedkommende anpartsselskabs regnskabsårs udløb skulle den pr. det foregående  

 regnskabsår beregnede kurs lægges til grund, idet kursen efter det efter  

 overdragelsen følgende årsregnskab kun kan anvendes, hvis overdragelsen sker  

 tidligst i måneden forud for den måned, der omfatter statustidspunktet.
 Direktør A klagede over, at amtsskatteinspektoratet ved  

 gaveafgiftsberegning for nogle anparter, overdraget til 5 børn, havde ansat  

 kursen til 750 mod den af ham anvendte kurs på 100.
 Klagerens revisor påstod over for Landsskatteretten overdragelseskursen  

 fastsat til 135, beregnet på grundlag af anpartsselskabets pr. 30. april 1985  

 afsluttede regnskab.
 Det fremgik af sagens oplysninger, at det nævnte anpartsselskab havde  

 regnskabsår fra den 1. maj til den 30. april, og at overdragelsen af  

 anparterne var sket pr. 20. februar 1986.
I medfør af de i Skattedepartementets cirkulære nr. 185 af 17. november  

 1982 om bl.a. værdiansættelsen af aktier ved gaveafgiftsberegning samt de i  

 Statsskattedirektoratets ligningsvejledning indeholdte regler skal  

 værdiansættelsen af unoterede aktier ske til den kurs, der kan beregnes på  

 grundlag af det årsregnskab for vedkommende selskab, som er afsluttet nærmest  

 forud for gaveoverdragelsestidspunktet.
Under særlige omstændigheder må  

 beregningen dog foretages på grundlag af regnskabet for det regnskabsår, der  

 udløber efter overdragelsestidspunktet, navnlig i tilfælde, hvor den  

 afgiftspligtige begivenhed er indtruffet ganske kort tid forud for  

 regnskabsårets udløb.
 Amtsskatteinspektoratet havde herefter samt under indtryk af, at kursen på  

 selskabets anparter havde udvist den ovenfor nævnte store stigning, fundet,  

 at gaveafgiften burde beregnes på grundlag af selskabets regnskab for  

 regnskabsåret 1985/86.
 De i ligningsvejledningen givne eksempler på, hvornår det nærmest efter  

 overdragelsen følgende årsregnskab skal benyttes, fandtes imidlertid at føre  

 til, at dette regnskab kun skal anvendes, hvis overdragelsen var sket i  

 måneden forud for den måned, der indeholdt statustidspunktet.
 Statsskattedirektoratet erklærede sig enig i denne forståelse af  

 ligningsvejledningen, og da de her omhandlede overdragelser havde fundet sted  

 godt 2 måneder før status pr. 30. april 1986, måtte den pr. 30. april 1985  

 beregnede kurs på 135 - som påstået af klagerens revisor - anvendes ved disse  

 gaveafgiftsberegninger.
