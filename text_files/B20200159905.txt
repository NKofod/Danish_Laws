Bekendtgørelse om krav til udformning af eux-forløb I medfør af § 4, stk. 1, i lov om erhvervsuddannelser, jf. lovbekendtgørelse nr. 1395 af 28. september 2020, og § 3, stk. 4, og § 3 a i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 1302 af 4. september 2020, fastsættes efter bemyndigelse:
Kapitel 1 Formål m.v.
 § 1. De faglige udvalgs bidrag til udformning af eux-forløb i forhold til en given erhvervsuddannelse skal ske inden for den ramme, der følger af uddannelseslovgivningen og denne bekendtgørelse.
 § 2. Den fælles ramme for indhold og udformning af eux-forløb har til formål at styrke mulighederne for at samlæse fag på gymnasialt niveau inden for eux-forløb og at tilvejebringe og opretholde et eux-uddannelsesmiljø.
 Stk. 2. Rammen skal sikre, at eux-forløb på tværs af uddannelser får en overskuelig og ensartet struktur, og at forløbene kan målrettes de enkelte erhvervsuddannelser.
Kapitel 2 Fælles krav til udformning af alle eux-forløb § 3. I et eux-forløb skal indgå undervisning i fag på A-, B- og C-niveau og et erhvervsområde, jf. § 3, stk. 1, i lov om erhvervsfaglig studentereksamen i forbindelse med erhvervsuddannelse (eux) m.v.
Et eux-forløb skal yderligere omfatte kompetencemålene for den tilsvarende erhvervsuddannelse tilrettelagt uden eux.
Stk. 2. Undervisningen på gymnasialt niveau skal indgå i såvel grund- som hovedforløb.
Et merkantilt eux-forløb skal dog udformes således, at undervisning på gymnasialt niveau afsluttes i et særskilt studiekompetencegivende forløb forud for erhvervsuddannelsens hovedforløb.
 § 4. Et eux-forløb skal, for så vidt angår fag m.v. på gymnasialt niveau, jf. § 3, stk. 1, 1. pkt., have et omfang på ca. 1.675 timer i undervisningstid, jf. dog stk. 2.
 Stk. 2. Undervisningstiden for et gymnasialt fag m.v. kan være afkortet på baggrund af de kompetencer, som eleven kan opnå fra andre dele af eux-forløbet end fagene på gymnasialt niveau.
 Stk. 3. Undervisningstiden omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning, interne prøver og evalueringer, fællestimer og andre tværgående undervisningsaktiviteter i overensstemmelse med uddannelsens formål.
Stk. 4. I den samlede undervisningstid for eux-forløbet, jf. stk. 1, indgår en pulje for den enkelte elev på 80 timer, hvorfra skolen kan fordele timer til fag eller faglige aktiviteter, hvor eleven vurderes at have behov for en særlig indsats sammen med en lærer eller for særlige talentindsatser.
Puljetimerne kan fordeles over hele forløbet, dog senest i forbindelse med det særskilte studiekompetencegivende forløb i merkantile eux-forløb.
Ved eventuel fordeling af puljetimer på grundforløbets 1. del skal skolen sikre, at elever, som først optages på grundforløbets 2. del, får tildelt det fulde antal puljetimer.
 Stk. 5. Omfanget af elevernes selvstændige skriftlige arbejde i gymnasiale fag opgøres i fordybelsestid.
Stk. 6. Undervisningstid angives for et gymnasialt fag m.v. både i timer a 60 minutter og for fag placeret i hovedforløbet også i uger a 25 timer.
Fordybelsestid angives i timer a 60 minutter.
 § 5. Grundforløbet i et eux-forløb skal indeholde seks fag på C-niveau på de tekniske erhvervsuddannelser og otte fag på C-niveau på de merkantile uddannelser.
Stk. 2. Dansk, engelsk og samfundsfag skal indgå på C-niveau i grundforløbets 1. del.
Matematik på C-niveau samt de resterende to-fire fag på C-niveau, jf. stk. 1, skal indgå i grundforløbets 2. del.
 § 6. Et særskilt studiekompetencegivende forløb, jf. § 3, stk. 2, 2. pkt., varer 40 uger og skal indeholde de fag m.v., der efter grundforløbet resterer i forhold til § 3, stk. 1, 1. pkt.
 § 7. I et teknisk eux-forløb skal hovedforløbet indeholde de fag m.v., der efter grundforløbet resterer i forhold til § 3, stk. 1.
 Stk. 2. Hovedforløbet udformes således, at det både er muligt at indlede det med en praktikperiode og en skoleperiode.
Stk. 3. Alle skole- og praktikperioder, med undtagelse af den sidste henholdsvis skole- og praktikperiode, skal have et omfang af ca. et halvt års varighed og foregå skiftende.
Ved fastsættelsen af regler om den enkelte uddannelse kan det dog fastsættes, at 1) to praktikperioder placeres i forlængelse af hinanden, hvis det er nødvendigt for at nå praktikmålene for uddannelsen, 2) to skoleperioder placeres i forlængelse af hinanden, hvis skoleundervisningen udgør en usædvanlig stor andel af hovedforløbets samlede varighed og 3) en praktikperiode afbrydes af en del af en skoleperiode, hvis der i reglerne om uddannelsen er fastsat krav om, at uddannelsen i praktikperioden omfatter uddannelsesmål, som knytter sig til mere end én skoleperiode.
 Stk. 4. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
 § 8. De erhvervsfaglige kompetencemål i et eux-forløb er de samme som for erhvervsuddannelsen tilrettelagt uden eux.
 Stk. 2. Grundfag og fag med grundfagslignende indhold, som indgår i erhvervsuddannelsen tilrettelagt uden eux, og som efter reglerne skal indgå på gymnasialt niveau i et eux-forløb, afløses i eux-forløbet af faget på det højere niveau.
 Stk. 3. Valgfag, som indgår i erhvervsuddannelsen tilrettelagt uden eux, udgår.
 Stk. 4. Praktiktiden i et eux-forløb kan være afkortet i forhold til praktiktiden i erhvervsuddannelsen tilrettelagt uden eux.
§ 9. Erhvervsområdeprojektet og den afsluttende prøve i erhvervsuddannelsen kan tænkes sammen i et eux-forløb.
Krav herom kan være fastsat i den enkelte eux-model.
 Stk. 2. Hvis der i en eux-model er krav efter stk. 1 om, at erhvervsområdeprojektet og den afsluttende prøve i erhvervsuddannelsen skal tænkes sammen, angives en afkortet undervisningstid for erhvervsområdeprojektet.
Kapitel 3 Krav til udformning af de enkelte eux-forløb § 10. Udformning af et eux-forløb for en given erhvervsuddannelse skal ske inden for rammen af én af eux-modellerne i bilag 1-7.
Stk. 2. Med valget af en eux-model følger en fast fagrække m.v. på gymnasialt niveau med en bestemt fastsat undervisningstid for det enkelte fag og niveau.
Undervisningstiden kan være afkortet, jf. § 4, stk. 2.
 Stk. 3. Med valget af en model følger et bestemt antal fag, herunder løft af niveau af fag, jf. § 3, stk. 1, målrettet den enkelte erhvervsuddannelse med én bestemt fastsat samlet undervisningstid, jf. dog bilag 5, pkt. 2. Valget af fag, jf. 1. pkt., og fordelingen af undervisningstiden herimellem for det enkelte eux-forløb skal tilgodese den afkortning, der måtte være forudsat i den samlede undervisningstid i 1. pkt.
Stk. 4. Med valget af en model følger et bestemt antal valgfag, herunder løft af niveau, med en bestemt fastsat undervisningstid.
Der kan for det enkelte eux-forløb fastsættes et eller flere fag, som eleverne som minimum skal tilbydes.
 Stk. 5. Med valget af en model følger et minimum for, hvor meget fordybelsestid der over hele forløbet, i den merkantile eux-model dog senest i forbindelse med det særskilte studiekompetencegivende forløb, skal afsættes til den enkelte elevs skriftlige arbejde.
 § 11. Fag på C-niveau, der indgår i grundforløbet, skal være fra bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne.
 § 12. Fag på C-niveau, der indgår i hovedforløbet eller det særskilte studiekompetencegivende forløb, skal være fra enten bekendtgørelse om de gymnasiale uddannelser eller bekendtgørelse om særlige gymnasiale fag m.v. til brug for eux-forløb, jf. dog stk. 2. Hvis faget findes i bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, kan skolen beslutte, at fag på C-niveau, der indgår i hovedforløbet eller det særskilte studiekompetencegivende forløb, skal være fra denne bekendtgørelse.
 Stk. 2. Skolen kan vælge at undervise i faget virksomhedsøkonomi på C-niveau i stedet for erhvervsøkonomi på C-niveau i hovedforløbet eller det særskilte studiekompetencegivende forløb.
 Stk. 3. Fag på A- og B-niveau, der indgår i hovedforløbet eller det særskilte studiekompetencegivende forløb, skal være fra enten bekendtgørelse om de gymnasiale uddannelser eller bekendtgørelse om særlige gymnasiale fag m.v. til brug for eux-forløb.
Stk. 4. Fag på A-, B- og C-niveau i hovedforløbet eller det særskilte studiekompetencegivende forløb skal være fra bekendtgørelse om særlige gymnasiale fag m.v. til brug for eux-forløb, hvis faget og niveauet findes i denne bekendtgørelse, jf. dog stk. 5. Er dette ikke tilfældet, skal faget og niveauet være fra bekendtgørelse om de gymnasiale uddannelser.
Faget skal være fra htx-fagrækken, for så vidt angår de tekniske eux-forløb, og fra hhx-fagrækken, for så vidt angår det merkantile eux-forløb.
Hvis fag og niveauer ikke findes i nogen af disse fagrækker, skal faget være fra valgfagsrækken eller, hvis det heller ikke findes dér, fra stx-fagrækken, hf-fagrækken eller rækken af hf-enkeltfag.
 Stk. 5. Det kan fastsættes i uddannelsesbekendtgørelsen, at der skal undervises i faget informatik på B-niveau fra bekendtgørelse om de gymnasiale uddannelser i stedet for efter bekendtgørelse om særlige gymnasiale fag m.v. til brug for eux-forløb i tekniske eux-forløb.
Kapitel 4 Ikrafttræden § 13. Bekendtgørelsen træder i kraft den 16. november 2020.
 Stk. 2. Bekendtgørelse nr. 1279 af 3. december 2014 om krav til udformning af eux-forløb ophæves.
Styrelsen for Undervisning og Kvalitet, den 11. november 2020 DirektørJulie Elm Vig Albertsen / Freja Mørch Bilag 1 Merkantil eux-model Fagrække Fagrækken består af følgende fag m.v. på gymnasialt niveau:
1. Grundforløb Fælles fag m.v.
Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 5 uger) Erhvervsinformatik C (undervisning svarende til 2,5 uger) Virksomhedsøkonomi C (undervisning svarende til 2,5 uger) Organisation C (undervisning svarende til 3 uger).
Fag m.v. målrettet den enkelte erhvervsuddannelse 1 grundfag på C-niveau (undervisning svarende til 2 uger).
2. Det særskilte studiekompetencegivende forløb Fælles fag m.v.
Dansk A (undervisningstid: 185 timer) Engelsk B (undervisningstid: 135 timer) Informatik B (undervisningstid: 125 timer) Erhvervsområdeprojekt (undervisningstid/fordybelsestid: 20 timer/30 timer/samlet 2 uger).
Fag m.v. målrettet den enkelte erhvervsuddannelse Detailhandelsuddannelsen med specialer, eventkoordinatoruddannelsen, finansuddannelsen, handelsuddannelsen med specialer og kontoruddannelsen med specialer: 1 fag på C-niveau og 1 løft af niveau i 1 fag (samlet undervisningstid: 200 timer).
Valgfag Finansuddannelsen: 1 løft af niveau i 1 fag og 2 fag på C-niveau (samlet undervisningstid 275 timer) Detailhandelsuddannelsen med specialer, eventkoordinatoruddannelsen, finansuddannelsen, handelsuddannelsen med specialer og kontoruddannelsen med specialer: Enten 2 løft af niveau i 1 fag eller 1 løft af niveau i 2 fag (undervisningstid: 250 timer) eller 2 fag på C-niveau og 1 løft af niveau i 1 fag (samlet undervisningstid: 275 timer).
3. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 23 uger.
Den samlede undervisningstid  fordelt på fag m.v. på gymnasialt niveau i det særskilte studiekompetencegivende forløb, jf. pkt. 1 og 2, er enten 915 timer eller 940 timer, afhængig af elevens valg af valgfag.
Dertil kommer de 30 timers fordybelsestid til erhvervsområdeprojektet, jf. pkt. 4.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
4. Minimum for fordybelsestid 350 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 2 Teknisk eux-model A Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger) Fysik C (undervisning svarende til 2 uger) Teknologi C (undervisning svarende til 2 uger).
Hovedforløbet Dansk A (undervisningstid: 175 timer/7 uger) Engelsk B (undervisningstid: 130 timer/5,2 uger) Matematik B (undervisningstid: 140 timer/5,6 uger) Fysik B (undervisningstid: 105 timer/4,2 uger) Teknologi B (undervisningstid: 75 timer/3 uger) Kemi C (undervisningstid: 75 timer/3 uger) Erhvervsområdeprojekt  (undervisningstid/fordybelsestid: 20 timer/30 timer/samlet 2 uger).
2. Fag m.v. målrettet den enkelte erhvervsuddannelse Hovedforløbet 1 fag på C-niveau og 1 løft af niveau i 1 fag (samlet undervisningstid: 100 timer/4 uger).
3. Valgfag Hovedforløbet 1 løft af niveau i 1 fag (undervisningstid: 125 timer/5 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er 945 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til 39 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for  fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 3 Teknisk eux-model B Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger) Fysik C (undervisning svarende til 2 uger) Kemi C (undervisning svarende til 2 uger).
Hovedforløbet Dansk A (undervisningstid: 175 timer/7 uger) Engelsk B (undervisningstid: 130 timer/5,2 uger) Matematik B (undervisningstid: 140 timer/5,6 uger) Fysik B (undervisningstid: 105 timer/4,2 uger) Kemi B (undervisningstid: 90 timer/3,6 uger) Erhvervsområdeprojekt  (undervisningstid/fordybelsestid: 20 timer/30 timer/samlet 2 uger).
2. Fag m.v. målrettet den enkelte erhvervsuddannelse Hovedforløbet 1 fag på C-niveau og 1 løft af niveau i 1 fag (samlet undervisningstid: 100 timer/4 uger).
3. Valgfag Hovedforløbet 1 fag på C-niveau (undervisningstid: 75 timer/3 uger) 1 løft af niveau i 1 fag (undervisningstid: 125 timer/5 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er 960 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til 39,6 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 4 Teknisk eux-model C Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger) Kemi C (undervisning svarende til 2 uger) Biologi C (undervisning svarende til 2 uger).
Hovedforløbet Dansk A (undervisningstid: 175 timer/7 uger) Engelsk B (undervisningstid: 130 timer/5,2 uger) Matematik B (undervisningstid: 135 timer/5,4 uger) Kemi B (undervisningstid: 80 timer/3,2 uger) Biologi B (undervisningstid: 80 timer/3,2 uger) Erhvervsområdeprojekt (undervisningstid/fordybelsestid: 20 timer/30 timer/samlet 2 uger).
2. Fag m.v. målrettet den enkelte erhvervsuddannelse Hovedforløbet 2 fag på C-niveau (samlet Undervisningstid: 100 timer/4 uger).
3. Valgfag Hovedforløbet 1 fag på C-niveau (Undervisningstid: 75 timer/3 uger) 1 løft af niveau i 1 fag (Undervisningstid: 125 timer/5 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er 920 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til 38 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 5 Teknisk eux-model D Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger) Fysik C (undervisning svarende til 2 uger).
Hovedforløbet Dansk A (undervisningstid: 155 timer/6,2 uger) Engelsk B (undervisningstid: 120 timer/4,8 uger) Matematik B (undervisningstid: 125 timer/5 uger) Fysik B (undervisningstid: 90 timer/3,6 uger) Kemi C (undervisningstid: 60 timer/2,4 uger) Erhvervsområdeprojekt (undervisningstid/fordybelsestid: 10 timer/30 timer/samlet 1,6 uger).
 Det er et krav i eux-forløb efter modellen, at erhvervsområdeprojektet og den afsluttende prøve i erhvervsuddannelsen tænkes sammen.
2. Fag m.v. målrettet den enkelte erhvervsuddannelse Grundforløbet 1 fag på C-niveau (undervisning svarende til 2 uger).
Hovedforløbet 1 fag på C-niveau og enten 2 løft af niveau i 1 fag eller 1 løft af niveau i 2 fag (samlet undervisningstid: enten 100 timer/4 uger eller 175 timer/7 uger).
3. Valgfag Hovedforløbet 1 løft af niveau i 1 fag (undervisningstid: 100 timer/4 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er enten 760 timer eller 835 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til enten 31,6 uger eller 34,6 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 6 Teknisk eux-model E Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger).
Hovedforløbet Dansk A (undervisningstid: 170 timer/6,8 uger) Engelsk B (undervisningstid: 130 timer/5,2 uger) Matematik B (undervisningstid: 155 timer/6,2 uger) Samfundsfag B (undervisningstid: 115 timer/4,6 uger) Biologi C (undervisningstid: 60 timer/2,4 uger) Kommunikation/it C (undervisningstid: 45 timer/1,8 uger) Erhvervsområdeprojekt (undervisningstid/fordybelsestid: 20 timer/30 timer/samlet 2 uger).
2. Fag m.v. målrettet den enkelte erhvervsuddannelse Grundforløbet 2 fag på C-niveau (undervisning svarende til samlet 4 uger).
Hovedforløbet 1 fag på C-niveau og 1 løft af niveau i 1 fag (samlet undervisningstid: 130 timer/5,2 uger).
3. Valgfag Hovedforløbet 1 fag på C-niveau (undervisningstid: 75 timer/3 uger) 1 løft af niveau i 1 fag (undervisningstid: 125 timer/5 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er 1025 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til 42,2 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Bilag 7 Teknisk eux-model F Fagrække Fagrækken består af følgende fag m.v. på gymnasialt niveau:
 1. Fælles fag m.v.
Grundforløbet Dansk C (undervisning svarende til 2,5 uger) Engelsk C (undervisning svarende til 3 uger) Samfundsfag C (undervisning svarende til 2,5 uger) Matematik C (undervisning svarende til 4 uger) Design C (undervisning svarende til 2 uger).
Hovedforløbet Dansk A (undervisningstid: 175 timer/7 uger) Engelsk B (undervisningstid: 130 timer/5,2 uger) Design B (undervisningstid: 110 timer/4,4 uger) Psykologi B (undervisningstid: 180 timer/7,2 uger) Erhvervsøkonomi C eller virksomhedsøkonomi C (undervisningstid: 70 timer/2,8 uger) Erhvervsområdeprojekt (undervisningstid/fordybelsestid: 20 timer/30 timer/samlet 2 uger).
2. Fag m.v. målrettet den enkelte erhvervsuddannelse Grundforløbet 1 fag på C-niveau (undervisning svarende til 2 uger).
Hovedforløbet 1 fag på C-niveau og 1 løft af niveau i 1 fag (samlet undervisningstid: 165 timer/6,6 uger).
3. Valgfag Hovedforløbet 1 fag på C-niveau (undervisningstid: 75 timer/3 uger) 1 løft af niveau i 1 fag (undervisningstid:125 timer/5 uger).
4. Samlet omfang af undervisningen i fag m.v. på gymnasialt niveau Den samlede grundfagsundervisning i grundforløbet svarer til 16 uger.
Den samlede undervisningstid fordelt på fag m.v. på gymnasialt niveau i hovedforløbet, jf. pkt. 1-3, er 1050 timer.
Dertil kommer de 30 timers fordybelsestid til erhvervsområdeprojektet, jf. pkt. 5. I alt svarende til 43,2 uger.
 I undervisningstiden indgår herudover en pulje for den enkelte elev på 80 timer, jf. § 4, stk. 4.
5. Minimum for fordybelsestid 450 timer.
 Heraf skal 30 timer anvendes til erhvervsområdeprojektet.
 Resten fordeles af skolen på fagene på gymnasialt niveau med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
