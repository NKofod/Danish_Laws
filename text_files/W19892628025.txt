Privat person klager over Rødby Kommunes inddragelse af brugere om  

 indflydelse på programvalg, etablering og udvidelse af  

 programfordelingsanlæg.
Generaldirektoratet udtaler, at der i henhold til  

 regelgrundlaget kun skal finde brugerinddragelse sted ved programvalg.  

 Endvidere anser generaldirektoratet kommunens inddragelse af brugerne for at  

 være i overensstemmelse med reglerne.
 GENERALDIREKTORATETS AFGØRELSE:
 I fortsættelse af brev herfra af 7. september 1989 vedrørende Deres brev  

 af 1. september 1989, hvori De anker Rødby Kommunes beslutning om etablering  

 af et brugerorgan i tilknytning til det kommunale fællesantenneanlæg til brug  

 ved beslutninger omkring bl.a. programvalg, fremsendes hermed til Deres  

 orientering de i kopi vedlagte udtalelser af henholdsvis 13. september og 18.  

 september 1989 fra Teleinspektionen og Rødby Kommune.
Af reglerne for radio- og fjernsynsvirksomhed og fællesantenneanlæg  

 fremgår det, at brugerne skal inddrages i forbindelse med beslutninger om  

 programvalg.
En sådan inddragelse kan eventuelt ske indirekte, og ejeren kan  

 i den forbindelse forlange, at brugerne slutter sig sammen i en forening  

 eller lign.
Reglerne pålægger imidlertid ikke ejeren at sikre brugerinddragelse i  

 forbindelse med f.eks. etablering og udvidelse af fællesantenneanlæg samt  

 eventuelle sammenslutninger af fællesantenneanlæg.
Men samtidig er der intet  

 til hinder for, at ejerne også om disse forhold inddrager brugerne.
På den baggrund er det generaldirektoratets opfattelse, at den af Rødby  

 Kommune foretagne inddragelse af brugerne i forskellige beslutninger med  

 relation til driften af det kommunale fællesantenneanlæg gennem etableringen  

 af et brugerorgan er i fuld overenstemmelse med de gældende regler.
Det er  

 desuden generaldirektoratets opfattelse, at dette brugerorgan kan anvendes  

 til sikring af brugerinddragelse i beslutninger om programvalg.
 Generaldirektoratet finder derfor ikke anledning til at foretage sig  

 yderligere i sagen.
