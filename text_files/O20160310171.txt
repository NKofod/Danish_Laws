Opfølgning til 2016-31. Forsvarschefens udtalelser i en tale var misvisende og kunne skabe usikkerhed om de ansattes ret til at ytre sig kritisk Med brev af 13. september 2016 underrettede Forsvarsministeriet mig om de initiativer, som ministeriet havde iværksat på baggrund af min henstilling i sagen for at sikre, at de ansatte i Forsvaret ikke var i tvivl om rammerne for deres ytringsfrihed.
Det fremgik bl.a., at hovedkonklusionerne i min udtalelse var videreformidlet til styrelserne under ministeriets område med en anmodning om at orientere medarbejderne.
Desuden havde forsvarschefen  både via interne og eksterne medier  taget udtalelsen til efterretning, og han havde i forskellige sammenhænge været i dialog med Forsvarets medarbejdere om emnet.
 Det fremgik endvidere af brevet, at Forsvarsministeriet havde indledt et arbejde med deltagelse af repræsentanter fra de enkelte styrelser under ministeriet og de faglige organisationer, som skulle munde ud i en vejledning om de ansattes ytringsfrihed i Forsvaret.
 Med brev af 6. oktober 2016 kvitterede jeg for modtagelsen af Forsvarsministeriets brev og meddelte, at jeg ikke foretog mig mere i relation til sagen.
Den 23. december 2016 orienterede Forsvarsministeriet mig imidlertid om, at ministeriet havde besluttet at indstille det videre arbejde med en vejledning om ytringsfrihed på ministeriets område.
Ministeriet ønskede i stedet at henholde sig til Justitsministeriets opdaterede vejledning om offentligt ansattes ytringsfrihed af 31. oktober 2016.
Jeg meddelte ministeriet den 9. januar 2017, at jeg på det foreliggende grundlag ikke foretog mig yderligere på baggrund af orienteringen.
Jeg noterede mig samtidig ministeriets tilkendegivelse om fortsat at ville have fokus på medarbejdernes ret til at ytre sig frit.
