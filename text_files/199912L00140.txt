Fremsat den 7. december 1999 af finansministeren (Mogens  

 Lykketoft) Forslag til Lov om ændring af lov  

 om vederlag og pension m.v. for ministre (Ændring vedrørende vederlag, eftervederlag og  

 egenpension m.v.) § 1 I lov nr. 194 af 5. juni 1959 om vederlag og pension m.v. for ministre,  

 som ændret ved lov nr. 577 af 19. december 1969, lov nr. 447 af 30.  

 juni 1993 og lov nr. 185 af 12. marts 1997, foretages følgende  

 ændringer:
 1. § 1 affattes således:
»§ 1. Grundvederlaget til ministre udgør 924.850 kr. i  

 årligt grundbeløb.
Dog udgør vederlaget til  

 statsministeren 125 pct. af grundvederlaget, og vederlaget til  

 udenrigsministeren og finansministeren samt til partiledere i regeringen  

 udgør 110 pct. af grundvederlaget.
Ingen minister kan oppebære  

 mere end ét vederlag efter denne bestemmelse.
 Stk. 2. Vederlag efter stk. 1 reguleres på samme  

 måde som tjenestemandslønninger.
 Stk. 3. Til ministre ydes omkostningstillæg og  

 godtgørelse for boligudgifter m.v. efter tilsvarende regler, som efter  

 lov om valg til Folketinget gælder for medlemmer af Folketinget.
Stk. 4. Vederlag og tillæg m.v. udbetales med 1/12  

 månedlig forud fra den første dag i den efter udnævnelsen  

 følgende måned og til udgangen af den måned, i hvilken  

 afgangen fra ministerstillingen finder sted.« 2. § 2 affattes således:
»§ 2. For en minister, som modtager grundvederlag eller  

 eftervederlag efter lov om valg til Folketinget, nedsættes vederlaget  

 efter § 1, stk. 1 og 2, med et beløb, der svarer til det af  

 Folketinget ydede grundvederlag eller eftervederlag.
Tilsvarende gælder  

 for eftervederlag efter lov om vederlag og pension m.v. for de danske  

 repræsentanter i Europa-Parlamentet.
Stk. 2. For en minister, som modtager omkostningstillæg  

 og godtgørelse for boligudgifter m.v. efter lov om valg til  

 Folketinget, nedsættes de i § 1, stk. 3, anførte  

 tillæg med et beløb, der svarer til de af Folketinget ydede  

 tillæg.« 3. § 3 affattes således:
»§ 3. Ved afgang fra ministerstilling har en minister ret til  

 eftervederlag.
Eftervederlag ydes i en periode, der udgør halvdelen af  

 det antal hele måneder, hvori vedkommende i alt har været  

 minister.
Dog ydes der eftervederlag mindst i 18 måneder og  

 højst i 36 måneder.
 Stk. 2. Eftervederlaget svarer til vedkommende ministers  

 vederlag efter § 1, stk. 1 og 2.
Stk. 3. Eftervederlag efter stk. 2 nedsættes med  

 summen af 1)	de indtægter, der er anført i § 109, stk. 2,  

 nr. 1-4 og 6-10, i lov om valg til Folketinget, 2)	grundvederlag, eftervederlag eller egenpension som folketingsmedlem  

 og 3)	vederlag, eftervederlag eller egenpension som formand for  

 Folketinget.« 4. I § 4 ophæves stk. 1, og i stedet  

 indsættes:
»En minister, som har haft mindst 1 års funktionstid  

 som minister, er berettiget til egenpension.
Egenpensionen udbetales fra den  

 1. i måneden, efter at vedkommende er fyldt 60 år, eller fra det  

 tidligere tidspunkt, fra hvilket vedkommende får tilkendt social  

 førtidspension som følge af nedsat erhvervsevne på grund  

 af helbredsmæssige forhold.
Egenpension udbetales dog tidligst fra  

 udløbet af det tidsrum, hvori vedkommende har ret til eftervederlag  

 efter § 3, stk. 1.« 5. § 4, stk. 2, affattes således:
»Stk. 2. Den efterlevende ægtefælle efter en  

 fungerende eller afgået minister er berettiget til  

 ægtefællepension, hvis ægteskabet blev  

 indgået, 1)	før afdøde var fyldt 65 år, og 2)	før afdøde var fratrådt som minister og 3)	mindst 3 måneder før dødsfaldet.« 6. I § 4, stk. 5, og § 5, stk. 3,  

 ændres »ventepenge« til: »eftervederlag«.
 7. I § 5 indsættes som nyt stykke:
»Stk. 4. Egenpensionen nedsættes med det beløb,  

 hvormed summen af 1)	de indtægter, der er anført i § 109, stk. 2,  

 nr. 1, 4 og 6, i lov om valg til Folketinget, 2)	grundvederlag, eftervederlag eller egenpension som  

 folketingsmedlem, 3)	vederlag, eftervederlag eller egenpension som formand for  

 Folketinget, 4)	folkepension og 5)	egenpension som minister overstiger vedkommendes vederlag efter § 1, stk. 1 og 2.« 8. § 6 ophæves.
§ 2 Stk. 1. Loven træder i kraft dagen efter  

 bekendtgørelsen i Lovtidende og har virkning fra den 1. januar  

 2000.
 Stk. 2. § 4, stk. 1, og § 5, stk. 4, som  

 affattet i § 1, nr. 4 og 7, har dog alene virkning for udbetaling af  

 egenpension for funktionstid som minister fra og med den 1. januar 2000. For  

 udbetaling af egenpension for funktionstid indtil den 1. januar 2000 finder  

 de hidtidige regler i disse bestemmelser fortsat anvendelse.
 Stk. 3. For ministre, som afgår den 1. januar 2000 eller  

 senere, udbetales egenpension for så vidt angår funktionstid som  

 minister forud for den 1. januar 2000 fra udløbet af den periode,  

 hvori vedkommende har ret til eftervederlag.
Bemærkninger til lovforslaget Almindelige bemærkninger 1. Oversigt over lovforslaget Der har i debatterne i Folketinget om reglerne for  

 ministerpension m.v. været udtrykt ønske om at udskyde  

 tidspunktet for ministerpensionens udbetaling til det 60. år, men  

 samtidig at reformere reglerne for ministre, så der ikke blev tale om  

 en forringelse af de samlede vilkår.
 Med en nyordning er det naturligvis ikke muligt i forhold  

 til den enkelte minister at sikre, at den samlede livsindkomst hverken bliver  

 mindre eller større end efter de hidtidige regler.
Lovforslaget indebærer en sammenhængende  

 modernisering af reglerne for vederlag, eftervederlag og pension og sikrer  

 som helhed en balance i ændringerne.
På den ene side forbedres  

 vederlaget og eftervederlaget.
På den anden side udskydes udbetalingen  

 af egenpensionen som hovedregel til det fyldte 60. år.
 Vilkårene for ministre kommer derved til bedre at  

 svare til vilkårene for ledere med tilsvarende vilkår og for  

 folketingsmedlemmer og borgmestre m.fl.
2. Vederlag Det foreslås, at der fastsættes et samlet  

 vederlag til ministre.
Det fastsættes som et grundbeløb og  

 reguleres på samme måde som tjenestemandslønningerne.
 Det foreslås videre, at vederlaget til  

 statsministeren udgør 125 pct. af grundvederlaget, og at vederlaget  

 til udenrigsministeren og finansministeren samt til partiledere i regeringen  

 udgør 110 pct. af grundvederlaget.
 Samtidig foreslås de hidtidige  

 repræsentationstillæg til statsministeren og udenrigsministeren  

 afskaffet.
 For en minister, som modtager grundvederlag eller  

 eftervederlag for medlemskab af Folketinget eller eftervederlag for  

 medlemskab af Europa-Parlamentet, nedsættes ministervederlaget med et  

 beløb svarende til det modtagne grundvederlag eller eftervederlag.
Det foreslås videre, at ministre ydes  

 omkostningstillæg og godtgørelse for boligudgifter m.v. efter  

 samme regler, som gælder for medlemmer af Folketinget, men at der i  

 omkostningstillæg og godtgørelse for boligudgifter m.v.  

 modregnes for omkostningstillæg og godtgørelse for boligudgifter  

 m.v., der ydes af Folketinget.
Der sikres herved ensartede vilkår med  

 hensyn til omkostningstillæg og godtgørelse for boligudgifter  

 m.v. for alle ministre.
3. Eftervederlag Til afløsning af reglerne om 2 års ventepenge  

 foreslås der indført regler om eftervederlag.
Eftervederlaget  

 udgør samme beløb som vedkommende ministers vederlag.
Perioden  

 med eftervederlag foreslås at udgøre halvdelen af det antal hele  

 måneder, hvori vedkommende i alt har været minister, dog mindst  

 18 måneder og højst 36 måneder.
 Det foreslås, at der i eftervederlaget modregnes for  

 løn, vederlag og anden erhvervsmæssig indkomst samt pension m.v.  

 fra såvel offentlig ansættelse og offentlige hverv som privat  

 ansættelse og erhvervsvirksomhed.
 Herved sikres der afgåede ministre en indkomst  

 svarende til det hidtidige vederlag i mindst 1½ år og højst 3  

 år.
4. Pension Det foreslås, at udbetalingen af egenpension  

 udskydes til det 60. år eller til det tidligere tidspunkt, på  

 hvilket vedkommende får tilkendt social førtidspension som  

 følge af nedsat erhvervsevne på grund af helbredsmæssige  

 forhold.
Egenpension kan dog tidligst udbetales fra udløbet af  

 eftervederlagsperioden.
 Samtidig foreslås, at der indføres  

 modregningsregler, således at summen af ministerpension og folkepension  

 samt indtægter i form af løn og vederlag m.v. samt pension m.v.  

 fra visse former for offentlig ansættelse samt fra offentlige hverv  

 ikke kan udgøre et højere beløb end vedkommende  

 ministers vederlag.
Som konsekvens heraf foreslås de hidtidige  

 særregler for tjenestemænd ophævet.
Det gælder dels  

 den særlige adgang for tjenestemænd til at få  

 tjenestemandspension udbetalt på grund af afgang som minister, dels de  

 særlige regler for samordning mellem ministerpension og  

 tjenestemandspension og -løn.
Forslaget indebærer derfor, at  

 tjenestemænd ligestilles med øvrige ministre med hensyn til  

 modregningsregler.
 Endelig foreslås, at reglerne om ret til  

 ægtefællepension tilpasses til de ændrede regler for  

 udbetaling af egenpension.
 5. Administrative konsekvenser m.v.
 Forslagene om indførelse af mere omfattende  

 modregningsregler vedrørende eftervederlag og egenpension vil  

 medføre en vis forøgelse af de administrative opgaver.
 Lovforslaget har ingen erhvervsøkonomiske eller  

 miljømæssige konsekvenser, og det har ingen administrative  

 konsekvenser for erhvervslivet.
6. Forholdet til EU-retten I lovforslagets § 1, nr. 3, foreslås en  

 samordning mellem eftervederlag til ministre og vederlag, eftervederlag til  

 ministre og egenpension som medlem af Europa-Parlamentet samt løn,  

 vederlag, eftervederlag og egenpension som medlem af Europa-Kommissionen, og  

 i forslagets § 1, nr. 7, foreslås en tilsvarende samordning for  

 så vidt angår egenpension.
Lovforslaget indeholder ikke  

 EU-retlige aspekter.
7. Økonomiske konsekvenser for det offentlige Lovforslaget vil medføre såvel mer- som  

 mindreudgifter for staten.
 Forslaget om højere vederlag og om højere  

 eftervederlag, dog med modregningsregler, vil medføre merudgifter.  

 Forslagene om at afskaffe adgangen til aktuel egenpension ved fratræden  

 som minister og om modregningsregler for egenpensionen medfører  

 mindreudgifter.
 Der er dog ikke grundlag for at foretage et nærmere  

 skøn over mer- og mindreudgifter, idet disse ganske vil afhænge  

 af en række fremtidige faktorer: antallet af ministre, længden af  

 ministrenes funktionstid, ministrenes alder ved afgang og de  

 indkomstmæssige forhold for de afgåede ministre.
Lovforslagets konsekvenser i hovedtræk Positive  

 konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og   

 amtskommuner Mindreudgifter for staten vedrørende  

 egenpension.
 Merudgifter for staten vedrørende vederlag og  

 eftervederlag.
Administrative konsekvenser for stat, kommuner og  

 amtskommuner - En vis forøgelse af administrationen vedrørende  

 eftervederlag og egenpension.
Økonomiske konsekvenser for erhvervslivet - - Administrative konsekvenser for erhvervslivet - - Miljømæssige konsekvenser - - Administrative konsekvenser for borgerne - - Forholdet til EU-retten Forslaget har ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 Efter de gældende regler udgør vederlaget  

 415.453 kr. pr. 1. april 1999. En minister, som er medlem af Folketinget,  

 modtager desuden herfor et grundvederlag, der udgør 377.328 kr. pr. 1.  

 april 1999. Den samlede vederlæggelse udgør således  

 792.781 kr. pr. 1. april 1999.
En minister, som ikke er medlem af Folketinget, modtager  

 efter gældende regler et tillæg, der svarer til grundvederlaget  

 til medlemmer af Folketinget.
Tilsvarende gælder for en minister, som  

 har orlov fra Folketinget.
Det foreslås, at der fastsættes et samlet  

 grundvederlag på 924.850 kr. i årligt grundbeløb pr. 1.  

 oktober 1997, og at vederlaget reguleres med den procentregulering, der i  

 medfør af tjenestemandsloven er aftalt mellem finansministeren og  

 tjenestemændenes centralorganisationer for  

 tjenestemandslønninger.
Denne procentregulering udgør 4,8258  

 pct. pr. 1. april 1999. Pr. denne dato vil det foreslåede vederlag  

 således udgøre 969.481 kr.
Det foreslås videre, at der til statsministeren ydes  

 et vederlag, der udgør 125 pct. af det foreslåede grundvederlag,  

 og at der til udenrigsministeren og finansministeren samt til partiledere i  

 regeringen ydes et vederlag, der udgør 110 pct. af det  

 foreslåede grundvederlag.
Ingen minister kan oppebære mere end  

 ét vederlag efter denne bestemmelse.
Vederlaget til statsministeren  

 udgør efter forslaget 1.211.852 kr. pr. 1. april 1999, og vederlaget  

 til de øvrige anførte ministre udgør 1.066.429 kr. pr.  

 1. april 1999.
 Samtidig foreslås det både at ophæve de  

 hidtidige repræsentationstillæg til statsministeren og  

 udenrigsministeren og at ophæve de hidtidige regler om tillæg til  

 en minister, som ikke er medlem af Folketinget, eller som har orlov fra  

 Folketinget, jf. nr. 2.
 Det foreslås endelig, at der til ministre ydes  

 omkostningstillæg og godtgørelse for boligudgifter m.v. efter  

 samme regler, som gælder for medlemmer af Folketinget efter lov om valg  

 til Folketinget, jf. nr. 2.
Til nr. 2 Efter de gældende regler ydes der til  

 statsministeren og udenrigsministeren et repræsentationstillæg,  

 der udgør 70.700 kr. henholdsvis 94.200 kr. pr. 1. april 1999.
En minister, som ikke er medlem af Folketinget, modtager  

 efter de gældende regler et tillæg, der svarer til  

 grundvederlaget til medlemmer af Folketinget.
Tilsvarende gælder for en  

 minister, som har orlov fra Folketinget i henhold til § 41, stk. 3,  

 litra a, i forretningsordenen for Folketinget.
 Det foreslås, at de hidtidige  

 repræsentationstillæg til statsministeren og udenrigsministeren  

 ophæves.
 Det foreslås ligeledes at ophæve reglerne om  

 tillæg til en minister, som ikke er medlem af Folketinget, eller som  

 har orlov fra Folketinget efter den anførte bestemmelse.
 Disse forslag er en konsekvens af forslaget i nr. 1 om at  

 fastsætte et samlet grundvederlag for ministre.
I den nye bestemmelse foreslås det, at vederlaget  

 nedsættes med det beløb, som en minister modtager i  

 grundvederlag eller eftervederlag som medlem henholdsvis tidligere medlem af  

 Folketinget.
Det samme foreslås at skulle gælde for eftervederlag  

 til tidligere medlemmer af Europa-Parlamentet.
 Tilsvarende foreslås, at omkostningstillæg og  

 godtgørelse for boligudgifter m.v., som en minister modtager som  

 medlem af Folketinget, modregnes i de tilsvarende tillæg efter den  

 foreslåede bestemmelse i nr. 1.
Til nr. 3 Efter de gældende regler har en minister ved afgang  

 fra ministerstillingen ret til i 2 år at oppebære ventepenge.  

 Ventepenge svarer til højeste egenpension, der udgør 241.319  

 kr. pr. 1. april 1999. Dog bortfalder ventepengene, hvis den tidligere  

 minister ansættes i stilling forbundet med  

 tjenestemandspensionsret.
Det foreslås, at ventepengeordningen afløses  

 af en ordning med eftervederlag.
Eftervederlag foreslås ydet i en  

 periode, der udgør halvdelen af det antal hele måneder, hvori  

 vedkommende i alt har været minister.
Dog ydes der eftervederlag mindst  

 i 18 måneder og højst i 36 måneder.
 Det foreslås videre, at eftervederlaget kommer til  

 at svare til vedkommende ministers vederlag, jf. nr. 1.
 Det foreslås dog samtidig, at eftervederlaget  

 nedsættes med summen af de indtægter, der er anført i  

 § 109, stk. 2, nr. 1-4 og 6-10, i lov om valg til Folketinget, og  

 grundvederlag, eftervederlag og egenpension som folketingsmedlem.
 Som konsekvens heraf foreslås de hidtidige  

 særregler for tjenestemænd i § 3, stk. 2,  

 ophævet.
Til nr. 4 Efter de gældende regler har en minister, som har  

 haft mindst 1 års funktionstid som minister, ret til egenpension efter  

 udløbet af ventepengeperioden.
Det foreslås, at denne ret til aktuel egenpension  

 ophæves og erstattes af en ret til egenpension, hvis  

 udbetalingstidspunkt er udskudt til den 1. i måneden, efter at  

 vedkommende er fyldt 60 år, eller fra det tidligere tidspunkt, fra  

 hvilket vedkommende får tilkendt social førtidspension som  

 følge af nedsat erhvervsevne på grund af helbredsmæssige  

 forhold.
Egenpension kan dog tidligst udbetales fra udløbet af det  

 tidsrum, hvori vedkommende har ret til eftervederlag.
Til nr. 5 Som en konsekvens af forslaget i nr. 4 om at ændre  

 reglerne for egenpension foreslås reglerne om  

 ægtefællepension ændret, således at den efterlevende  

 ægtefælle også har ret til ægtefællepension,  

 hvis en tidligere minister dør i tidsrummet mellem  

 eftervederlagsperiodens udløb og påbegyndelsen af udbetaling af  

 egenpension.
Det vil også gælde i tilfælde, hvor den  

 afdøde minister har haft mindre end 1 års funktionstid som  

 minister og dermed ikke har haft ret til egenpension.
 Betingelserne for tidspunktet for ægteskabets  

 indgåelse ændres ikke.
Til nr. 6 Der er tale om en konsekvensændring som følge  

 af forslaget i nr. 3 om eftervederlag i stedet for ventepenge.
Til nr. 7 Det foreslås, at der indføres regler om, at  

 egenpensionen nedsættes med det beløb, hvormed summen af de  

 indtægter, der er anført i § 109, stk. 2, nr. 1, 4 og  

 6, i lov om valg til Folketinget, og grundvederlag, eftervederlag eller  

 egenpension som folketingsmedlem, folkepension og egenpension som minister  

 overstiger vedkommendes vederlag.
Til nr. 8 Som konsekvens af forslaget i nr. 7 om indførelse  

 af generelle modregningsregler for ministerpension foreslås, at de  

 hidtidige særregler for tjenestemænd om samordning mellem  

 ministerpension og tjenestemandspension og -løn ophæves, jf.  

 bemærkningerne til § 2.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
 Det foreslås videre, at loven har virkning fra den  

 1. januar 2000, idet det dog foreslås, at § 4, stk. 1, og  

 § 5, stk. 4, som affattet i § 1, nr. 4 og 7, alene har  

 virkning for udbetaling af egenpension for funktionstid som minister fra og  

 med den 1. januar 2000. For udbetaling af egenpension for funktionstid indtil  

 den 1. januar 2000 finder de hidtidige regler i § 4, stk. 1, henholdsvis § 5  

 fortsat anvendelse.
Som en overgangsregel foreslås det, at egenpension  

 for funktionstid som minister forud for den 1. januar 2000 udbetales fra  

 udløbet af den periode, hvori vedkommende har ret til eftervederlag  

 efter de nye regler.
Dette er en konsekvens af, at reglerne om ventepenge  

 foreslås ophævet og erstattet af regler om eftervederlag, jf.  

 § 1, nr. 3, og at disse regler også har virkning for ministre, som  

 har funktionstid før den 1. januar 2000 og afgår efter lovens  

 virkningstidspunkt.
Forslaget indebærer, at den del af egenpensionen,  

 der hidrører fra funktionstid før 1. januar 2000, fortsat  

 udbetales som følge af afgang som minister, også inden  

 vedkommende er fyldt 60 år.
Der sker således ikke indgreb i  

 pensionsret, der baserer sig på funktionstid inden lovens  

 virkningstidspunkt, herunder for ministre, som afgår den 1. januar 2000  

 eller senere og modtager ministerpension efter de hidtidige regler for  

 funktionstid som minister inden den 1. januar 2000. En sådan  

 ministerpension beregnes efter vedkommendes funktionstid forud for den 1.  

 januar 2000.
 Forslaget indebærer tillige, at de hidtidige regler  

 om samordning mellem ministerpension og tjenestemandspension og  løn  

 ikke finder anvendelse for egenpension, der baserer sig på funktionstid  

 inden den 1. januar 2000 og udbetales til en minister, som fratræder  

 den 1. januar 2000 eller senere, jf. § 1, nr. 8.
 Lovforslaget indebærer ingen ændringer i  

 forhold til udbetalingen af ventepenge og egenpension til ministre, som er  

 afgået senest den 31. december 1999 og ikke atter bliver ministre.
 Tilsvarende gælder for ægtefællepension  

 og børnepension samt børnepensionstillæg.
Bilag Teknisk sammenskrivning af Lov om vederlag og pension m.v.  

 for ministre Sammenskrivningen omfatter lov nr. 194 af 5. juni 1959 om  

 vederlag og pension m.v. for ministre med de ændringer, der  

 følger af lov nr. 577 af 19. december 1969, lov nr. 447 af 30. juni  

 1993 og lov nr. 185 af 12. marts 1997.
§ 1. Det årlige vederlag til ministre udgør  

 45.000 kr. med tillæg efter de den 1. oktober 1969 gældende  

 satser.
Af det samlede vederlag ydes 100/133 som grundbeløb, der  

 reguleres på samme måde som tjenestemandslønninger.
 Stk. 2. Vederlaget udbetales med 1/12 månedlig forud fra  

 den første dag i den efter udnævnelsen følgende  

 måned og til udgangen af den måned, i hvilken afgangen fra  

 ministerstillingen finder sted.
 § 2. Som repræsentationstillæg ydes der  

 statsministeren 13.500 kr. og udenrigsministeren 18.000 kr. årlig, der  

 dyrtidsreguleres på samme måde som generelle og særlige  

 tillæg til tjenestemandsstillinger.
 Stk. 2. Ingen minister kan oppebære mere end ét  

 repræsentationstillæg.
Stk. 3. Til ministre, der ikke er medlemmer af Folketinget,  

 ydes et tillæg svarende til det efter lov om valg til Folketinget  

 gældende grundvederlag til medlemmer af Folketinget.
Tilsvarende  

 gælder for ministre, der har orlov i henhold til § 41,  

 stk. 3, litra e, i forretningsordenen for Folketinget.
 Stk. 4. Med hensyn til udbetalingen gælder reglerne i  

 § 1, stk. 2.
 § 3. Ved afgang fra ministerstilling har en minister ret til i  

 2 år at oppebære ventepenge svarende til højeste  

 ministerpension.
Stk. 2. Ventepenge bortfalder, såfremt en afgået  

 minister ansættes i en stilling, i hvilken ansættelsen kan  

 medregnes i pensionsalder efter § 4 i lov om tjenestemandspension.
Er  

 lønningsindtægten lavere end ventepengene, udbetales dog som  

 personligt tillæg et beløb, der svarer til forskellen.
 § 4. En minister, der har haft mindst 1 års funktionstid  

 som minister, er berettiget til egenpension efter udløbet af det  

 tidsrum, hvori der udbetales ventepenge.
Stk. 2. Ægtefællen efter en minister, der ved sin  

 død fungerede i ministerstilling eller var pensioneret eller oppebar  

 ventepenge, er berettiget til ægtefællepension, hvis  

 ægteskabet blev indgået, 1)	før afdøde var fyldt 65 år, og 2)	før afdøde var fratrådt som minister og 3)	mindst 3 måneder før dødsfaldet.
 Stk. 3. Stk. 2, nr. 3, finder ikke anvendelse, hvis  

 dødsfaldet skyldes et ulykkestilfælde eller en akut  

 infektionssygdom indtruffet efter ægteskabets indgåelse.
 Stk. 4. Med hensyn til børnepensionstillæg og  

 børnepension finder bestemmelserne i kapitel 4 i lov om  

 tjenestemandspension tilsvarende anvendelse.
 Stk. 5. Bestemmelserne om efterindtægt i kapitel 6 i lov  

 om tjenestemandspension finder tilsvarende anvendelse, for så vidt  

 angår vederlag, ventepenge og pension efter nærværende  

 lov.
 § 5. Pensionen til en minister og til en ministers  

 efterlevende ægtefælle beregnes på grundlag af  

 funktionstiden som minister regnet fra den første  

 udnævnelse.
 Stk. 2. Egenpensionen og ægtefællepensionen svarer  

 til pensionen til en statstjenestemand på skalatrin 49 og dennes  

 efterlevende ægtefælle og beregnes på grundlag af  

 nedennævnte pensionsaldre i forhold til funktionstiden som  

 minister:
 1)	Egenpension:
 Funktionstid:
 Pensionsalder:
fra 1 indtil 2 år 9 år fra 2 indtil 3 år 14 år fra 3 indtil 4 år 18 år fra 4 indtil 5 år 20 år fra 5 indtil 6 år 23 år fra 6 indtil 7 år 27 år fra 7 indtil 8 år 29 år fra 8 år og derover 37 år 2)	Ægtefællepension:
 Funktionstid:
 Pensionsalder:
under 2 år 15 år fra 2 indtil 4 år 24 år fra 4 indtil 8 år 28 år fra 8 indtil 12 år 33 år 12 år og derover 37 år Stk. 3. Bestemmelserne i § 27 henholdsvis § 27 a i  

 lov om tjenestemandspension finder tilsvarende anvendelse for egen- og  

 ægtefællepension, børnepensionstillæg og  

 børnepension samt efterindtægt af pension henholdsvis for  

 efterindtægt af vederlag og ventepenge i henhold til  

 nærværende lov.
§ 6. Er en tjenestemand overgået til ministerstilling,  

 har han ved sin afgang fra denne ret til den ham ved afgangen fra  

 tjenestemandsstillingen tilkommende pension, forøget med egenpension  

 efter nærværende lov; det samlede pensionsbeløb kan dog  

 ikke overstige den højeste egenpension, der kan opnås efter lov  

 om tjenestemandspension.
Ansættes en pensionsnydende minister i  

 tjenestemandsstilling, hvis lønning er større end den ham i alt  

 tillagte pension, bortfalder denne; er lønningen mindre end pensionen,  

 udbetales forskellen som personligt tillæg.
Ved afgang fra  

 tjenestemandsstilling, som en afgået minister beklæder, har han  

 ret til den samlede pension, der som afgået minister tilkom ham, hvis  

 denne er større end den pension, hvortil tjenestemandsstillingen  

 berettiger ham, idet det tidsrum, hvori han har fungeret som minister og  

 eventuelt i tidligere tjenestemandsstilling, medregnes i pensionsalderen.
 Stk. 2. Ventepengeperiode medregnes ikke i pensionsalder.
 Stk. 3. Ægtefællepension efter  

 nærværende lov kan i forbindelse med ægtefællepension  

 hidrørende fra ansættelse i tjenestemandsstilling ikke overstige  

 den højeste ægtefællepension, der kan opnås efter  

 lov om tjenestemandspension.
 § 7. (Ophævet).
§ 8. Besidder en minister ved sin tiltræden hverv i  

 offentlige eller private virksomheders, foretagenders eller institutioners  

 tjeneste, vil disse være at fratræde.
Dog kan han undtagelsesvis  

 med foreløbig billigelse af statsministeren bevare sådanne  

 hverv, hvis varetagelse efter dennes skøn ikke kan berede  

 vanskeligheder i udførelsen af hans embedspligt som minister eller i  

 hans forhold til de forskellige statsforvaltningsgrene.
Statsministeren skal  

 i så fald straks skriftligt tilstille et af Folketinget nedsat udvalg  

 meddelelse herom.
Udvalget kan inden forløbet af 14 dage efter  

 meddelelsens modtagelse nægte vedkommende minister tilladelse til at  

 bevare sådanne hverv.
Efter forløbet af dette tidsrum meddeler  

 statsministeren Folketingets formand, hvilke hverv den vedkommende minister  

 har tilladelse til at varetage.
Stk. 2. Har det i stk. 1 nævnte udvalg endnu ikke  

 konstitueret sig, når statsministerens foreløbige billigelse  

 indhentes, har denne gyldighed, indtil konstitutionen har fundet sted.
Sagen  

 vil derefter være at behandle som forannævnt.
 Stk. 3. Ingen minister må i sin ministertid overtage  

 noget nyt hverv af den i stk. 1 nævnte art.
 Stk. 4. Besidder statsministeren ved et ministeriums  

 tiltræden hverv af den heromhandlede art, skal meddelelse til udvalget  

 finde sted derom, hvis han ønsker at bevare noget af disse, hvorefter  

 der forholdes i overensstemmelse med stk. 1.
 Stk. 5. Folketingsvirksomhed er undtaget fra bestemmelserne i  

 denne paragraf.
§ 9. Udnævnes en tjenestemand til minister, kan den af  

 ham hidtil beklædte tjenestemandsstilling holdes besat ved konstitution  

 for hans funktionstid, hvis det skønnes forsvarligt af hensyn til  

 stillingens tarv, og for så vidt og så længe konstitution i  

 stillingen overhovedet er tilladt.
Statsministeren skal herom give meddelelse  

 til det i § 8 nævnte udvalg, hvorefter der forholdes i  

 overensstemmelse med § 8, stk. 1.
 § 10. De i denne lov indeholdte lønnings- og  

 pensionsbestemmelser har virkning fra 1. april 1959.
Stk. 2. For de i henhold til de hidtil gældende  

 bestemmelser ydede pensioner finder bestemmelserne i § 1 i lov nr. 81 af  

 21. marts 1959 om pensioner, der er fastsat i henhold til de før 1.  

 april 1958 inden for staten gældende lønnings- og pensionslove,  

 tilsvarende anvendelse.
I øvrigt omfattes ministre, der er  

 afgået før 1. april 1959, samt sådanne ministres  

 efterladte ikke af nærværende lov.
 § 11. Pensioner efter § 4, der er påbegyndt  

 udbetalt pr. 31. december 1993, omberegnes pr. 1. januar 1994 efter  

 bestemmelserne i § 5. Hvor denne omberegning medfører  

 ændring i pensionen, ydes evt. personligt tillæg, så det  

 hidtidige pensionsniveau bevares.
