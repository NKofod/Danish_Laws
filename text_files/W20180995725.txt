Pressenævnets kendelse i sag nr. 2018-80-0216 Uredigeret kommentar på hjemmeside er uden for nævnets kompetence En person klagede over en anden persons kommentar til en artikel bragt på Ekstra Bladets hjemmeside.
Debatsider, hvor udefrakommende kan skrive uredigerede debatindlæg/kommentarer, hører ikke under medieansvarsloven og dermed heller ikke under Pressenævnets kompetence, idet der ikke er tale om en redigeret envejskommunikation.
Pressenævnet afviste derfor at behandle sagen.
 [Klager] har klaget til Pressenævnet over en kommentar af læseren med brugernavnet [Person A] til artiklen Michelle Obama afslører dyb hemmelighed om hende og Obama bragt på ekstrabladet.dk den 9. november 2018, idet hun mener, at god presseskik er tilsidesat.
 [Klager] har til støtte for klagen anført, at det er stærkt racistisk, når [Person A] i sin kommentar til artiklen Michelle Obama afslører dyb hemmelighed om hende og Obama har anført Gorilla-konen er født Michael, altså kan heller ikke kunstig befrugtning hjælpe hende, de 2 gorilla-unger er adopterede!  og Atter en Osama-Obama-løgn! .
 Pressenævnets formand, Hanne Schmidt, udtaler:
 Det er Pressenævnets opfattelse, at debatsider, hvor udefrakommende kan skrive uredigerede debatindlæg/kommentarer, ikke er omfattet af medieansvarsloven, idet der ikke er tale om en redigeret envejskommunikation.
Kommentaren fra [Person A], der er angivet til artiklen på ekstrabladet.dk, må betragtes som et sådan uredigeret indlæg skrevet af udefrakommende, hvor der ikke er foretaget nogen journalistisk udvælgelse inden offentliggørelsen.
Det lægges til grund, at Ekstra Bladet alene har fungeret som teknisk formidler.
Kommentar-funktionen til opslag på ekstrabladet.dk er derfor ikke omfattet af medieansvarsloven.
Klagen over Ekstra Bladet hører således ikke under nævnets kompetence, og klagen afvises derfor allerede af den grund i medfør af medieansvarslovens § 43, stk. 2, nr. 1.
