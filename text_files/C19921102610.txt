 Justitsministeren har den 10. januar 1992 underskrevet en ny  

 bekendtgørelse om registrering af motorkøretøjer m.v.
 Bekendtgørelsen træder med visse undtagelser i kraft den 1. februar 1992  

 og afløser bekendtgørelsen nr. 179 af 14. marts 1990 med senere ændringer.
I bekendtgørelsen er indarbejdet bestemmelser om den ved lov nr. 279 af 8.  

 maj 1991 gennemførte ønskenummerpladeordning.
Der henvises herved navnlig til  

 bekendtgørelsens § 20 a og §§ 66a-c.
Ansøgningsblanket, vejledning m.v. til  

 brug for motorkontorerne ved ordningens ikrafttræden den 1. marts 1992 er  

 under udarbejdelse hos Rigspolitichefen.
Nærmere orientering om ordningen vil  

 blive udsendt ved Rigspolitichefens foranstaltning, når dette materiale  

 foreligger.
Der henvises i øvrigt til Justitsministeriets cirkulæreskrivelse  

 af 6. juni 1991 om ønskenummerplader.
Der er i bekendtgørelsens § 7 indføjet en bestemmelse om, at der for  

 fysiske personers vedkommende ved anmeldelse til registrering skal vedlægges  

 en særskilt erklæring fra henholdsvis ejer og/eller bruger om, hvorvidt den  

 pågældende er frakendt førerretten.
Det er ikke en registreringsbetingelse,  

 at vedkommende ikke er frakendt førerretten.
Formålet med ordningen er  

 udelukkende at henlede politiets opmærksomhed på, at en person, der er  

 frakendt førerretten, ønsker et køretøj registreret, med henblik på at  

 forbedre mulighederne for at kontrollere, om den pågældende gør sig skyldig i  

 kørsel i frakendelsestiden.
Denne ordning træder ligeledes i kraft den 1.  

 marts 1992.
Med virkning fra den 1. februar 1992 gennemføres en ændring af reglerne om  

 klage over Statens Bilinspektions afgørelser vedrørende syn, idet disse som  

 følge af, at driftsledelsen af bilinspektionen er overgået til  

 Rigspolitichefen, vil kunne påklages til Rigspolitichefen og derfra til  

 Justitsministeriet.
Der henvises herved til bekendtgørelsens § 6, stk. 2, og  

 § 130. Klager, der er indgivet inden den 1. februar 1992, vil blive  

 færdigbehandlet efter de hidtil gældende regler.
Samtidig er  

 »bilinspektionskreds« ændret til »bilinspektionsregion«,  

 jf. bekendtgørelsens § 28, § 97, stk. 1, og § 98.
 Herudover er der i visse bestemmelser i bekendtgørelsen foretaget en  

 sproglig præcisering og kodifikation af den administrative praksis.
 Justitsministeriet skal gøre opmærksom på følgende:
 - Ændring af § 20, stk. 2, nr. 6 og 7, således at ugifte samboende efter 5  

 års samliv eller ved en bofælles død efter 2 års samliv på fælles bopæl kan  

 overtage samleverens køretøj uden krav om syn.
- Ændring af § 20, stk. 2, nr. 8, således at ugifte samboende ved  

 samlivsophævelse efter 5 års samliv på fælles bopæl sidestilles med  

 ægtefæller, der bliver skilt.
Samleveren vil herefter kunne overtage  

 køretøjet uden krav om, at det synes.
 - Adgang til udlevering af faste prøveskilte fra ethvert motorkontor, jf.  

 § 80, stk. 1.
 - Indførelse af regler om udlevering af løse prøveskilte til  

 veteranmotorkøretøjer, jf. § 87, stk. 2 - 4.
 - Udtømmende opregning i § 106, stk. 2, af mulighederne for at få  

 tilladelse til benyttelse af et udenlandsk registreret køretøj, der efter §  

 105 skal registreres, til erhvervsmæssigt formål (importører, forhandlere og  

 journalister med mortorstof som hovedområde til demonstration og prøvekørsel  

 af nye modeller).
- Udvidelse af antallet af motorkontorer, der efter § 113, stk. 2, kan  

 udfærdige foreløbig registreringsattest ved registrering på danske  

 grænsenummerplader i medfør af § 109, stk. 2, nr. 1, med motorkontorene i  

 Nærum, Rødovre og Svendborg.
De samme motorkontorer kan, jf. § 113, stk. 3,  

 udlevere grænsenummerplader.
 Justitsministeriets cirkulæreskrivelse af 3. juli 1989 om udlevering af  

 løse prøveskilte til veteranmotorkøretøjer ophæves med virkning fra den 1.  

 februar 1992.
 Bekendtgørelsen forventes optaget i det nummer af Lovtidende, der udkommer  

 den 21. januar 1992.
 Særtryk af bekendtgørelsen vil blive eftersendt.
 P.M.V.
 E.B.
