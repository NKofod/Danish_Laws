Nr BSF 146 Forslag til folketingsbeslutning om udeblivelsesdomme i straffesager Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Annette Just (FP) Johannes Sørensen (FP) den 7. maj 1997 Folketinget opfordrer regeringen til at fremsætte de nødvendige lovforslag og foretage nødvendige ændringer af bekendtgørelser og øvrige administrative forskrifter med henblik på at udvide adgangen til at afsige dom i straffesager, hvor tiltalte udebliver fra retsmødet.
Lovændringerne skal indeholde følgende elementer:
 1. Den nuværende grænse på 30 dages fængsel i retsplejelovens § 847, stk.  

 3, nr. 4, udvides til 3 måneders fængsel.
 2. Udeblivelse skal kunne anses som vedgåelse af det påsigtede forhold.
 3. Adgangen til dokumentation af den tiltaltes tidligere forklaringer til  

 politirapport skal udvides, således at disse oplysninger skal kunne danne  

 grundlag for sagens afgørelse.
 4. Kravet om obligatorisk forsvarerbeskikkelse fjernes.
 5. Der skal ikke være nogen begrænsning i, hvilken type sager der kan  

 afsiges udeblivelsesdom i.
Bemærkninger til forslaget Almindelige bemærkninger Ved lov nr. 369 af 18. maj 1994 ændredes visse bestemmelser i straffeloven  

 og retsplejeloven med den hensigt at gøre domstolenes sagsbehandling  

 hurtigere og lettere, herunder reducere berammelsestiderne.
Lovforslaget, der  

 lå til grund for disse ændringer, var L 231, folketingsåret 1993-94  

 (Folketingets forhandlinger side 8545, 9352, 10401, 10884, till.
A 8021,  

 till.
B 1185 og till.
C 1005).
 Et af elementerne i lovændringen var en udvidelse af adgangen til at  

 afsige udeblivelsesdomme i straffesager, således at domme op til 30 dages  

 fængsel kunne afsiges, selv om tiltalte udeblev fra retsmødet.
Problemet med tiltalte, der udebliver fra retsmøderne, er, at dommeren,  

 anklageren, forsvareren, vidnerne og domsmændene har sat tid af til  

 retsmødet, som så må aflyses.
Samtidig skal alle involverede finde en ny  

 dato, hvor alle kan deltage, hvilket får indflydelse på alle andre sager.
 Tiden, der skulle have været brugt til retsmødet, er spildt, og det er  

 stort set ikke muligt for de involverede at bruge tiden på andet.
 Disse retsmøder, som alligevel ikke bliver til noget, er med til at  

 forlænge ventetiderne ved domstolene, ventetider, der i forvejen er alt for  

 lange.
Skiftende regeringer har gjort mange forsøg på at nedbringe ventetiderne  

 ved domstolene, men uden det store held.
Der er bevilget masser af ekstra  

 millioner, der er ansat flere dommere, der er indført rejsedommerordninger og  

 andre opstramninger, men det har kun haft svag effekt.
Når tiltalte kender tid og sted for retsmødet, er det hans/hendes eget  

 problem, hvis han/hun ikke ønsker at give fremmøde.
Det er ikke rimeligt, at  

 hele retsvæsenet skal finde sig i den mangel på respekt for domstolene, der  

 ligger i, at tiltalte ikke møder op.
 I januar 1996 oplyste justitsministeren i et svar til Retsudvalget, jf.  

 alm. del bilag 395, folketingsåret 1995-96, at han ville lade Rigsadvokaten  

 se på ordningen i endnu et år, før der kunne blive tale om justeringer.
 Nu har ordningen fungeret i to et halvt år, og Rigsadvokaten har den 15.  

 april 1997 udtalt, at der er behov for en udvidelse af ordningen, hvis den  

 skal have den ønskede effekt.
 Rigsadvokaten foreslår på linje med Fremskridtspartiets udtalelser under  

 behandlingen af L 231, at ordningen udvides til at gælde sager, hvor der er  

 tale om ubetinget frihedsstraf i op til 3 måneder.
 Forslagsstillerne er helt enige med Rigsadvokaten og mener, at Folketinget  

 hurtigst muligt skal bakke op om Rigsadvokatens forslag.
 Desuden er det forslagsstillernes opfattelse, at yderligere ændringer af  

 betingelserne for at kunne afsige udeblivelsesdom vil være hensigtsmæssige.
De foreslåede ændringer og deres retssikkerhedsmæssige betydning for  

 tiltalte skal ses i sammenhæng med tiltaltes adgang til at få genoptaget en  

 straffesag, der er afgjort ved udeblivelsesdom.
Denne adgang er fastsat i  

 retsplejelovens § 987 og indebærer, at tiltalte kan begære straffesagen  

 genoptaget, hvis han godtgør at have haft lovligt forfald, eller at  

 stævningen ikke er kommet til hans kundskab.
Denne adgang til genoptagelse  

 ønsker Fremskridtspartiet ikke ændret.
Bemærkninger til forslagets enkelte punkter Ad 1 Den gældende ordning med mulighed for idømmelse af op til 30 dages  

 fængsel, selv om tiltalte ikke er til stede, har kun sjældent været anvendt,  

 idet sager, hvor tiltalte ifølge flere politimestres og retspræsidentens  

 udtalelser til pressen som regel alligevel giver fremmøde, hovedsageligt er  

 færdselssager.
Hvis ordningen skal have effekt, skal den efter Fremskridtspartiets mening  

 udvides til at gælde domme op til 3 måneders fængsel.
Det vil sammen med de  

 øvrige foreslåede ændringer forbedre mulighederne for, at også andre områder  

 end færdselslovovertrædelser kan komme på tale.
Ad 2 Efter retsplejelovens § 934, stk. 1, kan retten i straffesager, der ikke  

 kan føre til fængsel, hvis tiltalte udebliver uden oplyst lovligt forfald, og  

 hvis der konkret ikke er tale om højere straf end bøde, afsige  

 udeblivelsesdom.
Her anses tiltaltes udeblivelse for en tilståelse.
Dommeren  

 kan dog afvise at afsige udeblivelsesdom, f.eks. hvis tiltalen er uklar.  

 Stævningen skal endvidere indeholde oplysning om, at udeblivelse uden lovligt  

 forfald kan bevirke, at tiltalte dømmes efter anklageskriftet, jf.  

 retsplejelovens § 932, stk. 1.
Fremskridtspartiet mener, at udeblivelse i de sager, der vil kunne falde  

 ind under § 847, stk. 3, nr. 4, på samme måde som i de små bødestraffesager,  

 der afgøres efter § 934, stk. 1, skal kunne anses som en formodning for  

 vedgåelse, også når der er tale om ubetinget frihedsstraf i 3 måneder eller  

 derunder som foreslået ovenfor.
Tiltaltes retssikkerhed er efter  

 forslagsstillernes mening tilstrækkeligt tilgodeset ved de øvrige  

 betingelser, der skal være opfyldt for, at udeblivelsesdom kan afsiges efter  

 § 847, stk. 3, nr. 4.
 Hvis den effektivisering, der var hele ideen bag lovændringen i 1994, skal  

 slå igennem i praksis, mener Fremskridtspartiet, at det er bydende nødvendigt  

 at indføre den foreslåede formodningsregel.
Ad 3 Fremskridtspartiet mener, at der bør fastsættes en særlig regel, der ved  

 tiltaltes udeblivelse giver adgang til at dokumentere tiltaltes forklaring  

 til politirapporten.
Hensynet til tiltaltes retssikkerhed er rigeligt tilgodeset, hvis han  

 eller hun ved forkyndelsen orienteres om, at forklaringen til politirapporten  

 vil blive læst op i tilfælde af udeblivelse.
Derudover er retterne fra andre  

 sager fuldt ud bekendt med, hvilken vægt en nedskreven forklaring i en  

 politirapport kan tillægges som anført af Rigsadvokaten i dennes høringssvar  

 til L 231.
Ad 4 For at retssagen kan fremmes til udeblivelsesdom efter retsplejelovens §  

 847, stk. 3, nr. 4, er det en betingelse, at der beskikkes en forsvarer for  

 den tiltalte, jf. retsplejelovens § 731, stk. 1, litra i.
 Bestemmelsen blev indført som en yderligere retssikkerhedsgaranti for den  

 tiltalte, idet der i de færdselssager, som den udvidede mulighed for  

 udeblivelsesdomme var tiltænkt, ikke automatisk beskikkes en forsvarer for  

 den tiltalte og det selvsagt heller ikke er sikkert, at tiltalte har anmodet  

 om at få beskikket en forsvarer.
 Fremskridtspartiet mener ikke, at det er nødvendigt med obligatorisk  

 forsvarerbeskikkelse.
For det første har tiltalte ved den personlige forkyndelse modtaget  

 vejledning om, at han eller hun kan få beskikket en forsvarer.
Hvis sigtede i  

 forbindelse med afhøring ved politiet har begæret en forsvarer beskikket,  

 gælder dette, også selv om sigtede ikke kommer til retsmødet.
 For det andet kan retten i medfør af retsplejelovens § 732, stk. 1, vælge  

 at beskikke en forsvarer, når retten efter sagens beskaffenhed, sigtedes  

 person eller omstændighederne i øvrigt anser det for ønskeligt og sigtede  

 ikke selv har skaffet sig bistand af en forsvarer.
Ad 5 Selv om bestemmelserne om udeblivelsesdomme ved lovændringen i 1994 blev  

 indsat som generelle bestemmelser i retsplejeloven, er det i bemærkningerne  

 kraftigt antydet, at bestemmelserne kun skal finde anvendelse i  

 færdselssager, først og fremmest i sager om spiritus- og promillekørsel og  

 kørsel i frakendelsestiden, hvor straffen udmåles takstmæssigt.
 Da det nu har vist sig, at anvendelsen af udeblivelsesdomme i den type  

 sager ikke har medført nogen nævneværdig ressourcebesparelse hos domstolene,  

 mest fordi tiltalte i denne type sager som regel møder op alligevel, mener  

 Fremskridtspartiet, at begrænsningen til færdselssager skal fjernes, og at  

 andre typer af lovovertrædelser skal kunne afgøres ved udeblivelsesdom.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udeblivelsesdomme i  

 straffesager.
(Beslutningsforslag nr.
B 146).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
