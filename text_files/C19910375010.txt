At-cirkulæreskrivelse Nr. 9/1991 Henvisning til At-meddelelsessystemets Gruppe 2 Håndtering af plansiloelementer I.Orientering Plansiloelementer er løse betonelementvægge, hvormed der etableres  

 afgrænsede lagerpladser med lodrette sider til oplagring af løst gods som fx  

 korn, kunstgødning, ensilage, salt, grus, kul, koks og kartofler.
 Afhængig af det aktuelle behov, der kan være dikteret af sæson eller  

 produktion, kan elementerne flyttes og sammensættes til det nye behov.
 Flytning af plansiloelementer vil typisk foregå med traktor, gaffeltruck  

 eller kran, men elementerne kan være vanskelige at håndtere med almindeligt  

 løfteredskab - især hvis redskabet ikke monteres med specielt  

 håndteringsudstyr.
 På baggrund af alvorlige arbejdsulykker, heraf enkelte med dødelig udgang  

 i forbindelse med anvendelse af gaffeltruck til flytning af  

 plansiloelementer, har direktoratet givet påbud til en af de større  

 leverandører af plansiloelementer om, at der ved levering af elementer skal  

 medfølge en anvisning, som skal orientere om håndteringsmetoder m.v., således  

 at håndteringen af plansiloelementer kan foregå på en sikkerheds- og  

 sundhedsmæssig forsvarlig måde.
Plansiloelementer er omfattet af Arbejdsministeriets bekendtgørelse nr. 43  

 af 22. januar 1981 om tekniske hjælpemidlers indretning og anvendelse.
Der  

 skal således ved leveringen medfølge en sådan brugsanvisning, som er  

 nødvendig for, at hjælpemidlet (plansiloelementet) kan anvendes,  

 transporteres og opstilles sikkerheds- og sundhedsmæssigt fuldt forsvarligt  

 (jf. § 22).
Brugsanvisningen skal være letforståelig og skal bl.a. orientere om  

 håndteringsmetoder relateret til de forskellige elementtyper.
Det skal i  

 brugsanvisningen nævnes, at håndtering alene med en trucks gafler ikke må  

 finde sted, medmindre de pågældende elementer er særligt indrettet dertil.  

 Der skal endvidere angives krav til de redskaber, som håndteringsudstyret  

 monteres på, fx løfteevne, løftehøjde, lastmoment og egenvægt.
 Udstyret skal efterses, hver gang det tages i brug og skal mindst en gang  

 hver 12. måned undersøges grundigt efter leverandørens anvisning om eftersyn  

 og vedligeholdelse.
II.
Instruktion 1. Kredsene skal i forbindelse med almindeligt  

 tilsynsarbejde især påse, at brugeren (ejer, arbejdsgiver, selvstændig m.v.)  

 er i besiddelse af nødvendig brugsanvisning - både for plansiloelementerne og  

 for håndteringsudstyret.
2. Kredsene skal endvidere især påse, at de personer,  

 der faktisk arbejder med plansiloelementer, har den fornødne indsigt og er  

 blevet instrueret i nødvendigt omfang, at nødvendige anvisninger for  

 anvendelsen findes let til- gængeligt, og at arbejdet udføres sikkerheds- og  

 sundhedsmæssigt forsvarligt.
Dette gælder både m.h.t. elementerne og m.h.t.  

 håndteringsudstyret.
Det skal fx påses, at man i nødvendigt omfang kasserer  

 eller reparerer udstyr med blivende formforandring.
 3. Endelig skal kredsene især påse, at  

 håndteringsudstyret er mærket, og at mærkningen også oplyser om den  

 tilladelige belastning (WLL).
 4. I det omfang kredsen konstaterer mangler, gives de  

 nødvendige påbud, jf. cirkulæreskrivelse nr. 6/88 om Arbejdstilsynets  

 kontrolfunktion.
5. Konstaterer kredsen, at der er mangler ved  

 leverandørens anvisninger, som ikke generelt bliver afhjulpet af  

 leverandøren, skal der indsendes en anmeldelse om leverandørmangel til  

 direktoratet.
Kopi af evt. påbud til leverandøren indsendes til direktoratet.
III.
Ikrafttræden Straks.
