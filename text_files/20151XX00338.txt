Skriftlig fremsættelse (16. december 2015) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ophævelse af lov om barselsudligning for selvstændigt erhvervsdrivende (Lovforslag nr.
L 88) Lovforslaget indeholder følgende elementer:
 De samlede statslige udgifter forbundet med afviklingen af barselsudligningsordningen udgør samlet set 49,9 mio. kr., hvoraf 30,9 mio. kr. finansieres med aktstykke nr. 4 af 8. oktober 2015.
 Lovforslaget skønnes at indebære mindre administrative lettelser for erhvervslivet.
 Lovforslaget skønnes desuden at indebære mindre positive økonomiske konsekvenser for erhvervslivet, idet der ikke skal indbetales bidrag til ordningen.
 For den enkelte selvstændigt erhvervsdrivende kan lovforslaget indebære negative økonomiske konsekvenser, idet muligheden for at få udbetalt lønkompensation fra ordningen i forbindelse med barselsorlov bortfalder.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
