Pressenævnets kendelse i sag nr. 2010-6-0988 [K] har klaget til Pressenævnet over en artikel på fyens.dk den 12. april 2010, idet han mener, at god presseskik er tilsidesat.
fyens.dk bragte den 12. april 2010 en artikel under overskriften Tre års fængsel til Frørup-røverog underoverskriften21-årig nordfynbo ville skaffe penge til at betale narkogæld.
Af artiklen fremgik bl.a. følgende:
 Frørup/Svendborg: Den 21-årige [A] fra Otterup blev idømt tre års ubetinget fængsel ved en tilståelsessag, der blev ført ved retten i Svendborg.
 [A] blev dømt for godt en snes kriminelle forhold, som han begik i perioden fra efteråret 2008 til efteråret 2009.
 [K] har til støtte for klagen bl.a. anført, at avisen har hængt hans nevø, [A], ud ved at nævne nevøens navn seks gange på 23 linjer i forbindelse med omtalen af straffesagen.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] ikke selv er direkte eller indirekte nævnt eller har dokumenteret, at klagen indgives på vegne af 21-årige [A], har klageren ikke en sådan interesse i sagen, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.
