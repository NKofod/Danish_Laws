Ankestyrelsens principafgørelse O-34-88 om tilbagebetaling - børnetilskud - børnebidrag - betalingsevne - børnefamilieydelse - indtægtsopgørelse Resume:
 Børnetilskud, børnebidrag og børnefamilieydelse kunne ikke indgå i opgørelsen af indtægten hos en kvinde ved vurderingen af hendes betalingsevne.
 Derimod måtte der ved skønnet over betalingsevnen tages hensyn til, at udgifter, der vedrørte børnenes behov, i et vist omfang var dækket af de omhandlede sociale ydelser til børnene.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 27, stk. 1 Lov om en børnefamilieydelse - lovbekendtgørelse nr. 791 af 1. oktober 1995 - § 4, § 5, stk. 2, § 10 og § 11 Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 7 Lov om børns retsstilling - lov nr. 634 af 15. april 1986 - § 18 Sagsfremstilling:
 En kvinde K underskrev den 5. juli og den 1. august 1985 erklæringer om, at den hjælp, hun modtog efter bistandslovens § 40, stk. 1, var tilbagebetalingspligtig efter bistandslovens § 26, stk. 1, nr. 1. Den tilbagebetalingspligtige hjælp udgjorde ialt 6.910 kr.
 Social- og sundhedsforvaltningen fastsatte i juli 1987 en afdragsordning på 100 kr. månedlig fra den 1. juni 1987 foreløbig indtil den 1. september 1987.
 Afdragsordningen var fastsat på grundlag af ansøgerens månedlige nettoindtægt opgjort til 10.599 kr. og godkendte faste udgifter på 5.848 kr.
 I nettoindtægten indgik børnetilskud, børnebidrag og børneydelse med ialt 2.850 kr. pr. måned.
 Afgørelsen var på K's vegne indanket af en forening.
 Foreningen anførte, at børnetilskud, børnebidrag og børneydelse ikke burde indgå i vurderingen af K's betalingsevne, idet disse beløb blev ydet på grund af de merudgifter, der var ved børns forsørgelse.
 Foreningen anførte videre, at K's udgifter var nedbragt til et minimum, idet hun hverken havde telefon eller var medlem af en fagforening på grund af den stramme økonomi.
 Afgørelse:
 Ankestyrelsen finder under hensyn til, at børnetilskud og børnebidrag tilkommer børnene, at der ikke er hjemmel til at lade børnetilskud og børnebidrag indgå i opgørelsen af K's indtægt ved vurderingen af hendes betalingsevne efter bistandslovens § 27, stk. 1.
 Ankestyrelsen finder endvidere efter de i lov om en børnefamilieydelse fastsatte regler, at denne ydelse ej heller vil kunne indgå i K's indtægt ved vurderingen af betalingsevnen.
 Ankestyrelsen finder imidlertid, at der ved udøvelse af skønnet over betalingsevnen må tages hensyn til, at udgifter, der vedrører børnenes behov, i et vist omfang er dækket af de omhandlede sociale ydelser til børnene.
 Ankestyrelsen hjemviser herefter sagen til social- og sundhedsforvaltningen med henblik på en fornyet vurdering af betalingsevnen og eventuel fastsættelse af en afdragsordning på grundlag af det foran anførte.
