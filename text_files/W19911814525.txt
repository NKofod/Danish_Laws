En revisions- og en datavirksomhed var tidligere drevet i  

 interessentskabsform.
I 1985 var revisionsvirksomheden omdannet til  

 aktieselskab med de 2 hidtidige interessenter som eneaktionærer.
På et senere  

 tidspunkt ønskedes datavirksomheden overdraget til aktieselskabet.  

 Datavirksomheden bestod i udlejning af inventar og salg af posteringer til  

 revisionsselskabet.
Der kunne ikke anses at foreligge goodwill i skattemæssig  

 henseende som følge af personsammenfald mellem virksomheden og kunden.
 A Revision A/S klagede over den af Ligningsrådet afgivne bindende  

 forhåndsbesked, hvorefter der ikke kunne indgå goodwill ved selskabets  

 overtagelse af et interessentskab, hvor de 2 interessenter var eneaktionærer  

 i selskabet.
Det fremgik af sagens oplysninger, at B og C pr. 1. november 1976 havde  

 overtaget en revisionsvirksomhed, som de herefter havde drevet i  

 interessentskabsform med databehandling og revision.
I 1985 havde  

 interessenterne omdannet revisionsvirksomheden til selskab, A Revision A/S,  

 med interessenterne som eneaktionærer.
A Data I/S's eneste aktivitet var EDB-behandling for A Revision A/S.
Der  

 havde tidligere været en anden kunde, hvorfra indtægten kun var »en  

 parentes«.
EDB-arbejdet blev udført af B og C, der ikke havde ansat  

 lønnet medhjælp.
 Det fremgik at regnskab for A Data I/S, at omsætningen i 1986-1988 havde  

 bestået af udlejning af inventar og salg af posteringer, udlejning gennem DMK  

 og renter DMK, medens udgifterne havde bestået af teksbehandlingsprogram (kun  

 1986) og renter DMK.
 Interessenterne havde i forbindelse med den påtænkte overdragelse af A  

 Data I/S til A Revision A/S opgjort goodwill til 373.000 kr. i henhold til  

 SD-cirkulære 1988-17, og interessenterne ønskede at lade goodwillbeløbet  

 indgå i købesummen ved overdragelse af virksomheden.
 Ligningsrådet havde tiltrådt de lokale skattemyndigheders opfattelse,  

 hvorefter der ikke kunne indgå goodwill i købesummen ved overdragelse af  

 datavirksomheden, da der ikke var knyttet en særlig kundekreds m.v. til den  

 af A Data I/S drevne virksomhed.
Klagerens påstand var, at der kunne indgå goodwill på 373.000 kr. i  

 købesummen ved overdragelse af datavirksomheden.
Klageren anførte til støtte  

 herfor, at goodwill ikke skulle beregnes ud fra en vurdering af virksomhedens  

 kundekreds, men ud fra dens evne til at tjene penge i forhold til den  

 investerede kapital, hvilket princip var fastlagt i SD-cirkulære 1988-17.
 Landsskatteretten bemærkede, at goodwill anses for værdien af en  

 virksomheds kundekreds eller merværdi udover virksomhedens bogførte værdier.  

 Der antages ikke at foreligge goodwill, hvor virksomheden drives gennem  

 personlig arbejdsindsats for en enkelt arbejdsgiver, hvor der ikke er knyttet  

 en individualiserbar kundekreds til virksomheden, eller hvor virksomheden  

 overdrages inden for et økonomisk eller personligt interessefællesskab,  

 medmindre goodwills eksistens er knyttet til andre særlige omstændigheder.
Landsskatteretten kunne tiltræde Ligningsrådets opfattelse, hvorefter der  

 ikke ville foreligge goodwill i skattemæssig henseende som følge af  

 personsammenfaldet mellem virksomheden og kunden, uanset at der blev afstået  

 en hel virksomhed, der tidligere havde haft mere end en kunde.
Der ville  

 følgelig ikke på grundlag af virksomhedens omsætning kunne opgøres en  

 skattemæssig goodwill efter SD-cirkulære 1988-17. Ligningsrådets afgørelse  

 blev derfor stadfæstet.
 LV 1990, L 6.2.2.1.
