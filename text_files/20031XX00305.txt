Skriftlig fremsættelse (10. marts 2004) Videnskabsministeren  

  

 (Helge Sander):
 Herved tillader jeg mig for Folketinget at fremsætte:
Forslag til lov om  

 teknologioverførsel mv. ved offentlige forskningsinstitutioner (Lovforslag nr.
L 177).
 Lovforslaget har til formål at fremme omsætningen af ny  

 viden og teknologi mellem den offentlige forskning og erhvervslivet, herunder  

 etablering af nye forskningsbaserede virksomheder.
Det er regeringens opfattelse, at de offentlige  

 investeringer i forskning i højere grad skal komme samfundet til gode i form  

 af  

 teknologisk fornyelse, øget konkurrencekraft og nye højteknologiske  

 arbejdspladser.
På denne baggrund ønsker regeringen at styrke  

 teknologioverførslen fra den offentlige forskning til erhvervslivet.
Lovforslaget skal ses i forlængelse af lov om universiteter.  

 Ud over kerneopgaverne med forskning og undervisning understreger den nye  

 universitetslov universiteternes opgave med at udveksle viden med det  

 omgivende  

 samfund.
Samtidig fastslår den princippet om øget frihed under ansvar af  

 professionelle ledelser.
I tråd med disse principper lægger regeringens  

 lovforslag op til, at institutionerne skal have øgede frihedsgrader også i  

 deres arbejde med teknologioverførsel.
Lovforslaget indebærer, at universiteter og sektorforskningsinstitutioner  

 får hjemmel til at stifte og eje selvstændige aktieselskaber for  

 teknologioverførsel.
Disse aktieselskaber skal enten selv kunne varetage  

 kommercielle opgaver med patenter og licenser eller samarbejde om fælles  

 datterselskaber, der kan bistå med teknologioverførsel på tværs af flere  

 institutioner.
Desuden lægges der op til, at institutionernes aktieselskaber  

 skal kunne stå som medejere af forskerparker og innovationsmiljøer for at  

 styrke samarbejdet om etablering af nye forskningsbaserede virksomheder.
Hensigten er, at der via selskabsformen åbnes mulighed for  

 en mere professionel og markedsorienteret organisering af teknologioverførsel  

 til gavn for både forskning og erhvervsliv.
Hensigten er endvidere at skabe  

 klare skillelinier mellem videnskabelige og kommercielle interesser i  

 forskningen, når de kommercielle aktiviteter foregår i regi af selvstændige  

 selskaber.
 Et særskilt formål med lovforslaget er at underbygge  

 samarbejdet mellem offentlige forskningsinstitutioner, fonde og foreninger.  

 Hermed erstatter forslaget de bestemmelser om universiteternes samarbejde med  

 fonde og foreninger, som fulgte af den tidligere universitetslov.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
