 Justitsministeriet har udstedt en ny bekendtgørelse om køretøjers største  

 bredde, længde, højde, vægt og akseltryk (dimensionsbekendtgørelse) af 24.  

 juni 1992.
 Bekendtgørelsen, der forventes offentliggjort i Lovtidende den 30. juni  

 1992, træder i kraft den 1. oktober 1992. Særtryk vil blive udsendt, så snart  

 de foreligger.
 I den ny dimensionsbekendtgørelse er der, for at bringe de danske regler i  

 overensstemmelse med Rådsdirektiv 91/21/EØF af 31. marts 1992 om masse og  

 dimensioner for motorkøretøjer af klasse M1, foretaget en ændring af den  

 hidtidige § 21 (ny § 23).
Ændringen betyder, at den maksimalt tilladte vægt for påhængskøretøjer,  

 der er forsynet med driftsbremse, og som trækkes af en personbil, fremover  

 vil svare til den trækkende bils tilladte totalvægt (§ 23, stk. 1, nr. 1).  

 For terrængående biler (»off-road-køretøjer«) er den maksimalt  

 tilladte vægt for påhængskøretøjer med driftsbremse dog 1,5 gange den  

 trækkende bils totalvægt.
Påhængskøretøjet må under alle omstændigheder ikke  

 veje over 3500 kg (§ 23, stk. 1 og 2). Reglerne om påhængkøretøjers vægt m.v.  

 i Detailforskrifter for Køretøjer vil blive ændret i overensstemmelse hermed.
 Justitsministeriet vil snarest muligt udsende nærmere retningslinier om  

 administrationen af de nye regler om påhængskøretøjers største tilladte vægt  

 i de situationer, hvor der ønskes ændringer i registreringsgrundlaget for  

 allerede registrerede køretøjer.
 Bortset fra ændringen af reglerne om påhængskøretøjers største vægt ved  

 sammenkobling med biler er der i bekendtgørelsen alene foretaget en  

 sammenskrivning af de gældende regler samt redaktionelle ændringer og  

 præciseringer.
P.
M.
V.
E.
B.
