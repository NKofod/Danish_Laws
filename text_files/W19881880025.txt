 Udgifter til advokat, afholdt for at sikre en vognmand  

 indkørselsmulighed for en turistbus ad en indkørsel, der var fælles med en  

 anden ejendom, blev anset for en fradragsberettiget driftsudgift.
 Vognmand A klagede over, at de stedlige skattemyndigheder havde anset ham  

 for uberettiget til i indkomstopgørelsen for 1985 at fradrage udgift til  

 advokat med 9.856 kr.
Det fremgik af sagen, at klageren, der drev selvstændig  

 vognmandsforretning, ved sin bopæl i 1983 havde opført et garageanlæg til en  

 turistbus.
For at køre bussen i garage var det nødvendigt at køre over  

 indkørslen til den bagvedliggende koteletgrund, som klageren havde solgt i  

 1968. Klageren mente, at han havde ret hertil, da indkørslen var fælles for  

 klagerens ejendom og den bagvedliggende grund.
Da naboen imidlertid havde chikaneret klageren, havde klageren fundet det  

 nødvendigt med advokatbistand for at sikre sin ret.
Den anlagte retssag var  

 endt med et forlig, hvorved klagerens færdselsret og tinglysning heraf var  

 godkendt.
 Ved opgørelsen af den selvangivne indkomst var udgifterne til advokat m.v.  

 fratrukket med 9.856 kr.
 De stedlige skattemyndigheder havde ikke ment, at disse udgifter var  

 fradragsberettigede som driftsudgifter i medfør af statsskattelovens § 6 a.
Landsskatteretten fandt imidlertid efter det oplyste, at udgifterne måtte  

 anses for afholdt for at afværge naboforanstaltninger, som kunne  

 vanskeliggøre eller umuliggøre den hidtidige erhvervsdrift fra klagerens  

 ejendom.
Udgifterne måtte derfor anses for fradragsberettigede  

 driftsudgifter.
Den påklagede ansættelse blev herefter nedsat med 9.856 kr.
 LV 1987, F 4.
