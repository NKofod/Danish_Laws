(Til samtlige kommunalbestyrelser og  

 amtsråd) I henhold til § 26 i lov om styrelse af sociale og visse sundhedsmæssige  

 anliggender, jfr. lovbekendtgørelse nr. 526 af 13. august 1986 og  

 Socialministeriets cirkulære af 14. november 1983, påhviler det  

 kommunalbestyrelser og amtsråd at udarbejde planer for virksomheden på  

 sociale og visse sundhedsmæssige områder.
 Socialministeriet skal derfor anmode kommunalbestyrelser og amtsråd om at  

 iværksætte arbejdet med social- og sundhedsplanerne for perioden 1988-91 og  

 tilrettelægge det således, at planerne indsendes til Socialstyrelsen snarest  

 efter 1. oktober 1987 og inden den 1. november 1987.
 Man skal endvidere anmode amtsrådet om at udarbejde sin årlige redegørelse  

 for den planlagte sociale og sundhedsmæssige virksomhed i kommunerne og  

 amtskommunen og at sende denne til kommunalbestyrelserne i amtskommunen og  

 til Socialstyrelsen inden den 1. februar 1988.
 Om temaplanlægning.
I tilknytning til den forestående planrunde er »Lokal indsats for  

 social forebyggelse og borgernes sundhed« udmeldt som fælles tema, jfr.  

 Indenrigsministeriets skrivelse af 18. juni 1986. Til støtte for arbejdet i  

 de kommuner, hvor man vælger at tage dette tema op, har Socialstyrelsen den  

 10. oktober 1986 udsendt en publikation med samme titel som temaet til alle  

 kommunalbestyrelser og amtsråd.
Som fremhævet i publikationen må en effektiv  

 indsats for forebyggelse og sundhed antages at forudsætte samarbejde og  

 medvirken på tværs af sektorer og forvaltningsområder svarende til  

 kommunalbestyrelsens/amtsrådets samlende ansvar for (amts)kommunens  

 virksomhed.
Nogle kommuner har udtrykt interesse for - ud over eller i stedet for det  

 udmeldte tema - at gennemføre en bredere sammenfatning og indarbejdning af  

 resultaterne fra de senere års arbejde med udmeldte eller lokale temaer i den  

 samlede social- og sundhedsplan, evt. i et længere tidsperspektiv end social-  

 og sundhedsplanens ordinære 4-års-sigt.
Baggrunden herfor kan f.eks. være  

 ønsket om også at nyttiggøre temaplanlægningens resultater i  

 kommuneplanlægningen.
 Da udmeldningen af et fælles tema i tilknytning til social- og  

 sundhedsplanlægningen ikke betyder, at dette er obligatorisk, men at der  

 udsendes et materiale til støtte for arbejdet med dette tema, kan  

 kommunalbestyrelsen/amtsrådet beslutte at tage et andet tema op, som lokalt  

 anses for påtrængende, f.eks. den nævnte bredere sammenfatning.
 Om udveksling af ideer og erfaringer.
Formålet med social- og sundhedsplanlægningen er i første række at  

 tilvejebringe et godt grundlag for lokale beslutninger.
Derudover er social-  

 og sundhedsplanlægningen et vigtigt redskab for dialog og for opsamling og  

 udveksling af ideer og erfaringer såvel lokalt som med andre (amts)kommuner  

 og statslige organer.
Derfor er det af stor værdi, at der i planen oplyses om  

 erfaringer og resultater - positive som negative - f.eks. med andre måder at  

 løse opgaver på og andre anvendelser af foranstaltninger end de gængse, med  

 omlægning af arbejdsgange og samarbejdslinier, med samordningen med. f.eks.  

 budgetlægningen og kommuneplanlægningen, med ændret indhold af  

 foranstaltninger, med igangværende eller afsluttede omstillingsprojekter  

 eller forsøg o.s.v.
 Derfor opfordres kommunalbestyrelser og amtsråd til fortsat at medvirke  

 til udvekslingen af ideer og erfaringer ved at lade sådanne oplysninger indgå  

 i deres planer.
 Om problemer med statslige regler o.lign.
 Kommunalbestyrelser og amtsråd opfordres ligeledes til at oplyse i social-  

 og sundhedsplanen - som led i dialogen mellem kommunale og centrale  

 myndigheder - hvis man finder bestemte statslige bestemmelser og  

 retningslinier unødigt hæmmende for hensigtsmæssige omstillinger og praktiske  

 nydannelser.
 Om praktiske forhold, indsendelse m.v.
 Om tilrettelæggelsen af planarbejdet henvises i øvrigt til  

 »Almindelig vejledning om social- og sundhedsplanlægning«  

 (Socialstyrelsen, april 1983). Særligt om indsendelsesfristen, der er aftalt  

 med de kommunale organisationer, kan bemærkes, at den er fastsat med det  

 sigte, at materialet fra planarbejdet også bør være til rådighed for  

 budgetlægningen i (amts)kommunen, således at planen kan behandles og vedtages  

 senest samtidig med budgettet for 1988.
Om de praktiske forhold i forbindelse med indsendelsen af planen til  

 Socialstyrelsen henvises til forsiden af de skemasæt (* l), som vedlægges til  

 brug for planrunden.
Der er foretaget enkelte, mindre justeringer i skemaer  

 og skemavejledning dels ud fra erfaringer fra tidligere planrunder og dels  

 som følge af ændringer i regelgrundlaget, herunder kontoændringer som følge  

 af finansieringsomlægningen pr. 1. januar 1987.
