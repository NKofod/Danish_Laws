Nr LSF 48 Forslag til Lov om ændring af lov om folkehøjskoler, landbrugsskoler,  

 husholdningsskoler og efterskoler (Elevstøtte) Fremsat af undervisningsministeren (Bertel Haarder) den 28. oktober 1987 § 1 I lov nr. 259 af 4. juni 1970 om folkehøjskoler, landbrugsskoler, husholdningsskoler og efterskoler, som ændret ved § 4 i lov nr.
121 af 17. april 1972 og § 5 i lov nr. 217 af 23. april 1986 foretages følgende ændringer:
 1. § 13 affattes således:
»§ 13. Til nedbringelse af elevbetalingen giver staten elevstøtte til elever på folkehøjskoler, landbrugsskoler, husholdningsskoler og efterskoler.
Stk. 2. Bevillingen til elevstøtten fastsættes på grundlag af et gennemsnitligt støttebeløb pr. årselev.
Bevillingen reguleres for udviklingen i antallet af elever samt pris- og lønudviklingen.
Stk. 3. Ændring af det gennemsnitlige støttebeløb pr. elev, som ikke følger af stk. 2, sker efter indhentet udtalelse fra Frie Kostskolers Fællesråd.« 2. § 14 affattes således:
 »§ 14. Elevstøtte gives til elever på:
1) folkehøjskoler, hvis de ved kursets begyndelse er fyldt 17 1/2 år, 2) ungdomshøjskoler, hvis de ved kursets begyndelse er fyldt 17 år, men ikke 19 år, 3) landbrugsskoler, hvis de ved kursets begyndelse er fyldt 16 år, 4) husholdningsskoler, hvis de ved kursets begyndelse er fyldt 16 år, og 5) efterskoler, hvis de ved kursets begyndelse er fyldt 14 år, men ikke 18 år.
Stk. 2. Undervisningsministeren kan fastsætte regler om støtte til elever, der ikke opfylder de i stk. 1 nævnte aldersbetingelser.« 3. § 15 affattes således:
»§ 15. Elevstøtte gives til elever, der er danske statsborgere og deltager i et godkendt kursus af mindst 2 ugers varighed.
 Stk. 2. Undervisningsministeren kan fastsætte regler om elevstøtte:
1) til elever, der kun deltager i en del af et godkendt kursus eller kun i undervisningen ved et godkendt kursus, 2) til danske elever til ophold af mindst 2 ugers varighed på statsanerkendte folkehøjskoler og landbrugsskoler i andre nordiske lande og 3) til elever, der ikke er danske statsborgere.« 4. Efter § 15 indsættes:
»§ 15 a.
Undervisningsministeren fastsætter for hver af skoleformerne efter forhandling med Frie Kostskolers Fællesråd en ugentlig elevbetaling (elevstøtterammen) som grundlag for støttens beregning.
Stk. 2. Ministeren fastsætter efter hvilke procentsatser elevstøtterammen skal dækkes af elevstøtten.
Elevens økonomiske forhold er afgørende for med hvilken procentsats elevstøtten i det enkelte tilfælde skal gives.
Stk. 3. Ministeren fastsætter regler om form og indhold for ansøgning om elevstøtte samt om beregning og udbetaling af støtten.
Stk. 4. Ministeren kan hos skattevæsenet eller anden offentlig myndighed indhente de oplysninger om elevens forældres indkomst- og formueforhold, der er nødvendige for beregningen af støtten.« § 2 Loven træder i kraft 1. januar 1988.
BEMÆRKNINGER TIL LOVFORSLAGET Almindelige bemærkninger Fremsættelsen af lovforslaget er en opfølgning af folketingsbeslutning af 21. maj 1987 om en forbedret støtte til elever på folkehøjskoler, landbrugsskoler, husholdningsskoler og efterskoler.
Beslutningsforslaget blev fremsat den 30. januar 1987 (Beslutningsforslag B 118 i folketingsåret 1986/87, blad nr. 505).
Fremsættelsen af beslutningsforslaget er optrykt i Folketingstidende 1986/87, Folketingets forhandlinger spalte 6661-62. Førstebehandlingen er gengivet i spalte 7424-36.
Folketingets Uddannelsesudvalg afgav betænkning den 7. maj 1987 (Betænkning i folketingsåret 1986/87, blad nr. 848). Anden behandlingen er gengivet i Folketingstidende 1986/87, Folketingets forhandlinger, spalte 12159-60. Folketingsbeslutningen vedtoges 21. maj 1987 (Folketingsbeslutning B 118 i folketingsåret 1986/87, blad nr. 933).
Ved lovforslaget foreslås det i overensstemmelse med punkt 5 i folketingsbeslutningen, at elevstøttebevillingen gøres lovbunden, og at den årlige bevilling til elevstøtten reguleres under hensyn til årselevtallet samt pris- og lønudviklingen.
Beslutningsforslagets øvrige punkter 1-4 har ikke nødvendiggjort lovændringer.
De er eller vil blive gennemført administrativt.
Ved lovforslaget foreslås i øvrigt som led i regelsaneringen en række redaktionelle ændringer og omskrivninger af reglerne om elevstøtte, og der indsættes en hjemmel til at indhente oplysninger hos skattevæsenet.
Ved lovforslaget foreslås endelig, at den hjemmel, som undervisningsministeren hidtil har haft i to tekstanmærkninger på finansloven, til at fastsætte regler om elevstøtte, dels til skoleophold i andre nordiske lande, dels til undervisning alene, nu indsættes i selve loven. Økonomiske og administrative konsekvenser Lovforslaget indebærer ikke i sig selv økonomiske og administrative konsekvenser på nuværende tidspunkt.
Bemærkninger til de enkelte bestemmelser Til § 1 Til nr. 1 Den foreslåede § 13, stk. 1, svarer til indledningen til den gældende § 13, stk. 1. Ved den foreslåede § 13, stk. 2, gøres elevstøttebevillingen i overensstemmelse med folketingsbeslutningen lovbunden og den årlige bevilling reguleres under hensyn til årselevtallet samt pris- og lønudviklingen.
Der har ved bevillingsfastsættelsen siden 1984 ikke været taget hensyn til, at der er kommet flere årselever på skolerne.
Bevillingen har kun været pris- og lønreguleret.
Bevillingen vil for fremtiden også blive reguleret under hensyn til elevtallet, og dette vil gælde, både når elevtallet stiger, og når det falder.
Bevillingen for 1988 fastsættes på grundlag af det anslåede årselevtal på 23.770 i 1988 til 304,4 mill. kr.
I dette bevillingsbeløb er de øvrige stigninger, der er en konsekvens af folketingsbeslutningen, medtaget.
Til nr. 2 Den foreslåede § 14 svarer til den gældende § 13, stk. 1, og den hertil knyttede del af bemyndigelsesbestemmelsen i den gældende § 14, stk. 1.
Til nr. 3 Den foreslåede § 15, stk. 1, svarer til den gældende § 14, stk. 1.
Den foreslåede § 15, stk. 2, nr. 1, svarer for det første til en del af bemyndigelsesbestemmelsen i den gældende § 14, stk. 2. For det andet svarer den til den bemyndigelse til at fastsætte regler om elevstøtte til elever, der alene deltager i undervisningen på et godkendt kursus, der findes i tekstanmærkning nr. 58 til finanslovens § 20.04.89.52.01.
Den foreslåede § 15, stk. 2, nr. 2, indeholder en bemyndigelse til at fastsætte regler om elevstøtte til danske elevers ophold på statsanerkendte folkehøjskoler og landbrugsskoler i andre nordiske lande.
Den svarer til den bemyndigelse, der findes i tekstanmærkning nr. 56 til finanslovens § 20.04.89.52.01.
Den foreslåede § 15, stk. 2, nr. 3, svarer til en del af den gældende bemyndigelsesbestemmelse i § 14, stk. 2.
Til nr. 4 Den foreslåede § 15a, stk. 1, svarer til den gældende § 13, stk. 2.
Elevstøtterammen er som en konsekvens af folketingsbeslutningen fra 1. august 1987 fastsat til 700 kr. om ugen på folkehøjskoler og landbrugsskoler og til 600 kr. om ugen på husholdningsskoler og efterskoler.
Ifølge folketingsbeslutningen skal der gennemføres differentierede elevstøtterammer for hver af skoleformerne baseret på den faktisk opkrævede gennemsnitlige elevbetaling.
 Den foreslåede § 15a, stk. 2, svarer til den gældende § 13, stk. 3.
Under hensyn til, at bevillingen ved § 13, stk. 2 foreslås gjort lovbunden, foreslås det, at undervisningsministeren bemyndiges til at fastsætte procentsatserne for elevstøtten uden den forhandling med Folketingets Finansudvalg, som er nødvendig efter den gældende bestemmelse.
Procentsatserne er for tiden fastsat til mellem 0 og 70 pct. af elevstøtterammen med mulighed for yderligere 10 pct. til undervisningspligtige elever på husholdningsskoler og efterskoler.
Den foreslåede § 15a, stk. 3, svarer til den gældende § 15. Den indeholder en bemyndigelse for undervisningsministeren til at fastsætte regler om beregning af elevstøtten, således som undervisningsministeren også hidtil har gjort.
Efter de gældende regler bestemmes procentsatsen for elevstøtten til den enkelte elev på grundlag af en pointberegning over elevens og dennes eventuelle ægtefælles socialindkomst samt forældrenes socialindkomst.
Som en konsekvens af folketingsbeslutningen er aldersgrænsen for forældreafhængigheden ved elevstøtten nu den samme som aldersgrænsen for forældreafhængigheden ved statens uddannelsesstøtte.
Der vil som en yderligere konsekvens af folketingsbeslutningen blive indført en ny indtægtsskala for elever, der er forældreafhængige.
Den foreslåede bestemmelse i § 15a, stk. 3, gentager endvidere den hidtidige bemyndigelse for undervisningsministeren til at fastsætte regler om ansøgning om og udbetaling af støtte.
Den foreslåede § 15a, stk. 4, er ny og indeholder en hjemmel for undervisningsministeren til at indhente oplysninger fra skattevæsenet og andre myndigheder om forældrenes indkomst og formueforhold til brug for beregning af elevstøtte i de tilfælde, hvor forældrenes økonomiske forhold er af betydning for støttens beregning.
I praksis tilvejebringes oplysningerne om forældrenes økonomiske forhold gennem skattevæsenet.
Ansøgningsskemaerne sendes attesteret af skattevæsenet videre til skolens forstander.
Forstanderen indsender samtlige skemaer for eleverne til et bestemt kursus samlet til Undervisningsministeriet.
Skolens forstander og Undervisningsministeriet betragtes af skattemyndighederne som »uvedkommende« i relation til bestemmelserne om tavshedspligt i statsskattelovens § 44 og kildeskattelovens § 87. Forældrene giver derfor på ansøgningsskemaerne deres samtykke til, at skattevæsenet giver disse oplysninger.
Hvis forældrene undtagelsesvis ikke samtykker, kan der ikke beregnes støtte.
Ved den foreslåede bestemmelse gives der skattevæsenet hjemmel til at give forældreoplysninger, hvis forældrene undtagelsesvis ikke skulle være indforståede hermed.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget 1. § 13 affattes således:
»§ 13. Til nedbringelse af elevbetalingen giver staten elevstøtte til elever på folkehøjskoler, landbrugsskoler, husholdningsskoler og efterskoler.
Stk. 2. Bevillingen til elevstøtten fastsættes på grundlag af et gennemsnitligt støttebeløb pr. årselev.
Bevillingen reguleres for udviklingen i antallet af elever samt pris- og lønudviklingen.
Stk. 3. Ændring af det gennemsnitlige støttebeløb pr. elev, som ikke følger af stk. 2, sker efter indhentet udtalelse fra Frie Kostskolers Fællesråd.« --/ Kapitel 4. Elevstøtte § 13. Til  

 nedbringelse af elevbetalingen yder staten støtte til elever på  

 folkehøjskoler, der ved kursets begyndelse er fyldt 17 1/2 år, til elever på  

 ungdomshøjskoler, der ved kursets begyndelse er fyldt 17, men ikke 19 år, til  

 elever på landbrugsskoler og husholdningsskoler, der ved kursets begyndelse  

 er fyldt 16 år, samt til elever på efterskoler, der ved kursets begyndelse er  

 fyldt 14, men ikke 18 år.
Stk. 2. Efter indstilling hvert år fra Foreningen  

 for Højskoler og Landbrugsskoler, henholdsvis Foreningen af danske  

 Landbrugslærere, Husholdningsskolernes Samarbejdsudvalg og Foreningen af frie  

 Ungdoms- og Efterskoler, godkender undervisningsministeren for hver af  

 skoleformerne en ugentlig elevbetaling som grundlag for støttens beregning.  

 Stk. 3. Undervisningsministeren fastsætter efter forhandling med folketingets  

 finansudvalg, efter hvilke satser den godkendte elevbetaling skal dækkes af  

 støtten til eleverne.
Satserne fastsættes under hensyn til elevernes  

 økonomiske forhold. /-- 2. § 14 affattes således:
 »§ 14. Elevstøtte gives til elever på:
1) folkehøjskoler, hvis de ved kursets begyndelse er fyldt 17 1/2 år, 2) ungdomshøjskoler, hvis de ved kursets begyndelse er fyldt 17 år, men ikke 19 år, 3) landbrugsskoler, hvis de ved kursets begyndelse er fyldt 16 år, 4) husholdningsskoler, hvis de ved kursets begyndelse er fyldt 16 år, og 5) efterskoler, hvis de ved kursets begyndelse er fyldt 14 år, men ikke 18 år.
Stk. 2. Undervisningsministeren kan fastsætte regler om støtte til elever, der ikke opfylder de i stk. 1 nævnte aldersbetingelser.« --/  

 § 14. Staten yder kun støtte til elever, der deltager i et godkendt kursus af  

 mindst 2 ugers varighed.
Stk. 2. Undervisningsministeren fastsætter regler  

 for støtte til elever på ungdomshøjskoler, landbrugsskoler og efterskoler,  

 der ikke opfylder aldersbetingelserne efter § 13, stk. 1, til elever, der kun  

 deltager i en del af et godkendt kursus, samt til elever, der ikke har dansk  

 indfødsret. /-- 3. § 15 affattes således:
»§ 15. Elevstøtte gives til elever, der er danske statsborgere og deltager i et godkendt kursus af mindst 2 ugers varighed.
 Stk. 2. Undervisningsministeren kan fastsætte regler om elevstøtte:
1) til elever, der kun deltager i en del af et godkendt kursus eller kun i undervisningen ved et godkendt kursus, 2) til danske elever til ophold af mindst 2 ugers varighed på statsanerkendte folkehøjskoler og landbrugsskoler i andre nordiske lande og 3) til elever, der ikke er danske statsborgere.« --/ § 15.  

 Undervisningsministeren fastsætter regler om fremgangsmåden ved ansøgning om  

 elevstøtte og om dennes udbetaling.
Tekstanmærkning til finansloven § 20.  

 Undervisningsministeriet.
Nr. 56. ad 04.89.52.01. Af kontoen kan der ud over  

 den statsstøtte, som den enkelte elev måtte være berettiget efter de  

 almindeligt gældende regler, ydes danske elever statsstøtte til ophold af  

 mindst 14 dages varighed på statsanerkendte folkehøjskoler og landbrugsskoler  

 i andre nordiske lande.
Støtten ydes med et beløb svarende til 40 pct. af den  

 til enhver tid godkendte ugentlige elevbetaling.
Deltager eleven i et kursus  

 på 5 uger og derover, kan der tillige ydes et beløb til rejseomkostninger,  

 svarende til de faktiske rejseudgifter, dog højst udgiften til rejse til og  

 fra vedkommende skole med billigste offentlige transportmiddel.
Ingen kan dog  

 få mere end 100 pct. af den godkendte ugentlige elevbetaling samt  

 rejsegodtgørelse.
Tekstanmærkning til finansloven § 20.  

 Undervisningsministeriet.
Nr. 58. ad 04.89.52.01. Til elever på  

 folkehøjskoler, landbrugsskoler, husholdningsskoler og efterskoler, der kun  

 deltager i undervisningen, ydes statsstøtte i forhold til den fastsatte  

 elevbetaling for undervisning. /-- 4. Efter § 15 indsættes:
»§ 15 a.
Undervisningsministeren fastsætter for hver af skoleformerne efter forhandling med Frie Kostskolers Fællesråd en ugentlig elevbetaling (elevstøtterammen) som grundlag for støttens beregning.
Stk. 2. Ministeren fastsætter efter hvilke procentsatser elevstøtterammen skal dækkes af elevstøtten.
Elevens økonomiske forhold er afgørende for med hvilken procentsats elevstøtten i det enkelte tilfælde skal gives.
Stk. 3. Ministeren fastsætter regler om form og indhold for ansøgning om elevstøtte samt om beregning og udbetaling af støtten.
