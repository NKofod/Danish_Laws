Fremsat den 22. april 2009 af Magnus Heunicke (S), Poul Andersen (S), Benny Engelbrecht (S) og Klaus Hækkerup (S) Forslag til folketingsbeslutning om mulighed for kommunale sikkerhedskrav til lastbiler, der benyttes til bykørsel Folketinget pålægger regeringen at give kommunerne mulighed for at indføre ekstraordinære sikkerhedskrav til lastbiler, der benyttes til bykørsel.
Bemærkninger til forslaget Formålet med beslutningsforslaget er at nedbringe antallet af højresvingsulykker mellem højresvingende lastbiler og ligeudkørende cyklister.
Det er forslagsstillernes opfattelse, at lastbilernes indretning og manglende sikkerhedsmæssige udstyr er en medvirkende årsag til de mange højresvingsulykker.
Dette bekræftes af Havarikommissionen for Vejtrafikulykker i dens analyse af ulykker mellem højresvingende lastbiler og ligeudkørende cyklister (HVU, rapport nr. 4, 2006, side 63 og 69).
Forslagsstillerne ønsker derfor at give den enkelte kommune mulighed for at indføre særlige zoner, hvor der kan stilles højere krav til sikkerhedsudstyret i lastbilerne, og at give kommunerne mulighed for nærmere at definere særlige ruter for de lastbiler, der ikke opfylder kravene til sikkerhedsudstyret; det kan eksempelvis være fra trafikcentrene (f.eks. havnene) midt i byen og ud til det statslige motorvejsnet.
Ved at give kommunerne mulighed for at indføre sådanne foranstaltninger, er det forslagsstillernes opfattelse, at antallet af højresvingsulykker kan nedbringes.
Konkret vil forslagsstillerne give kommunerne mulighed for at tilslutte sig et af transportministeren nærmere defineret regelsæt for lastbiler om øgede sikkerhedsmæssige krav til indretningen af førerhuset.
Det kan f.eks. være regler om lav siderude i højre side, lav forrude, lavtsiddende førerhus eller kameradækning af eventuelle blinde vinkler.
Listen kan udvides i takt med den teknologiske udvikling.
Dette er i overensstemmelse med Havarikommissionen for Vejtrafikulykkers anbefalinger fra 2006.
Det er således forslagsstillernes ønske, at kommunerne skal have mulighed for at stille skærpede sikkerhedsmæssige krav inden for de af kommunen definerede zoner.
De særlige zoner kunne være oplagt at indføre i byerne, eventuelt i forlængelse af eksisterende miljøzoner eller i forbindelse med indførelse af miljøzoner, hvor der f.eks. stilles krav om dieselpartikelfiltre.
Dette indgår blandt anbefalingerne fra Havarikommissionen for Vejtrafikulykker og er derudover i overensstemmelse med ønsker fra f.eks.
Københavns Kommune.
 Endelig ønsker forslagsstillerne, at der så vidt muligt stilles skærpede sikkerhedsmæssige krav til de lastbiler, staten anvender i større anlægsprojekter.
Skriftlig fremsættelse Magnus Heunicke (S):
 Forslag til folketingsbeslutning om mulighed for kommunale sikkerhedskrav til lastbiler, der benyttes til bykørsel.
(Beslutningsforslag nr.
B 193).
