Bekendtgørelse om administration af sager om lægemiddelskadeerstatninger I medfør af § 54, stk. 2, 2. pkt. og § 55, stk. 2, 1. pkt., i lov om klage- og erstatningsadgang inden for sundhedsvæsenet, jf. lovbekendtgørelse nr. 24 af 21. januar 2009, fastsættes:
 § 1. Patientforsikringsforeningen, jf. § 32 i lov om klage- og erstatningsadgang inden for sundhedsvæsenet, bemyndiges til at behandle og træffe afgørelse i alle sager om erstatning for lægemiddelskader efter klage- og erstatningsloven samt til at udmåle erstatning og godtgørelse efter lovens kapitel 4, jf. dog klage- og erstatningslovens § 57.
 Stk. 2. Patientforsikringsforeningen er i sin virksomhed uafhængig af instruktioner om den enkelte sags behandling og afgørelse.
 Stk. 3. Patientforsikringsforeningen skal afgive de oplysninger til Indenrigs- og Sundhedsministeriet, som er nødvendige for ministeriets administration af loven.
 § 2. Modtager Patientforsikringsforeningen anmeldelse om en lægemiddelskade af alvorlig eller principiel karakter, underretter foreningen snarest muligt Lægemiddelstyrelsen herom.
 § 3. Patientforsikringsforeningens afgørelser meddeles skadelidte og Lægemiddelstyrelsen og efter omstændighederne sundhedsmyndigheder eller sundhedspersoner med berettiget interesse i sagen.
 Stk. 2. Afgørelser, hvori Patientforsikringsforeningen har fastslået, at skadelidte har krav på erstatning eller godtgørelse, meddeles vedkommende lægemiddelproducent eller -importør.
 Stk. 3. Afgørelser omfattet af stk. 2 meddeles tillige Indenrigs- og Sundhedsministeriet, idet Patientforsikringsforeningen samtidig hermed afgiver en udtalelse til ministeriet om statens muligheder for at søge regres i henhold til lov om produktansvar, jf. klage- og erstatningslovens § 53, stk. 1.
 Stk. 4. Patientforsikringsforeningen meddeler Patientombuddet, jf. klage- og erstatningslovens § 11, de til brug for renteberegning og udbetaling af erstatning og godtgørelse fornødne oplysninger, jf. § 4.
 § 4. Patientombuddet bemyndiges til at foretage renteberegning og udbetaling af erstatning og godtgørelse i overensstemmelse med Patientforsikringsforeningens og Lægemiddelskadeankenævnets afgørelser.
§ 5. Patientforsikringsforeningens udgifter til behandling af sager om lægemiddelskadeerstatning afholdes af Indenrigs- og Sundhedsministeriet.
Patientforsikringsforeningen aflægger årligt regnskab herfor til ministeriet.
 § 6. Bekendtgørelsen træder i kraft den 15. maj 2011 og har virkning for afgørelser om tilkendelse af lægemiddelskadeerstatninger, der træffes fra og med dette tidspunkt.
 Stk. 2. Samtidig hermed ophæves bekendtgørelse nr.1156 af 20. december 1995 om Patientforsikringsforeningens administration af sager efter lov om erstatning for lægemiddelskader.
