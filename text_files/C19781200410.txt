Fra Den danske Præsteforening har ministeriet modtaget anmodning om, at der må blive fastsat nye bestemmelser om renholdelse og snerydning m.v. af adgangsveje til præsteboliger, idet præsteforeningen navnlig finder det urimeligt, at præsten selv skal afholde udgifter hertil i tilfælde, hvor præstens kontor og/eller konfirmandstue er beliggende i eller ved præsteboligen.
I anledning heraf fastsætter ministeriet herved, at udgifter til renholdelse og snerydning m.v. af adgangsveje til præstens kontor og konfirmandstue fremtidig udredes af præstelønningskassen eller eventuelt kirkekassen.
Ministeriet har endvidere intet at indvende imod, at stiftsøvrigheden, hvor forholdene i det enkelte tilfælde måtte begrunde det, efter ansøgning fra menighedsrådet eller præsten tillader, at udgifter ved renholdelse og snerydning også af andre adgangsarealer afholdes af præstelønningskassen eller kirkekassen.
Ministeriets skrivelse af 22. juni 1973 om snerydning ved præsteboliger ophæves.
Man vedlægger det fornødne antal af nærværende skrivelse til videresendelse til provstiudvalg, præster og menighedsråd.
 P.M.V.
Aug.
Roesen /J.
Gjerlev eksp.sekr.
