Afgørelse efter bekendtgørelse om fremtidsfuldmagter § 6 Fremtidsfuldmagtsgiver var fritaget fra kravet om anvendelse af digital post, hvorfor fremtidsfuldmagten skulle oprettes efter fremtidsfuldmagtsbekendtgørelsens § 4. Statsforvaltningen skulle derfor påse fuldmagtsgivers evne til at handle fornuftsmæssigt på oprettelsestidspunktet og om oprettelsen var udtryk for den pågældendes egen beslutning, jf. bekendtgørelsens § 5, stk. 2. Der blev afholdt møde den 1. marts 2018 i Statsforvaltningen, hvor fremtidsfuldmagtsgiver, dennes ægtefælles og en medarbejder deltog.
Sidstnævnte vurderede, at fremtidsfuldmagtsgiver ikke var habil til at oprette en fremtidsfuldmagt.
Der blev blandt andet lagt vægt på, at fremtidsfuldmagtsgiver ikke kendte datoen, ikke kunne huske årstallet, og at vedkommende var af den overbevisning, at fremtidsfuldmagter angår forhold efter fremtidsfuldmagtsgiver er død.
Ligeledes var der tvivl om, hvorvidt oprettelsen skete efter fremtidsfuldmagtgivers egen beslutning.
Statsforvaltningen traf samme dag afgørelse om at afvise oprettelsen.
Fremtidsfuldmagtsgiver klagede over afgørelsen, idet vedkommende blandt andet var uenig i opfattelsen af sin mentale tilstand.
Der var ikke under sagen fremlagt lægelig dokumentation.
 Civilstyrelsen stadfæstede Statsforvaltningens afgørelse med samme begrundelse.
 Statsforvaltningens afgørelse af 1. marts 2018:
 Statsforvaltningen afviser at oprette en fremtidsfuldmagt for dig.
Begrundelse Vi vurderer, at du ikke er i stand til fornuftsmæssigt at oprette en fremtidsfuldmagt.
Vi har ved afgørelsen lagt vægt på, hvorledes du fremtrådte på mødet den 1. marts 2018. Således var du ikke orienteret i tid, og du kunne ikke gøre rede for, hvad en fremtidsfuldmagt er.
Du gættede fejlagtigt på, at en fremtidsfuldmagt skal hjælpe din ægtefælle, hvis du dør.
Ved hvert spørgsmål fra mødeafholderen kiggede du søgende på din ægtefælle.
Du kunne på forespørgsel ikke oplyse, hvorfor du var kommet til mødet i Statsforvaltningen.
 Afgørelsen er truffet efter § 6 i bekendtgørelse om fremtidsfuldmagter, jf. også samme bekendtgørelses §§ 4 og 5.
 Fremtidsfuldmagtsgiver påklagede afgørelsen.
 Civilstyrelsens afgørelse af 18. september 2018, sags.nr. 18-350-00001:
 Civilstyrelsen har behandlet Deres klage over Statsforvaltningens afgørelse af 1. marts 2018. Ved afgørelsen afviste Statsforvaltningen at oprette en fremtidsfuldmagt for Dem.
 Civilstyrelsen ændrer ikke Statsforvaltningens afgørelse.
 Afgørelsen er truffet efter § 6 i bekendtgørelse om fremtidsfuldmagter, jf. samme bekendtgørelses §§ 4 og 5.
 De har til støtte for Deres klage blandt andet oplyst, at De ikke finder Statsforvaltningens afgørelse for rimelig, da det ikke afspejler Deres nuværende tilstand eller er i tråd med intentionerne med en fremtidsfuldmagt.
De har uddybende anført, at det er Deres opfattelse, at der på mødet mellem Statsforvaltningen og Dem den 1. marts 2018 ikke er blevet udvist en anstændig opførsel fra Statsforvaltningens pågældende sagsbehandler.
De har i forlængelse heraf oplyst, at Statsforvaltningens sagsbehandler udviste en overlegen og hoven opførsel, hvilket skabte en stor grad af nervøsitet og usikkerhed fra Deres side.
 Der foreligger på sagen ingen uddybende oplysninger om Deres helbredsmæssige tilstand.
 Det fremgår dog af Statsforvaltningens mødenotat af 1. marts 2018, at Deres ægtefælle har oplyst, at processen med oprettelse af fremtidsfuldmagten for Dem blev igangsat i efteråret 2017, hvor Deres demens endnu ikke var så fremskreden.
 Deres ægtefælle har endvidere den 15. august 2018 til Civilstyrelsen telefonisk oplyst, at De er Alzheimerpatient.
Efter en gennemgang af sagen, finder Civilstyrelsen ikke anledning til at ændre på Statsforvaltningens afgørelse.
Begrundelsen herfor er den samme, som fremgår af Statsforvaltningens afgørelse.
 Det er Civilstyrelsens vurdering, at de oplysninger, som De har henvist til i Deres klage, ikke kan føre til et andet resultat.
 Kopi af dette brev er sendt til Statsforvaltningen.
