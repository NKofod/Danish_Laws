 En buschauffør inden for HT-området, der var ansat i et privat  

 busselskab, som havde entrepriseaftale med Hovedstadsrådets Trafikselskab,  

 kunne for 1983 og 1984 ikke anses for berettiget til fradrag for halvdelen af  

 modtagne forskudttidstillæg, idet han var privat ansat, og den for 1985  

 gennemførte adgang til fradrag ikke kunne tillægges tilbagevirkende kraft.
 Chauffør A klagede over, at de stedlige skattemyndigheder for  

 indkomstårene 1983 og 1984 havde anset ham for uberettiget til de foretagne  

 fradrag for forskudttidstillæg på henholdsvis 13.108 kr. og 12.163 kr.
Det fremgik, at klageren var ansat som buschauffør inden for HT-området.  

 Han var dog ikke ansat af Hovedstadsrådets Trafikselskab, men at et privat  

 busselskab, der havde entrepriseaftale med HT.
Klageren havde for arbejde  

 efter kl. 17.00 og før kl. 6.00 samt på søn- og helligdage modtaget  

 forskudttidstillæg i henhold til de for HT gældende satser.
De stedlige skattemyndigheder havde ikke fundet, at de til klageren  

 udbetalte tillæg kunne sidestilles med forskudttidstillæg til amts- og  

 kommunalansatte, og klageren var derfor ikke anset for berettiget til fradrag  

 for halvdelen af de modtagne tillæg.
Et sådant fradrag var i henhold til  

 Statsskattedirektoratets cirkulære 1984 nr. 51 gældende for amts- og  

 kommunalansatte i de foreliggende år.
Klageren var alene anset for berettiget  

 til fradrag for natarbejde, men for indkomståret 1983 havde  

 skattemyndighederne ikke fundet, at klageren havde haft arbejde, der opfyldte  

 betingelserne for dette fradrag.
For indkomståret 1984 havde  

 skattemyndighederne godkendt fradrag for natarbejde svarende til 96 dage a 20  

 kr.
Klageren anførte over for Landsskatteretten, at de af ham modtagne tillæg  

 måtte kunne sidestilles med de til amts- og kommunalansatte udbetalte tillæg,  

 herunder de tillæg, som udbetaltes til chauffører ansat direkte under HT.
Han  

 fremhævede i denne forbindelse, at han beløbsmæssigt havde modtaget nøjagtig  

 de samme tillæg som disse, og derfor måtte han være berettiget til fradrag  

 for halvdelen heraf.
Statsskattedirektoratet indstillede ansættelsen stadfæstet, bl.a. under  

 henvisning til, at klageren var privat ansat, og til, at arbejdsgiverens  

 entreprise med HT ikke kunne ændre heri.
Statsskattedirektoratet anførte  

 endvidere, at det var direktoratets opfattelse, at reglerne i  

 Statsskattedirektoratets cirkulære 1984 nr. 51, hvorefter privat ansatte fra  

 den 1. januar 1985 var berettiget til det samme fradrag som amts- og  

 kommunalansatte, ikke kunne finde anvendelse med tilbagevirkende kraft.
Landsskatteretten tilsluttede sig denne indstilling, idet det endvidere  

 bemærkedes, at chauffører ansat i private busselskaber var undergivet en  

 anden overenskomst end chauffører ansat under HT.
De påklagede ansættelser  

 blev herefter stadfæstet.
 LV 1987, D 2.3.7.
 (* 1) Afgørelsen er offentliggjort i Skat 1988, nr. 5, side 291.
