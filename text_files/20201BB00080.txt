Fremsat den 10. november 2020 af Liselott Blixt (DF), Peter Skaarup (DF), Birgitte Bergman (KF), Mai Mercado (KF), Mette Thiesen (NB), Pernille Vermund (NB), Henrik Dahl (LA) og Ole Birk Olesen (LA) Forslag til folketingsbeslutning om, at regeringen pålægges ikke at indføre en ret til juridisk kønsskifte for børn Folketinget pålægger regeringen, at den ikke må indføre en ret til juridisk kønsskifte for børn.
Bemærkninger til forslaget Regeringen lægger op til, at børn og unge skal have mulighed for at ændre deres juridiske køn efter samme ordning som voksne.
Der er i regeringens forslag ikke en nedre aldersgrænse for, hvor gammel man skal være for at få muligheden for juridisk kønsskifte.
Regeringen foreslår også, at er man under 15 år, kræver det forældrenes samtykke (»Frihed til forskellighed  styrkede rettigheder og muligheder for LGBTI-personer«, udspil fra regeringen, august 2020).
Forslagsstillerne tager afstand fra regeringens initiativ til lovliggørelse af juridisk kønsskifte for børn.
En af de ting, der kendetegner et barn, og som adskiller barndommen og voksenlivet, er, at børn ikke i samme grad som voksne kan overskue konsekvenserne af deres handlinger.
At lade et barn skifte juridisk køn, fordi barnet ønsker det, er ikke ansvarligt, da barnet ikke nødvendigvis er klar over, hvad et juridisk kønsskifte indebærer, ligesom barnet er i hormonel udvikling og derfor ikke nødvendigvis er konsistent i sit ønske om at skifte køn.
Børn skal have lov til at være børn.
I dag er danske børn under forældremyndighed, indtil de fylder 18 år.
Det er forældrene, der har myndigheden over barnet, jf. forældreansvarsloven.
Dette er godt og er en beskyttelse af barnet.
Men nogle gange skal vi også beskytte børn mod deres forældre.
Hensynet til barnets bedste og dets ret til beskyttelse bør komme i første række, og derfor bør juridisk kønsskifte til børn under 18 år ikke lovliggøres  ej heller med forældrenes samtykke.
Forslaget om lovliggørelse af kønsskifte for børn under 18 år er en så stor beslutning om lov og etik, at den fordrer, at borgerne skal have mulighed for at blive taget med på råd, og derfor bør regeringens ønske om at indføre juridisk kønsskifte for mindreårige ikke gennemføres.
Forslagsstillerne er imod indførelsen af juridisk kønsskifte for børn.
Hvis et flertal i Folketinget alligevel ønsker at gennemføre juridisk kønsskifte for børn, er det mindste, man kan gøre, at lade det afvente et folketingsvalg, så borgerne får lov til at give deres besyv med.
Skriftlig fremsættelse Liselott Blixt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at regeringen pålægges ikke at indføre en ret til juridisk kønsskifte for børn.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
