Pressenævnets kendelse i sag nr. 14-70-00652 Resumé Redox.dk skrev 1. divisions-nazister smidt ud af stadion.
Til artiklen var indsat et billede af en heilende mand og andre personer på en parkeringsplads.
En anden mand på billedet følte sig hængt ud som nazist.
Da han er passiv på billedet og ikke nævnt ved navn, vil Pressenævnet ikke kritisere.
 Pressenævnets begrundelse og afgørelse:
Det er Pressenævnets opfattelse, at det ikke er i strid med god presseskik, at medierne fotograferer eller filmer personer, der befinder sig på et offentligt sted, heller ikke selv om de pågældende ikke har samtykket heri.
Derimod kan den måde, hvorpå sådanne optagelser bliver anvendt på, danne grundlag for kritik, f.eks. hvis en person, der er letgenkendelig på et billede, ses offentliggjort i en sammenhæng, der kan opfattes som personligt krænkende, og som er den pågældende uvedkommende.
Artiklen omtaler blandt andet en gruppe personer som nazister.
En sådan oplysning må anses for at være en oplysning, der kan være skadelig og krænkende.
Det er Pressenævnets opfattelse, at der ved omtale af sådanne oplysninger bør udvises påpasselighed for at undgå unødige krænkelser.
Det påklagede billede sammenholdt med artiklens overskrift 
1. divisions-nazister smidt ud af stadion
 kan give indtryk af, at de afbildede personer, herunder [Klager], er identiske med de bortviste personer, omtalt som nazister.
Det er ikke dokumenteret.
Pressenævnet finder det beklageligt, at 
redox.dk ikke i billedteksten tydeliggjorde, at der ikke nødvendigvis var sammenfald mellem de bortviste personer og de afbildede personer.
Da [Klager] ses forholde sig rolig på billedet og ikke i øvrigt er nævnt ved navn eller på anden måde fremhævet i hverken billedteksten eller artiklen, finder nævnet ikke tilstrækkeligt grundlag for at kritisere redox.dk.
 Pressenævnet udtaler ikke kritik af redox.dk.
Det følger af de vejledende regler for god presseskik, at meddelelser offentliggjort i digitale medier ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B.8.
Pressenævnet bemærker, at det ligger uden for nævnets kompetence at pålægge et medie at slette billeder og artikler.
Nævnet kan pålægge redaktøren af et medie at offentliggøre Pressenævnets kendelse, jf. medieansvarsloven § 49.
I forbindelse med sin klage til Pressenævnet har [Klager] anmodet om, at artiklen eller billedet slettes fra redox.dk.
Redox.dk ses ikke at have besvaret [Klager]s anmodning, hvilket må betragtes som en afvisning af anmodningen.
 Under henvisning til ovennævnte begrundelse finder Pressenævnet ikke grundlag for kritik af, at redox.dk ikke har imødekommet [Klager]s anmodning om sletning af artiklen eller billedet.
 Pressenævnet udtaler ikke kritik af redox.dk.
 [Klager] har klaget til Pressenævnet over en artikel på redox.dk den 3. maj 2014, idet han mener, at god presseskik er tilsidesat.
 Sagen er behandlet sammen med sag nr. 14-70-00651, [Person A] mod redox.dk, der vedrører samme artikel.
1 Sagsfremstilling Redox.dk bragte den 3. maj 2014 artiklen 1. divisions-nazister smidt ud af stadion med underrubrikken:
En lille gruppe nazister blev i dag smidt ud af Tingbjerg Ground, efter de havde heilet, fremvist nazibanner, råbt sieg heil og søgt konfrontation med en gruppe Brønshøj-fans. Artiklen omhandler spændinger mellem en gruppe fans tilhørende henholdsvis Silkeborg I.F. og Brønshøj Boldklub til en foldboldkamp i Tingbjerg.
Silkeborgfansene er omtalt som nazister i artiklen.
Som illustration til artiklen er indsat et billede, hvor man i baggrunden kan se to busser.
Den ene bus har påtrykt teksten www.silkeborgif.com.
Foran busserne står en gruppe personer, hvoraf otte står i forgrunden, herunder [Klager], der er iført en Silkeborg-trøje.
I midten af billedet ses en anden person, der strækker højre arm i vejret (heiler). Der er to personer i mellem [Klager] og den heilende person.
Til billedet var indsat følgende tekst:
Her ses Silkeborg fansene på parkeringspladsen efter kampen.
Til højre for den heilende Silkeborg fan ses [Person B]. 2 Parternes synspunkter 2.1 [Klager]s synspunkter [Klager] har anført, at han føler sig usandfærdigt hængt ud som nazist.
Artiklens indhold og billede gør, at han forbindes med nazisme, hvilket han på det kraftigste tager afstand fra.
Han er blevet kontaktet af flere venner, bekendte og familie, der har været chokeret over artiklen, og det har påvirket ham psykisk at skulle forsvare sig mod disse falske anklager.
 Artiklen eller i det mindste billedet bør fjernes fra redox.dk.
2.2 Redox.dks synspunkter Redox.dk har afvist, at [Klager] udpeges som nazist i artiklen.
Det anvendte billede er et situationsbillede fra dagen, der understøtter artiklens indhold, da man på billedet ser en person hæve armen strakt i en heilhilsen.
Artiklen beskriver, hvordan en del af de tilrejsende silkeborgfans har nazistiske sympatier.
Det oplyses ikke, at alle tilrejsende har det.
I billedteksten henvises der til to personer.
Den ene er personen, der heiler.
Den anden person står umiddelbart til højre for denne.
Ingen af dem er [Klager].
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Hanne Schmidt, Dorthe Carlsen, Ulrik Holmstrup og Otto Juhl Nielsen.
Det er Pressenævnets opfattelse, at det ikke er i strid med god presseskik, at medierne fotograferer eller filmer personer, der befinder sig på et offentligt sted, heller ikke selv om de pågældende ikke har samtykket heri.
Derimod kan den måde, hvorpå sådanne optagelser bliver anvendt på, danne grundlag for kritik, f.eks. hvis en person, der er letgenkendelig på et billede, ses offentliggjort i en sammenhæng, der kan opfattes som personligt krænkende, og som er den pågældende uvedkommende.
Artiklen omtaler blandt andet en gruppe personer som nazister.
En sådan oplysning må anses for at være en oplysning, der kan være skadelig og krænkende.
Det er Pressenævnets opfattelse, at der ved omtale af sådanne oplysninger bør udvises påpasselighed for at undgå unødige krænkelser.
Det påklagede billede sammenholdt med artiklens overskrift 1. divisions-nazister smidt ud af stadion kan give indtryk af, at de afbildede personer, herunder [Klager], er identiske med de bortviste personer, omtalt som nazister.
Det er ikke dokumenteret.
Pressenævnet finder det beklageligt, at redox.dk ikke i billedteksten tydeliggjorde, at der ikke nødvendigvis var sammenfald mellem de bortviste personer og de afbildede personer.
Da [Klager] ses forholde sig rolig på billedet og ikke i øvrigt er nævnt ved navn eller på anden måde fremhævet i hverken billedteksten eller artiklen, finder nævnet ikke tilstrækkeligt grundlag for at kritisere redox.dk.
 Pressenævnet udtaler ikke kritik af redox.dk.
Det følger af de vejledende regler for god presseskik, at meddelelser offentliggjort i digitale medier ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B.8.
Pressenævnet bemærker, at det ligger uden for nævnets kompetence at pålægge et medie at slette billeder og artikler.
Nævnet kan pålægge redaktøren af et medie at offentliggøre Pressenævnets kendelse, jf. medieansvarsloven § 49.
I forbindelse med sin klage til Pressenævnet har [Klager] anmodet om, at artiklen eller billedet slettes fra redox.dk.
Redox.dk ses ikke at have besvaret [Klager]s anmodning, hvilket må betragtes som en afvisning af anmodningen.
 Under henvisning til ovennævnte begrundelse finder Pressenævnet ikke grundlag for kritik af, at redox.dk ikke har imødekommet [Klager]s anmodning om sletning af artiklen eller billedet.
 Pressenævnet udtaler ikke kritik af redox.dk.
