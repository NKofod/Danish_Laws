 Kommunen klager over amtsankenævnets afgørelse vedr. tidspunktet for  

 fremsættelse af tilbagebetalingskravet.
 Boligstøttemodtagerens hustru fik ved henvendelse af 20.4.1985 efter  

 ansøgning tilkendt førtidig folkepension med tilbagevirkende kraft fra  

 1.4.1984.
 Amtsankenævnet fandt, at kommunen først var berettiget til at  

 fremsætte krav om tilbagebetaling af boligstøtte fra perioden efter, at  

 støttemodtageren havde modtaget kendelsen om tilkendelse af førtidspension.
 Bygge- og Boligstyrelsen fandt, at oplysningspligten efter  

 boligstøttelovens § 38 var til stede på tidspunktet for ansøgning af  

 førtidspensionen, således at kravet i givet fald kunne fremsættes fra dette  

 tidspunkt.
 Styrelsen bemærkede samtidig, at det af Folketingets Ombudsmands  

 beretning for året 1978, sag nr. 85, fremgår, at ombudsmanden i sager vedr.  

 bistandsloven finder, at hvis amtsankenævnet inden for det område, hvor  

 rekursmyndigheden er Den sociale Ankestyrelse, har truffet afgørelse om  

 udbetaling af et beløb til en klager, er kommunen pligtig til i det omfang,  

 ydelsen er forfalden, at udbetale det pågældende beløb til klageren, uanset  

 om kommunen har anket amtsankenævnets afgørelse til Den sociale Ankestyrelse,  

 og uanset om anken evt. er givet opsættende virkning.
 Af ombudsmandens beregning fremgår videre, at tilbagebetalingen ikke  

 kan kræves af det udbetalte beløb, uanset om Den sociale Ankestyrelses  

 afgørelse måtte tilsidesætte amtsankenævnets afgørelse og i stedet stadfæste  

 kommunens afgørelse om, at udbetaling ikke skal ske.
 Bygge- og Boligstyrelsen fandt, at tilsvarende synspunkter, som anført  

 i ombudsmandens afgørelse, gør sig gældende for så vidt angår afgørelser  

 efter boligstøtteloven.
 » Vedr. tilbagebetaling af for meget udbetalt boligstøtte til N.N.
 Boligstyrelsen har fra Amtsankenævnet i Vestsjællands Amt modtaget  

 Ringsted Kommunes klage af 11. april 1988 over afgørelse af 17. marts 1988  

 truffet af Amtsankenævnet i Vestsjællands Amt vedrørende tilbagebetaling af  

 for meget udbetalt boligstøtte til N.N.
 Af sagen fremgår, at N.N. i 1984 og 1985 har modtaget boligydelse på  

 baggrund af en husstandsindkomst (folkepension) på 58.000 kr.
 Videre fremgår, at boligstøttemodtagerens husstandsindkomst efterfølgende  

 har vist sig fra 1. april 1984 at udgøre 117.000 kr.
 Baggrunden for ændringen er oplyst at være, at modtagerens hustru ved  

 kendelse af 20. april 1985 efter ansøgning er tilkendt førtidig folkepension  

 med tilbagevirkende kraft fra 1. april 1984.
 Ringsted Kommune har på denne baggrund rejst krav om tilbagebetaling af  

 for meget udbetalt boligstøtte for perioden fra 1. april 1984 til foreløbig  

 31. december 1985 under henvisning til, at modtageren ikke i denne periode  

 har opfyldt sin oplysningspligt med hensyn til den ændrede husstandsindkomst.
 Amtsankenævnet i Vestsjællands Amt har på baggrund af klage fra  

 boligstøttemodtageren herefter ved skrivelse af 17. marts 1988 truffet  

 afgørelse om, at det forhold, at pensionsafdelingen i kommunen havde alle  

 oplysninger til sagen, ikke har kunnet fritage boligstøttemodtageren fra at  

 overholde pligten til at give meddelelse om væsentlige og varige  

 indkomstændringer i forhold til det anvendte beregningsgrundlag.
 Amtsankenævnet har imidlertid ikke fundet, at kommunalbestyrelsen har  

 været berettiget til at fremsætte krav om tilbagebetaling af boligydelse for  

 perioden før tidspunktet for modtagelse af kendelsen fra Revaliderings- og  

 Pensionsnævnet, da indkomstændringen først findes at være indtruffet fra  

 dette tidspunkt.
 Amtsankenævnet hjemviste derfor sagen med henblik på en fornyet beregning  

 af tilbagebetalingskravet.
 Ringsted Kommune har herefter klaget til Boligstyrelsen over  

 Amtsankenævnets afgørelse under henvisning til, at spørgsmålet om, fra  

 hvilket tidspunkt efterregulering skal ske, er af principiel betydning.
I den anledning skal man meddele, at efter § 63 i lov om individuel  

 boligstøtte kan Amtsankenævnets afgørelser ikke indbringes for anden  

 administrativ myndighed.
Boligministeren kan dog optage en sag til  

 behandling, når det skønnes, at sagen er af principiel betydning.
 Boligstyrelsen har fundet, at spørgsmålet om, fra hvilket tidspunkt  

 boligstøttemodtageren har oplysningspligt med hensyn til ansøgning om og  

 tilkendelse af pension, er af principiel betydning, og styrelsen har derfor  

 taget det indklagede spørgsmål op til behandling.
 Det fremgår af § 38, stk. 3, i lov om individuel boligstøtte, at  

 boligstøttemodtageren skal oplyse kommunalbestyrelsen om alle forhold, der  

 kan medføre nedsættelse eller bortfald af boligstøtten.
 Boligtageren skal således omgående give kommunalbestyrelsen meddelelse om  

 alle forhold, der kan medføre bortfald eller nedsættelse af boligstøtten,  

 herunder om væsentlige og varige stigninger i hans eller hans husstands  

 indkomstforhold, jfr. pkt. 15.5. i Boligstyrelsens vejledning af 22. oktober  

 1987 om individuel boligstøtte.
 Boligstyrelsen er på den baggrund af den opfattelse, at en  

 boligstøttemodtager, der har søgt om - eller hvis husstandsmedlem har søgt om  

 - pension, har oplysningspligt med hensyn hertil efter boligstøttelovens § 38  

 fra ansøgningstidspunktet, idet udbetaling af pension kan have betydning for  

 boligstøtteberegningen fra dette tidspunkt.
 For så vidt angår spørgsmålet om opkrævning af den for meget udbetalte  

 boligstøtte i den foreliggende sag skal man imidlertid oplyse, at det af  

 Folketingets Ombudsmands beretning for året 1978, sag nr. 85, fremgår, at  

 Ombudsmanden i sager vedrørende bistandsloven finder, at hvis Amtsankenævnet  

 inden for det område, hvor rekursmyndigheden er Den sociale Ankestyrelse, har  

 truffet afgørelse om udbetaling af et beløb til en klager, er kommunen  

 pligtig til i det omfang, ydelsen er forfalden, at udbetale det pågældende  

 beløb til klageren, uanset om kommunen har anket Amtsankenævnets afgørelse  

 til Den sociale Ankestyrelse, og uanset om anken eventuelt er givet  

 opsættende virkning.
 Af Ombudsmandens beretning fremgår videre, at tilbagebetaling ikke kan  

 kræves af det udbetalte beløb, uanset om Den sociale Ankestyrelses afgørelse  

 måtte tilsidesætte Amtsankenævnets afgørelse og i stedet stadfæste kommunens  

 afgørelse om, at udbetaling ikke skal ske.
 Ombudsmanden udtaler således, at hvad enten beløbene er udbetalt, som det  

 skulle være sket, eller kommunen ulovligt måtte have undladt at udbetale, må  

 det efter Ombudsmandens opfattelse gælde, at Den sociale Ankestyrelses  

 afgørelse kun kan få betydning dels som en principiel tilkendegivelse af,  

 hvad der ville have været den rigtige realitetsafgørelse af sagen, dels som  

 en afgørelse med praktisk virkning for ydelser, der endnu ikke er forfaldne.
 På denne baggrund finder Boligstyrelsen, at tilsvarende synspunkter, som  

 anført i Ombudsmandens afgørelse, gør sig gældende for så vidt angår  

 afgørelser efter lov om individuel boligstøtte.
 Det er på denne baggrund Boligstyrelsens opfattelse, at for meget udbetalt  

 boligstøtte til N.N. uanset at Boligstyrelsen er enig med Ringsted Kommune i,  

 at oplysningspligten er tilsidesat og boligydelse udbetalt med for stort et  

 beløb for perioden 1. april 1984 - 31. december 1985, ikke vil kunne kræves  

 tilbagebetalt for den pågældende periode under hensyn til Amtsankenævnets  

 afgørelse af 17. marts 1988.
