Orientering om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om retssikkerhed og administration på det sociale område (Meddelelsespligt ved længerevarende midlertidigt ophold i lande udenfor EU/EØS og Schweiz samt mulighed for øget kontrol med udbetaling af social pension) Folketinget vedtog den 28. maj 2010 L 172, Forslag til lov om social pension, lov om højeste, mellemste, forhøjet almindelig og almindelig førtidspension m.v. og lov om retssikkerhed og administration på det sociale område (Meddelelsespligt ved længerevarende midlertidigt ophold i lande udenfor EU/EØS og Schweiz samt mulighed for øget kontrol med udbetaling af social pension).
 Lovforslaget som vedtaget ved 3. behandling kan findes i Retsinformation på www.retsinformation.dk og på Folketingets hjemmeside www.ft.dk.
Lovforarbejderne kan ses i dette link på Folketingets hjemmeside: http://www.ft.dk/samling/20091/lovforslag/L172/index.htm Ændringerne træder i kraft den 1. juli 2010.
Meddelelsespligt om et længerevarende midlertidigt udlandsophold uden for EU, EØS og Schweiz Lovændringen betyder, at pensionister med fast bopæl i Danmark skal give kommunen en række oplysninger ved et midlertidigt ophold i et land uden for EU/EØS og Schweiz, hvis opholdet strækker sig over mere end 2 måneder.
 Lovændringen omfatter pensionister, der modtager pension efter lov om social pension eller lov om højeste, mellemste, forhøjet almindelig og almindelig førtidspension m.v., dvs. folkepensionister og førtidspensionister på ny og gammel ordning.
 Meddelelsespligten gælder dog ikke ved rejser til Grønland og Færøerne.
 Pensionister, der er omfattet af meddelelsespligten, skal oplyse følgende:
  Før afrejsen skal pensionisten give kommunen meddelelse om afrejsedato og forventet dato for hjemkomst.
  Under en rejse skal pensionisten - hvis opholdet mod forventning ved afrejsen eller senere forventes at få en varighed ud over 2 måneder - meddele dato for afrejse og dato for forventet hjemkomst hurtigst muligt efter, at pensionistens forventning til opholdets varighed er ændret.
  Umiddelbart efter hjemkomsten skal pensionisten oplyse kommunen om den faktiske hjemkomstdato.
Udvidet oplysningspligt om indtægter ved udlandsrejer til lande uden for EU/EØS og Schweiz Personer, der er omfattet af meddelelsespligten og som under udlandsopholdet har eller får udenlandske indtægter, skal oplyse kommunen om dette, og skal hver måned oplyse kommunen om størrelsen af de udenlandske indtægter, dvs. både indtægter, der indtjenes i forbindelse med udlandsophold og øvrige indtægter fra udlandet.
Ingen formkrav Der stilles ingen formkrav til, hvordan meddelelse om udlandsophold, der er omfattet af meddelelsespligten, herunder om udenlandske indtægter, skal ske.
Pensionisten kan derfor give kommunen skriftlig eller mundtlig besked, fx pr. e-mail eller telefonisk.
Oplysningerne vil være omfattet af notatpligten i offentlighedslovens § 6, og kommunen skal således notere de oplysninger, som pensionisten giver meddelelse om.
Manglende overholdelse af meddelelsespligten Formålet med meddelelsespligten er, at pensionisten får mulighed for at blive gjort bekendt med reglerne om pension og udlandsophold.
Samtidig vil meddelelsespligten give kommunen mulighed for at for få oplysninger, der på et senere tidspunkt eventuelt kan anvendes i en tilbagebetalingssag.
Der er derfor ikke knyttet særlige sanktioner til en eventuel manglende overholdelse af meddelelsespligten.
Manglende overholdelse af oplysningspligten kan heller ikke i sig selv begrunde, at kommunen påbegynder en tilbagebetalingssag.
 Hvis en pensionist ikke overholder sin oplysningspligt, kan det give kommunen anledning til at kontakte borgeren for at få de relevante oplysninger om udlandsophold og om udenlandske indtægter.
 Manglende overholdelse af oplysningspligten eller divergerende oplysninger fra pensionisten om de forhold, der skal gives meddelelse om, kan desuden indgå i kommunens vurdering af, om borgeren i en eventuel tilbagebetalingssag har været i ond tro med hensyn til at modtage pension på et uberettiget grundlag.
Et supplement til den almindelige oplysningspligt Ændringerne i pensionslovene om meddelelsespligt ved et længerevarende midlertidige ophold i udlandet og pligt til at give oplysninger om udenlandske indtægter under ophold i udlandet supplerer den almindelige oplysningspligt, der fremgår af pensionslovene og lov om retssikkerhed og administration på det sociale område.
Mulighed for at kommunen  uden samtykke - kan indhente visse oplysninger fra pengeinstitutter og arbejdsgivere til brug for stikprøvekontrol Som noget nyt kan kommunen efter § 11 a, stk. 3, i lov om retssikkerhed og administration på det sociale område (retssikkerhedsloven) - uden samtykke fra borgeren - forlange at få nødvendige oplysninger om økonomiske forhold fra pengeinstitutter og arbejdsgivere til brug for stikprøvekontrol i sager efter lov om social pension og lov om højeste, mellemste, forhøjet almindelig og almindelig førtidspension m.v. med henblik på at kontrollere pensionistens indkomst- og formueforhold.
Indhente oplysninger uden samtykke og uden konkret mistanke om bedrageri Lovændringen betyder, at kommunen ud over de tilfælde, der er nævnt i § 11 a, stk. 2 og 3, i retssikkerhedsloven, kan indhente oplysninger om økonomiske forhold til brug for stikprøvekontrol i sager om social pension - uden samtykke fra pensionisten og uden, at der foreligger en konkret mistanke om, at pensionen bliver udbetalt på et uberettiget grundlag.
Udleveringspligt for pengeinstitutter og arbejdsgivere Bestemmelsen er en særhjemmel, der giver pengeinstitutterne mulighed for at udlevere oplysninger til kommunen, uden at det vil bryde med tavshedspligten efter lov om finansiel virksomhed, selv om der ikke foreligger et samtykke fra pensionisten til at oplysningerne må udleveres.
Herudover indebærer bestemmelsen en forpligtelse til, at pengeinstitutter og arbejdsgivere - uden pensionistens samtykke - udleverer de nødvendige oplysninger om indkomst- og formueforhold.
Kun oplysninger om pensionisten Kommunen kan indhente oplysninger uden pensionistens samtykke om pensionisten selv - men ikke om dennes ægtefælle eller samlever - til brug for en stikprøvekontrol efter § 11 a, stk. 3.
 Oplysninger om en eventuel ægtefælle eller samlevers indkomst og formue kan kun indhentes uden samtykke efter andre bestemmelser, fx retssikkerhedslovens § 11 a, stk. 2, eller efter betingelser fastsat i anden lovgivning, fx persondataloven eller lov om finansiel virksomhed.
Kun oplysninger om økonomiske forhold Retssikkerhedslovens § 11 a, stk. 3, giver kun kommunen hjemmel til at indhente nødvendige økonomiske oplysninger fra arbejdsgivere og pengeinstitutter, der kan belyse indkomst- og formueforhold.
Det kan være oplysninger fra arbejdsgivere om personlig indkomst, der ikke indgår i eIndkomstregistret, fx udbetaling af engangsvederlag.
Og det kan være oplysninger fra pengeinstitutter om enkeltstående dispositioner på den enkelte konto, der kan anvendes til at belyse, om pensionisten har uoplyst formue eller uoplyste indtægter, herunder indtægter fra udlandet.
 Andre forhold end oplysninger om økonomiske forhold, fx oplysninger om helbred mv. kan fortsat alene undersøges uden samtykke fra borgeren, hvis retssikkerhedsloven eller anden lovgivning giver hjemmel til det.
Kun nødvendige oplysninger Kommunen kan kun indhente oplysninger, der er nødvendige.
Det betyder, at kommunen skal iagttage proportionalitetsprincippet i persondatalovens § 5, stk. 3, hvorefter de oplysninger, der indhentes skal være relevante og tilstrækkelige og ikke må omfatte mere, end der kræves for at kunne foretage den fornødne kontrol.
 Kommunen skal ved anmodningen om udlevering af oplysninger præcisere, hvilke oplysninger kommunen har brug for, således at der kun udleveres oplysninger, der kan belyse indkomst- og formueforhold, og som er helt nødvendige og relevante for den type pension og de tillæg, som den enkelte pensionist kan modtage eller modtager.
 Det fremgår af lovbemærkningerne, at det aldrig vil være relevant og nødvendigt for en kommune at få oplysninger om transaktioner fra borgernes bankkonti om pensionistens almindelige løbende forbrug eller at indhente et kontoudtog i sin helhed.
 Der er ikke krav om, at kommunen skal forsøge at indhente samtykke, inden oplysningerne indhentes.
 Hvis en stikprøvekontrol giver anledning til yderligere undersøgelser, skal der i overensstemmelse med forvaltningslovens regler foretages parthøring af borgeren, ligesom regler for indhentning af oplysninger i tilbagebetalingssager jf. § 11 c, stk. 1, nr. 4, og anden relevant lovgivning skal iagttages.
Kommunens pligt til at give forudgående besked om kontrolmuligheden Kommunen har oplysningspligt om en række forhold over for borgeren efter § 12 i retssikkerhedsloven.
Efter § 12, nr. 1, vil kommunen fremover også skriftligt skulle oplyse borgeren om muligheden for at kommunen kan indhente oplysninger, jf. § 11 a, stk. 3. Dette følger af selve ordlyden, der henviser til § 11 a i sin helhed.
Yderligere betingelser for at gennemføre stikprøvekontrol Kommunens stikprøvekontrol skal foretages ud fra objektive og lovlige kriterier, fx cpr-nummer, alder, tilkendelsestidspunkt for pension eller pensionstype.
Dette følger af princippet om ligebehandling og forbuddet mod direkte og indirekte usaglig sagsbehandling.
 Kommunen skal ved administration af § 11 a, stk. 3, herudover iagttage persondatalovens regler:
 Kommunen skal fx overholde persondatalovens § 5, stk. 2, hvorefter senere behandling af oplysninger ikke må være uforenelig med de formål, som oplysninger er indsamlet til.
 Kommunerne skal herudover iagttage persondatalovens § 29. Det betyder, at kommunerne - senest når videregivelsen af oplysninger efter § 11 a, stk. 3, har fundet sted - skal give borgerne en række oplysninger, der er beskrevet i persondatalovens § 29, stk. 1-3, fx oplysning om, hvilke typer af oplysninger, der er blevet behandlet.
 Desuden skal reglerne om indsigt i oplysninger om berigtigelse af oplysninger overholdes.
 Kommunerne skal anmelde sammenstilling og samkøring af oplysninger i kontroløjemed til Datatilsynet, jf. persondatalovens § 43-44, og skal indhente tilsynets udtalelse inden behandlingen iværksættes, jf. persondatalovens § 45, stk. 1, nr. 4. Dette omfatter også stikprøvekontrol.
 Kommunen kan kun lade stikprøvekontrolordningen omfatte oplysninger om økonomiske forhold, der er afgivet efter lovens ikrafttræden.
Kommunens muligheder for at informere borgerne om de nye regler Loven træder i kraft den 1. juli 2010. Reglerne om meddelelsespligt finder anvendelse i forhold til udlandsrejser, der foretages efter denne dato.
 En manglende overholdelse af oplysningspligten vil kun kunne tillægges vægt i en tilbagebetalingssag, hvis kommunen kan dokumentere, at borgeren har fået særskilt oplysning om den nye meddelelsespligt.
 Ligeledes forudsættes kontrol efter den nye bestemmelse i § 11 a, stk. 3, i retssikkerhedsloven, kun at finde sted, hvis de personer, der omfattes af kontrollen, har fået meddelelse om kontrolordningen, inden de afgiver oplysninger til myndigheden.
 Borgere, der ansøger om pension kan i forbindelse med pensionsansøgningen, jf. retssikkerhedslovens § 12, få oplysning om meddelelsespligten og muligheden for at kommunen kan fortage stikprøvekontrol.
 For de borgere, der allerede er tilkendt folkepension eller førtidspension, kan kommunen gøre opmærksom på meddelelsespligten og den nye kontrolmulighed ved førstkommende lejlighed, fx i de pensionsmeddelelser, der bliver sendt ud til samtlige førtids- og folkepensionister.
 Pensionsstyrelsen kan oplyse, at der findes en letforståelig tekst om reglerne om den nye meddelelsespligt på borger.dk, som kommunen er velkomne til at henvise til eller linke til fra kommunens hjemmeside:
https://www.borger.dk/Emner/pension-og-efterloen/udland-og-pension/Sider/pensionister-paa-udlandsrejse.aspx?KommuneId=101 Herudover kan det oplyses, at der også findes en kort information om meddelelsespligten på Udenrigsministeriets hjemmeside.
