 Udgifter til udarbejdelse af budgetter og ansøgningsskemaer til brug  

 ved ansøgning om gældssanering - der blev bevilget - blev anset for  

 fradragsberettigede i henhold til statsskattelovens § 6 a, da udgifterne var  

 afholdt med henblik på virksomhedens fortsættelse.
 Gårdejer A klagede over, at de stedlige skattemyndigheder for indkomståret  

 1983 havde anset ham for uberettiget til et fradrag på 15.573 kr. for  

 udgifter til udarbejdelse af budgetter og ansøgningsskemaer til brug ved en  

 ansøgning om gældssanering i henhold til lov nr. 131 af 9. april 1980.
Det fremgik af sagen, at klageren drev landbrug som erhverv, og at den  

 nævnte ansøgning var imødekommet i form af Hypotekbankens kaution for et  

 særligt lån til omlægning af klagerens gæld samt et rentetilskud.
Det var  

 oplyst, at rentetilskuddet i alt ville udgøre 115.500 kr., fordelt over tre  

 år.
 De stedlige skattemyndigheder havde nægtet at godkende fradrag for den  

 nævnte udgift, idet den ikke kunne anses for afholdt for at erhverve en  

 indkomst i et enkelt år, men var af etableringsagtig natur og derfor ikke  

 fradragsberettiget.
 Klagerens revisor gjorde gældende, at udgiften var fradragsberettiget, da  

 dens afholdelse var en betingelse for at opnå en indkomst - rentetilskuddet.
Landsskatteretten fandt, at de omhandlede udgifter, der måtte anses for at  

 være afholdt med henblik på virksomhedens videreførelse, var  

 fradragsberettigede i medfør af statsskattelovens § 6 a.
Den påklagede  

 ansættelse blev herefter nedsat med 15.573 kr.
 LV 1986, F 4.
