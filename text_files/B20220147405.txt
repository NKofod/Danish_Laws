Bekendtgørelse om arbejdsgiveres betaling for administrationen af FerieKonto I medfør af § 35, stk. 8 og 9, i lov om ferie, jf. lovbekendtgørelse nr. 230 af 12. februar 2021, og efter indstilling fra Arbejdsmarkedets Tillægspension fastsættes efter bemyndigelse:
 § 1. Beskæftigelsesministeren fastsætter hvert år inden den 31. december efter indstilling fra Arbejdsmarkedets Tillægspension størrelsen af arbejdsgivernes betaling for administrationen af FerieKonto, herunder for omkostningerne for opkrævningen, samt størrelsen af beløbet pr. lønmodtager.
 Stk. 2. Arbejdsmarkedets Tillægspensions indstilling efter stk. 1, sker ud fra en skønsmæssig vurdering af antallet af lønmodtagere, som FerieKonto har modtaget indberetning af feriegodtgørelse for, og indbetaling af administrationsbidrag vedrørende disse, med regulering for forrige år og en tilpasning af forventningerne til fremtiden.
Stk. 3. Den enkelte arbejdsgivers betaling for administrationen beregnes pr. lønmodtager, således at arbejdsgiveren betaler et bidrag pr.
CPR-nr., der er foretaget indberetning for pr. måned.
Det gælder uanset hvor mange indberetninger, der er foretaget for den enkelte lønmodtager pr. måned, og om der er tale om korrektion af en tidligere måneds indberetning.
 Stk. 4. Arbejdsgivers betaling, jf. stk. 3, udgør i 2023 pr. måned 11,00 kr.
 § 2. Arbejdsgiveres betaling for administrationen af FerieKonto efter § 1, stk. 3, opgøres og opkræves kvartalsvist.
 Stk. 2. Arbejdsgivernes kvartalsvise betaling efterreguleres ikke, men kan i særlige tilfælde korrigeres manuelt, hvis en arbejdsgiver henvender sig derom.
§ 3. Opkrævning af beløb efter § 2, stk. 1, opkræves sammen med de øvrige bidrag, som Arbejdsmarkedets Tillægspension i henhold til lov opkræver fra arbejdsgiverne.
Opkrævning af bidrag i medfør af § 2, stk. 1, indgår i en fælles opkrævning fra Arbejdsmarkedets Tillægspension, jf. lovens § 35, stk. 2.
 § 4. Bekendtgørelsen træder i kraft den 30. december 2022.
 Stk. 2. Bekendtgørelse nr. 452 af 20. april 2020 om arbejdsgiveres betaling for administrationen af FerieKonto ophæves.
