Aftale om fagkonsulenter beskikket af Undervisningsministeriet I medfør af hovedaftalerne og efter bemyndigelse fra Finansministeriet indgås følgende aftale:
 § 1. Aftalen omfatter de af Undervisningsministeriet beskikkede fagkonsulenter.
 § 2. Beskæftigelsesgraden fastsættes i beskikkelsesbrevet som en andel af 1924 timer årligt inklusiv ferie og fridage.
 § 3. Fagkonsulenter ydes et arbejdstimetillæg på 73,71 kr. i årligt grundbeløb (niveau 31. marts 2012), for fagkonsulenter omfattet Lærernes Centralorganisations forhandlingsret og pr. 1. april 2009 tillige for fagkonsulenter omfattet af Akademikernes Centralorganisation og Centralorganisationen af 2010s forhandlingsret.
 Stk. 2. Der ydes et udligningstillæg op til lønramme 34, hvis den faste årsløn eksklusiv pensionsbidrag ved fuld tid i fagkonsulentens stilling hos den primære ansættelsesmyndighed udgør et beløb, der er mindre end lønnen i lønramme 34. Udligningstillæg ydes uanset beskikkelsesgraden.
 Stk. 3. Fagkonsulenter for de gymnasiale uddannelser ydes et gymnasietillæg på 42.500 kr. i årligt (niveau 31. marts 2012) uanset beskikkelsesgraden.
 § 4. Der kan lokalt aftales tillæg for særlige funktioner, der varetages i stillingen eller stillingsgruppen.
 Stk. 2. Der kan ligeledes lokalt aftales tillæg for kvalifikationer mv., dvs. på grundlag af den ansattes faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked og hensynet til rekruttering og fastholdelse.
Stk. 3. Tillæg efter stk. 1 og 2 kan aftales i form af varige eller midlertidige tillæg.
Tillæggene angives i årligt grundbeløb marts 2012-niveau.
 Stk. 4. Der kan herudover lokalt aftales engangsvederlag, f.eks. som honorering af en særlig indsats.
 Stk. 5. Der kan lokalt aftales supplerende resultatbaserede lønordninger, efter hvilke der udbetales resultatløn i form af tillæg for den pågældende måleperiode, i det omfang de på forhånd definerede kvantitative og kvalitative mål er opnået.
 Stk. 6. Bestemmelserne i §§ 12-15 i rammeaftale om nye lønsystemer (Perst. nr. 001-09) finder tilsvarende anvendelse for tillæg efter stk. 1-5.
§ 5. De i § 3 og § 4, stk. 1 anførte tillæg reguleres med de generelle stigninger, der aftales centralt ved overenskomstfornyelserne eller udmøntes via en generel reguleringsordning.
Tilsvarende gælder for tillæg efter § 4, stk. 2, medmindre andet aftales.
§ 6. Ansættelsesmyndigheden indbetaler pensionsbidrag af 1) den forholdsmæssige del af pensionsgivende centrale- og decentrale fastsatte tillæg 2) arbejdstimetillæg, jf. § 3 3) midlertidige og varige tillæg efter § 4, stk. 1 og 2 4) engangsvederlag og resultatløn efter § 4, stk. 4 og 5, såfremt der indgås lokalaftale herom.
Stk. 2. Pensionsbidraget udgør 1) 17,3 % for ansatte omfattet af Lærernes Centralorganisations forhandlingsret 2) med virkning fra den 1. oktober 2003 16,8 % og med virkning fra den 1. oktober 2006 17,1 % for ansatte omfattet af Akademikernes Centralorganisations forhandlingsret.
Stigningen i pensionsbidrag på 0,3 % med virkning fra 1. oktober 2006 kan, hvis det ønskes, udmøntes som en lønstigning i stedet for som indbetaling af pensionsbidrag jf.
Fællesoverenskomsten 3) 18 % for ansatte omfattet af Centralorganisationen af 2010s forhandlingsret.
 Den ansattes andel af pensionsbidraget anses at udgøre 1/3, og lønspecifikationen skal indeholde oplysning herom.
Stk. 3. Ansættelsesmyndigheden indbetaler pensionsbidragene for ansatte omfattet af 1) Lærernes Centralorganisations forhandlingsret til Lærernes Pension i Forca, dog til Plus Pension i Lærernes Pension i Forca, hvis den ansatte har ret til tjenestemandspension 2) Akademikernes Centralorganisations forhandlingsret til vedkommende pensionsordning, der er anført i bilag til akademikeroverenskomsten 3) Centralorganisationen af 2010s forhandlingsret til COII-Pension i PFA, dog til COII-Konto i PFA, hvis den ansatte har ret til tjenestemandspension.
 § 7. Aftalen har virkning fra den 1. april 2018.
 Stk. 2. Samtidig ophæves:
 1) aftale af 24. august 2009 om fagkonsulenter beskikket af Undervisningsministeriet.
 2) aftale af 20. februar 1997 mellem Undervisningsministeriet og Lærernes Centralorganisation om kombinationsbeskæftigelse som fagkonsulent i Undervisningsministeriet, idet bestemmlserne dog forbliver i kraft for de pr. 31. juli 2002 ansatte fagkonsulenter.
Stk. 3. Uanset bestemmelsen i stk. 2, nr. 2, 1) finder denne aftale anvendelse ved genbeskikkelse af fagkonsulenter pr. 1. august 2002 og senere, såfremt fagkonsulenterne fortsat var ansat pr. 1. august 2003, og 2) kan de pr. 1. august 2002 ansatte fagkonsulenter vælge at overgå til ansættelse efter aftalen, såfremt fagkonsulenten fortsat var ansat pr. 1. august 2003.
 De pr. 1. august 2002 ansatte fagkonsulenter for det almene gymnasium er ikke omfattet af nr. 1 og 2. Fagkonsulenter for det almene gymnasium overgår dog til ansættelse efter denne aftale, såfremt dette er fastsat som vilkår ved ansættelsen.
 Aftalen kan af parterne opsiges skriftligt med 3 måneders varsel til en 31. marts, dog tidligst til den 31. marts 2020.
