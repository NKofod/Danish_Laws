 Turistvognmænd, rejsebureauer og andre, der i eget navn og for egen  

 regning sælger momspligtig kørsel med bus, herunder éndagsindkøbsture,  

 skal registreres og betale moms, uanset om rejsearrangøren benytter egne  

 busser eller benytter fremmede vognmænd.
 Den momspligtige værdi for indkøbsturene er det samlede vederlag, dvs.  

 såvel betalingen fra passagererne som eventuelle tilskud fra danske og  

 udenlandske færgerederier, supermarkeder mv. til nedbringelse af prisen for  

 transporten.
Provision til agenter o.lign. kan ikke holdes uden for den moms-pligtige  

 værdi.
Det samme gælder såkaldt bureaufortjeneste - dvs. interne beløb i form  

 af lønandele til booking af passagererne, herunder avance  

 (rejsebureaufortjeneste) - som arrangøren beregner sig ved salg og  

 administration af turene.
Der skal dog kun betales moms af den del af  

 transporten, der sker her i landet.
Hvis betalingen også dækker kørsel i  

 udlandet, kan der ske en opdeling af vederlaget (passagerbetalingen og  

 eventuelle tilskud) i en del, der vedrører den indenlandske transport, og en  

 del, der vedrører transporten i udlandet.
Opdelingen foretages på grundlag af  

 de strækninger, der er kørt henholdsvis her i landet og i udlandet.
Arrangører af indkøbsture, som benytter fremmede vognmænd til transporten,  

 kan anvende en forenklet metode til opgørelse af momstilsvaret.
Opgørelsen  

 baseres på en fiktiv avance på 10%, således at købsmomsen kun omfatter det  

 momsbeløb, der er faktureret fra den vognmand, der har udført kørslen.  

 Salgsmomsen udgør et beløb, der svarer til købsmomsen med et tillæg på 10%.
