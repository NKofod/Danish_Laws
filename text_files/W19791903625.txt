 Udtalt, at en kommune ikke havde haft grundlag for hos en enke at  

 kræve tilbagebetaling af for meget udbetalt pension, herunder hustrutillæg,  

 til hendes afdøde ægtefælle udover det tidspunkt, hvor boet, der blev udlagt  

 til enken til dækning af begravelsesomkostninger, blev sluttet.
 MEDDELELSE OM AFGØRELSEN:
 En enke indankede en afgørelse truffet af en kommune, hvorefter hun også  

 efter ægtefællens død hæftede for hans gæld til kommunen hidrørende fra for  

 meget udbetalt pension og hustrutillæg i perioden 1. januar 1974 - 30.  

 november 1975.
Det var oplyst, at ægtefællen havde modtaget folkepension fra november  

 1972. Ved begæringens indgivelse oplystet det, at han ville ophøre med  

 arbejde den 31. december 1972, hvorefter han kun ville havde ATP udover  

 pensionen.
Pensionen blev herefter fra den 1. januar 1973 ydet med maksimum.
Det var videre oplyst, at man i 1976 blev opmærksom på, at pensionisten  

 fortsat havde haft arbejdsindtægter.
Han oplyste herefter selv, at han ikke  

 var ophørt med arbejdet fra den 1. januar 1973, men blot havde fået et mindre  

 timeantal.
Han var imidlertid definitivt ophørt med at arbejde i november  

 1975. Kommunen beregnede herefter, at der var udbetalt ialt 8.519 kr. for  

 meget i pension, og der etableredes en tilbagebetalingsordning.
Det var yderligere oplyst, at pensionisten afgik ved døden i maj 1977, og  

 at udbetaling af hans pension ophørte med udgangen af maj måned.
Enken fik  

 herefter efterpension i tiden 1. juni - 31. august 1977, hvorefter hun  

 overgik til egen pension som enlig kvinde.
Kommunen fortsatte også efter  

 ægtefællens død med at tilbageholde i enkens pension, idet man fandt, at det  

 uretmæssigt oppebårne beløb var udbetalt på grundlag af begge ægtefællers  

 oplysninger.
 Enken klagede over dette, idet hun var af den opfattelse, at hun ikke  

 hæftede for ægtefællens gæld, da hun i skifteretten i juni 1977 havde fået  

 boet udlagt til dækning af begravelsesomkostninger.
Kommunen havde givet udtryk for den opfattelse, at enken personligt  

 hæftede for den nævnte gæld, og havde herved især lagt vægt på, at den afdøde  

 ægtefælles pension bl.a. omfattede hustrutillæg.
På grund af de særlige  

 retsregler, der gjaldt i kalenderåret 1973, hvor hver ægtefælle fik udbetalt  

 pension på grundlag af egne indtægter, havde kommunen dog ment at kunne  

 begrænse enkens ansvar til de efter 1. januar 1974 udbetalte ydelser, hvorved  

 den samlede gæld var reduceret med 2.403 kr.
 Ankestyrelsen henviste i sin afgørelse til folkepensionslovens § 24,  

 hvorefter det påhviler en pensionist at give det sociale udvalg underretning  

 om enhver forandring i sine økonomiske og personlige forhold, som kan  

 forventes at medføre nedsættelse eller bortfald af pensionen.
 Hvis en pensionist har undladt at give de nævnte oplysninger eller iøvrigt  

 mod bedre vidende har oppebåret pension, skal det beløb, der med urette er  

 oppebåret, tilbagebetales af den pågældende, eventurelt hans dødsbo.
Ankestyrelsen fandt ikke, at det forhold, at afdødes pension bl.a.  

 omfattede et hustrutillæg, kunne indebære, at enken hæftede for gælden.
Man  

 lagde herved vægt på, at hustrutillæg ganske vist er afhængigt af begge  

 ægtefællers samlede indtægt, ligesom retten til hustrutillæg er betinget af,  

 at hustruen (bortset fra aldersbetingelsen) selv ville være berettiget til  

 folkepension, men at tillægget på den anden side udbetales til den mandlige  

 ægtefælle som en del af hans pension.
 På denne baggrund samt under hensyn til, at boet efter ægtefællen var  

 udlagt til erstatning for begravelsesudgifterne, fandt ankestyrelsen ikke, at  

 der havde været grundlag for at kræve tilbagebetaling af for meget udbetalt  

 pension ud over det tidspunkt, hvor boet blev sluttet.
