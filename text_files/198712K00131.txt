Nr LSF 131 Forslag til Lov om ændring af afskrivningsloven (Miljøforbedrende  

 investeringer) Fremsat af skatteministeren (Fogh Rasmussen) den 10. december 1987 § 1 I lov om skattemæssige afskrivninger m.v., jf. lovbekendtgørelse nr.
 561 af 20. august 1987, foretages følgende ændringer:
 1. I § 3 A indsættes efter stk. 1 som nyt stykke:
»Stk. 2. Anskaffelsessummen for miljøforbedrende driftsmidler i industrivirksomheder og dambrug, jf. § 1 i lov om støtte til investeringer i forbindelse med rensning af spildevand fra industrivirksomheder og dambrug, kan fradrages fuldt ud i den skattepligtige indkomst for det indkomstår, hvori anskaffelsen finder sted, når miljømyndighederne efter reglerne i kapitel 3 i den nævnte lov har attesteret, at driftsmidlet er nødvendigt for at opfylde skærpede krav om rensning af spildevandet i medfør af miljølovgivningen (Vandmiljøplanen). Det er en forudsætning for at straksafskrive efter reglerne i 1. pkt., at virksomheden ikke får støtte efter den nævnte lov.«.
 Stk. 2 bliver herefter stk. 3.
2. I § 3 A, stk. 2, der bliver stk. 3, indsættes efter »stk. 1«:  

 »og 2«.
 3. § 21 A, stk. 1, 2. pkt., ophæves.
 4. I § 21 A indsættes efter stk. 1 som nye stykker:
»Stk. 2. Udgifter til miljøforbedrende anlæg i industrivirksomheder og dambrug, jf. § 1 i lov om støtte til investeringer i forbindelse med rensning af spildevand fra industrivirksomheder og dambrug, kan fradrages fuldt ud i den skattepligtige indkomst for det indkomstår, hvori udgiften til anlægget afholdes, når de betingelser, som er nævnt i § 3 A, stk. 2, er opfyldt.
Stk. 3. Fradrag efter stk. 1 og 2 kan ikke foretages for det indkomstår, hvori anlægget afhændes, nedtages eller udskiftes.«.
 Stk. 2 bliver herefter stk. 4.
5. I § 21 A, stk. 2, der bliver stk. 4, indsættes i 1. pkt. efter »stk. 1«: »og 2«.
§ 2 I § 2, stk. 2, i lov nr. 74 af 18. februar 1987 om ændring af lov om skattemæssige afskrivninger m.v. ændres »1989« til:  

 »1992«.
§ 3 Stk. 1. Loven træder i kraft dagen efter bekendtgørelsen i Lovtidende.
Stk. 2. § 1 har virkning for driftsmidler og anlæg, der er omfattet af lov om støtte til investeringer i forbindelse med rensning af spildevand fra industrivirksomheder og dambrug.
Bemærkninger til lovforslaget Almindelige bemærkninger 1. Lovens formål Lovforslaget knytter sig til miljøministerens forslag til lov om støtte til investeringer i forbindelse med rensning af spildevand fra industrivirksomheder og dambrug, som er et led i regeringens initiativer til gennemførelse af vandmiljøplanen.
For en nærmere redegørelse for baggrunden for disse initiativer henvises til bemærkningerne til miljøministerens lovforslag.
Efter det foreliggende lovforslag åbnes der mulighed for, at industrivirksomheder og dambrug fuldt ud kan straksafskrive udgifterne til investeringer i anlæg og driftsmidler, der er nødvendige for at opfylde de skærpede krav om rensning af spildevandet efter den miljølovgivning, der udfærdiges til opfølgning af vandmiljøplanen.
Desuden går lovforslaget ud på at forlænge adgangen til fuld straksafskrivning af miljøforbedrende investeringer i landbrug m.v. fra udgangen af 1989 til udgangen af 1992.
2. Vandmiljøplanen I forlængelse af regeringens vandmiljøhandlingsplan af 31. januar 1987 afgav Folketingets miljø- og planlægningsudvalg den 30.
april 1987 en beretning, vandmiljøplanen, som bl.a. fastlagde skærpede krav til udledning af kvælstof og fosfor fra kommunale spildevandsanlæg, industri og dambrug.
Ifølge denne beretning skal udledningen af kvælstof og fosfor reduceres inden den 1.
 januar 1993.
I henhold til vandmiljøplanen skal der fastsættes regler om, at industrivirksomheder skal ansøge om ny tilladelse til udledning af kvælstof og fosfor, hvis virksomhedens udledning af de nævnte stoffer ligger over en vis mindste grænse.
Efter vandmiljøplanen skal der også fastsættes generelt gældende grænseværdier for alle kommunale spildevandsanlæg over en vis størrelse.
De skærpede krav til de kommunale udledningstilladelser kan medføre, at kommunalbestyrelserne pålægger virksomheder, der er tilsluttet det offentlige spildevandsanlæg, at gennemføre forrensning.
Desuden skal der som led i vandmiljøplanen fastsættes skærpede krav til dambrugenes rensning af spildevandet.
3. Lovforslagets indhold Lovforslaget går for det første ud på at indføre adgang til fuld straksafskrivning af udgifter til investeringer i anlæg og driftsmidler, som en række industrivirksomheder og dambrug må investere i som følge af de skærpede krav om rensning af spildevandet efter den miljølovgivning, der udfærdiges til opfølgning af vandmiljøplanen.
De virksomheder og dambrug, som kan benytte den nye adgang til straksafskrivning, er følgende:
a.
Virksomheder med særskilt udledning af spildevand, hvis de pålægges skærpede rensningskrav.
b.
Virksomheder, som pålægges krav om forrensning, inden spildevandet tilledes kommunale spildevandsanlæg.
c.
Dambrug, som pålægges skærpede krav til rensning af spildevandet.
Det er en forudsætning for at kunne straksafskrive efter de foreslåede regler, at miljømyndighederne har attesteret, at investeringen er nødvendig for at opfylde miljølovgivningens skærpede krav om, at udledningen af kvælstof og fosfor skal reduceres inden den 1. januar 1993. Udgifter til investering i rensning for andre stoffer end kvælstof og fosfor kan også straksafskrives efter de foreslåede regler, hvis miljømyndighederne har attesteret, at rensning for disse andre stoffer er nødvendig for at opfylde miljølovgivningens krav om, at udledningen af kvælstof og fosfor skal reduceres.
Ansøgning om attestation til brug for straksafskrivning sker efter reglerne i kapitel 3 i miljøministerens forslag til lov om støtte til investeringer i forbindelse med rensning af spildevand fra industrivirksomheder og dambrug.
Efter disse regler indsendes ansøgning om støtte og ansøgning om attestation til brug for straksafskrivning til samme miljømyndighed.
Ansøgninger vedrørende investeringer af den art, der er nævnt under pkt. a og c ovenfor, indsendes til amtsrådet/hovedstadsrådet.
Ansøgninger vedrørende de investeringer, som er nævnt under pkt. b, indsendes til kommunalbestyrelsen.
Hvis amtsrådet/hovedstadsrådet eller kommunalbestyrelsen ikke kan godkende investeringen, meddeles dette ansøgeren, som kan påklage afgørelsen til Miljøstyrelsen.
Hvis amtsrådet/hovedstadsrådet eller kommunalbestyrelsen godkender investeringen, sendes de attesterede ansøgninger om støtte til Miljøstyrelsen, som udbetaler støtten som et kontant skattepligtigt tilskud på 15 pct. af investeringsbeløbet.
Ved imødekommelse af ansøgning om attestation til brug for straksafskrivning sendes attesten til ansøgeren, som kan lægge attesten ved selvangivelsen som dokumentation for, at der foreligger en godkendt miljøforbedrende investering, der kan straksafskrives fuldt ud.
Miljømyndighederne fører tilsyn med, at den godkendte investering opfylder det miljøforbedrende formål, som berettiger til straksafskrivning.
Det er en forudsætning for at straksafskrive, at virksomheden ikke støttes efter loven om støtte til investeringer i forbindelse med rensning af spildevand fra industrivirksomheder og dambrug.
På tilsvarende måde kan der ikke efter den nævnte støttelov gives tilskud til virksomheder, der fradrager udgifter i den skattepligtige indkomst efter de foreslåede regler om straksafskrivning.
Det betyder, at virksomhederne skal vælge enten at straksafskrive eller at søge tilskud til deres miljø-projekter.
Lovforslaget går også ud på at tilpasse reglerne i afskrivningslovens § 3 A, stk. 1, og § 21 A, stk. 1, om straksafskrivning af miljøforbedrende investeringer i landbrug m.v. til den ændring af miljøstøtteloven (L 244), som Folketinget vedtog ved 3. behandling den 4. juni 1987, jf. lov nr. 392 af 10.
juni 1987. Denne lov ændrede bl.a. miljøstøttereglerne for landbruget således, at støtteperioden forlængedes fra den 1.
januar 1990 til den 1. januar 1993. I overensstemmelse hermed foreslås det, at adgangen til straksafskrivning af miljøforbedrende investeringer i landbrug m.v. også forlænges fra den 1. januar 1990 til den 1. januar 1993, jf. lov nr. 74 af 18.
 februar 1987.
4. Administrative og provenumæssige konsekvenser Det forventes ikke, at lovforslaget har nævneværdige administrative virkninger for skattemyndighederne.
Miljøstyrelsen skønner, at miljølovgivningens skærpede krav til rensning af spildevandet for kvælstof og fosfor medfører en investeringsudgift for industrivirksomheder med direkte udledning af spildevand på ca. 1,0 mia kr. samt investeringsudgifter for dambrug på ca. 25 mill. kr.
Hertil kommer udgifter til miljøinvesteringer for virksomheder, som er tilsluttet et offentligt spildevandsanlæg.
Omfanget af disse investeringer er det ikke muligt at skønne over.
I forbindelse med et miljøprojekt skal virksomhederne vælge enten at benytte sig af muligheden for fuld straksafskrivning eller at søge om direkte tilskud til den miljøforbedrende investering kombineret med de almindelige afskrivningsregler.
I den udstrækning virksomhederne vælger at straksafskrive de nævnte investeringer medfører det en fremrykning af afskrivningerne og dermed en udsættelse af skattebetalingen.
Ordningen vil derfor i perioden frem til 1993 (investeringsperioden) medføre et provenutab på indkomstskatten for stat og kommuner.
Størrelsen af det provenutab, der fremkommer som følge af den udvidede adgang til straksafskrivning, vil for det første afhænge af, om virksomhederne vælger at foretage straksafskrivning eller søge direkte tilskud.
Jo flere, der vælger direkte tilskud, jo mindre bliver provenutabet ved den udvidede adgang til straksafskrivning.
I forslag til lov om støtte til investeringer i forbindelse med rensning af spildevand fra industrivirksomheder og dambrug er det forudsat, at støtteordningen i 1988 og 1989 vil medføre støtteudbetalinger på henholdsvis 20 mill. kr. og 40 mill. kr.
I 1989-90 skal støtteordningen revideres med henblik på en vurdering af, i hvilket omfang støtteordningen udnyttes set i forhold til muligheden for at opnå straksafskrivning.
 Den samlede støtte efter det omtalte lovforslag kendes derfor ikke.
For det andet vil størrelsen af provenutabet afhænge af, hvor stor en del af investeringerne, der allerede efter gældende regler kan straksafskrives, og af, hvorledes investeringerne fordeler sig på bygninger og driftsmidler.
Fordelingen heraf kendes ikke.
Endelig vil det være af betydning for provenutabets størrelse, hvor store de miljøinvesteringer, der skal foretages i virksomheder, som er tilsluttet et offentligt spildevandsanlæg, vil blive.
Antages det imidlertid, at disse investeringer bliver forholdsvis begrænsede, vil det samlede provenutab i investeringsperioden som følge af den udvidede adgang til straksafskrivning næppe overstige 400 mill. kr.
Staten skønnes at bære 70-80 pct. af provenutabet.
Det forventes, at størstedelen af investeringsudgifterne vil fremkomme i slutningen af investeringsperioden, således at hovedparten af provenutabet først vil vise sig i årene 1990-1993.
I årene efter 1993, når denne udvidede mulighed for straksafskrivning til miljøforbedrende investeringer i industrivirksomheder og dambrug bortfalder, vil det provenutab, der er opstået indtil da, stort set blive modsvaret af et tilsvarende højere provenu.
Ved lov nr. 74 af 18. februar 1987 blev der åbnet mulighed for at straksafskrive miljøforbedrende investeringer i landbrug m.v.
Denne særlige adgang til fuld straksafskrivning blev begrænset til udgangen af 1989. Ordningen skønnedes at medføre et provenutab fordelt over investeringsperioden på højst 800-900 mill. kr.
Den foreslåede forlængelse af adgangen til straksafskrivning af miljøforbedrende investeringer i landbrug m.v. fra 1989 til og med 1992 giver ikke anledning til yderligere provenutab.
Det skyldes, at forlængelsen af adgangen til straksafskrivning ikke skønnes at medføre et øget investeringsomfang.
Nogle af investeringerne vil dog nok blive udskudt, således at det skønnede provenutab ved ordningen nu vil blive fordelt over hele den udvidede investeringsperiode frem til og med 1992. Først herefter vil det provenutab, der er opstået indtil da, blive modsvaret af et stort set tilsvarende højere provenu.
 Lov om skattemæssige afskrivninger m.v. er senest ændret ved lov nr.
74 af 18. februar 1987, jf.
Folketingstidende 1986-87 sp. 3015, 3533, 6747 og 7064.
Bemærkninger til de enkelte bestemmelser Til § 1 Til nr. 1 Der foreslås et nyt § 3 A, stk. 2, hvorefter den særlige adgang til fuld straksafskrivning skal gælde for udgifter til driftsmidler, som industrivirksomheder og dambrug skal investere i for at opfylde de skærpede krav om rensning af spildevandet efter den miljølovgivning, der udfærdiges til opfølgning af vandmiljøplanen.
Til nr. 2 og 3 Der er tale om konsekvensændringer.
Til nr. 4 Der foreslås et nyt § 21 A, stk. 2, hvorefter der under de nærmere angivne forudsætninger skal gælde fuld straksafskrivning af udgifter til anlæg, som industrivirksomheder og dambrug skal investere i for at opfylde de skærpede krav om rensning af spildevandet efter den miljølovgivning, der skal udfærdiges til opfølgning af vandmiljøplanen.
Til nr. 5 Det foreslås, at de udgifter, der fradrages fuldt ud efter § 21 A, stk. 2, skal medregnes ved opgørelsen af genvundne afskrivninger i forbindelse med salg af den afskrivningsberettigede bygning, jf. lovens § 29.
Til § 2 Der er tale om en tilpasning til den miljøstøttelov, som reglerne om fuld straksafskrivning af miljøforbedrende investeringer i landbrug m.v. knytter sig til.
Til § 3 Det foreslås, at den særlige adgang til fuld straksafskrivning for industrivirksomheder og dambrug skal gælde for driftsmidler og anlæg, som er omfattet af miljøministerens forslag til lov om støtte til investeringer i forbindelse med rensning af spildevand fra industrivirksomheder og dambrug.
Derved sikres det, at virksomhederne frit kan vælge at straksafskrive eller søge tilskud til de miljø-projekter, som er nødvendige for at opfylde miljølovgivningens skærpede krav om rensning af spildevandet inden den 1. januar 1993.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om skattemæssige afskrivninger m.v., jf. lovbekendtgørelse nr.
 561 af 20. august 1987, foretages følgende ændringer:
 1. I § 3 A indsættes efter stk. 1 som nyt stykke:
»Stk. 2. Anskaffelsessummen for miljøforbedrende driftsmidler i industrivirksomheder og dambrug, jf. § 1 i lov om støtte til investeringer i forbindelse med rensning af spildevand fra industrivirksomheder og dambrug, kan fradrages fuldt ud i den skattepligtige indkomst for det indkomstår, hvori anskaffelsen finder sted, når miljømyndighederne efter reglerne i kapitel 3 i den nævnte lov har attesteret, at driftsmidlet er nødvendigt for at opfylde skærpede krav om rensning af spildevandet i medfør af miljølovgivningen (Vandmiljøplanen). Det er en forudsætning for at straksafskrive efter reglerne i 1. pkt., at virksomheden ikke får støtte efter den nævnte lov.«.
 Stk. 2 bliver herefter stk. 3.
2. I § 3 A, stk. 2, der bliver stk. 3, indsættes efter »stk. 1«:  

 »og 2«.
§ 3 A.
Anskaffelsessummen for miljøforbedrende driftsmidler i landbrug m.v., jf. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori anskaffelsen finder sted, når kommunalbestyrelsen har attesteret, at kapacitetskravene i § 4, stk. 1, og kravene om husdyrgødning og ensilage m.v. i § 14, stk. 2, i ovennævnte lov er opfyldt.
Det er en forudsætning for at straksafskrive efter reglerne i 1.
pkt., at der ikke opnås støtte i medfør af lov om støtte til forbedring af strukturen og effektiviteten i jordbruget eller lov om støtte til miljøforbedrende investeringer i mindre landbrug m.v.
Stk. 2. Salgssummer og forsikrings- eller erstatsningssummer vedrørernde de driftsmidler, der er nævnt i stk. 1, behandles efter reglerne i § 3, stk. 5.
 3. § 21 A, stk. 1, 2. pkt., ophæves.
 4. I § 21 A indsættes efter stk. 1 som nye stykker:
»Stk. 2. Udgifter til miljøforbedrende anlæg i industrivirksomheder og dambrug, jf. § 1 i lov om støtte til investeringer i forbindelse med rensning af spildevand fra industrivirksomheder og dambrug, kan fradrages fuldt ud i den skattepligtige indkomst for det indkomstår, hvori udgiften til anlægget afholdes, når de betingelser, som er nævnt i § 3 A, stk. 2, er opfyldt.
Stk. 3. Fradrag efter stk. 1 og 2 kan ikke foretages for det indkomstår, hvori anlægget afhændes, nedtages eller udskiftes.«.
 Stk. 2 bliver herefter stk. 4.
5. I § 21 A, stk. 2, der bliver stk. 4, indsættes i 1. pkt. efter »stk. 1«: »og 2«.
§ 21 A.
Udgifter til miljøforbedrende anlæg i landbrug m.v., jf. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori udgiften til anlægget afholdes, når de betingelser, som er nævnt i § 3 A, stk. 1, er opfyldt.
Fradraget kan dog ikke foretages i det indkomstår, hvori anlægget afhændes, nedtages eller udskiftes.
Stk. 2. Udgifter, der i medfør af stk. 1 er fradraget fuldt ud i den skattepligtige indkomst, indgår ikke i afskrivningsgrundlaget.
Udgifterne medregnes dog i den sum af afskrivninger, der i forbindelse med salg opgøres efter reglerne i § 29. Ved denne opgørelse pristalsreguleres udgiften efter § 19 A, stk. 2, fra året efter anskaffelsen og indtil det år, hvori afståelse finder sted.
§ 2 I § 2, stk. 2, i lov nr. 74 af 18. februar 1987 om ændring af lov om skattemæssige afskrivninger m.v. ændres »1989« til:  

 »1992«.
§ 2 Stk. 1. - - - Stk. 2. Loven har virkning for driftsmidler, der anskaffes i perioden fra den 1. december 1985 til og med den 31. december 1989, og for anlæg, der tages i brug i den nævnte periode.
