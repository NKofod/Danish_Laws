Kursus, læger Reference:
SL § 6, stk. 1, litra a A klagede for indkomståret 1995 over, at skatteankenævnet ikke  

 havde godkendt fradrag for udgift til kursus afholdt på græsk  

 ø, 9.500 kr.
 Det fremgik af sagen, at klageren var praktiserende læge og drev  

 lægevirksomhed sammen med læge B fra lokaler beliggende i X.
 Praksisen blev drevet som et interessentskab, og interessenterne havde i  

 perioden 5. - 12. september 1995 deltaget i kurset "Tab og Traumer" på  

 en græsk ø. Kurset var arrangeret af Den Almindelige Danske  

 Lægeforening, og var et kursus i sorghjælp og kriseintervention.  

 Kursets formål var bl.a. at bibringe deltagerne forståelse for,  

 hvad tab og traumer gjorde ved mennesker psykologisk.
 Om kurset fremgik følgende af kursusprogrammet:
 Tirsdag den 5. september 1995:
kl. 17.00 - 20.00 Introduktion til kurset Præsentation Baggrund for deltagerne Onsdag den 6. september 1995:
kl. 09.00 - 13.00 Gruppeinddeling Deltagernes egne oplevelser af tab og traumer.
Samtale og  

 gruppeterapi kl. 17.00 - 20.00 - fortsat Torsdag den 7. september 1995:
kl. 09.00 - 13.00 - fortsat kl. 17.00 - 20.00 Teorier for krisers indvirken på mennesker.
Terapeutiske  

 modeller Fredag den 8. september 1995:
kl. 09.00 - 13.00 Deltagernes egne oplevelser af tab og traumer.
Samtale og  

 gruppeterapi kl. 13.00 - 16.00 Praktisk opgave kl. 16.00 - 19.00 Præsentation af opgave Mandag den 11. september 1995:
kl. 09.00 - 13.00 Normal sorgproces.
Patologisk sorg.
Diagnosticering af posttraumatiske  

 forstyrrelser.
Terapeutisk intervention kl. 17.00 - 20.00 - fortsat Tirsdag den 12. september 1995:
kl. 09.00 - 13.00 Opsamling og afslutning I regnskabet for interessentskabet var der under posten  

 "klinikomkostninger" fratrukket 19.112 kr. vedrørende udgifter til  

 kursus.
Heraf udgjorde interessenternes udgifter til det omhandlede kursus  

 19.000 kr., således at udgiften for den enkelte interessent udgjorde  

 9.500 kr..
 Skatteankenævnet havde, under henvisning til statsskattelovens § 6,  

 stk. 1, litra a, nægtet klageren fradrag for kursusudgiften på  

 9.500 kr.
 Ankenævnet havde anført, at når et kursus var henlagt  

 til et fremmed land - typisk almindelige turiststeder - medførte dette  

 fradragsrettens bortfald, medmindre rejsemålet (kursusstedet) som  

 sådant kunne siges at være fagligt begrundet.
 Ankenævnet havde videre anført, at man var af den opfattelse,  

 at kursusstedet ikke var fagligt begrundet, og dette skabte en formodning  

 for, at kursets afholdelse på den græske ø havde  

 været forbundet med betydeligt turistmæssigt islæt,  

 således at kursusudgiften ikke kunne anses som en fradragsberettiget  

 driftsomkostning.
 Ankenævnet havde endvidere anført, at klageren ikke havde  

 afkræftet denne formodning, henset til den tid, der var medgået  

 til undervisning, set i forhold til varigheden af opholdet i  

 Grækenland.
 For så vidt angik klagerens henvisning til Vestre Landsrets Dom af  

 3. maj 1995 (TfS 1995.363) vedrørende en revisors deltagelse i et  

 skattekursus på Kreta, hvor han fik medhold, havde ankenævnet  

 bemærket, at Skatteministeriet havde anket dommen til  

 Højesteret.
 Ankenævnet havde endvidere anført, at man, uanset klagerens  

 henvisning til, at en kollega havde fået fradraget godkendt, var af den  

 opfattelse, at klagerens fradrag ikke kunne godkendes, idet man bl.a. havde  

 henvist til Højesterets dom af 19. oktober 1994 (TfS 1994.738).
 Klageren havde over for Landsskatteretten påstået fradrag for  

 selve kursusudgiften, der udgjorde 6.000 kr.
Klageren havde henvist til Højesterets dom af 19. oktober 1994  

 vedrørende en el-installatørs deltagelse i et kursus om  

 stærkstrøms-reglementet på Mallorca.
Klageren havde i den  

 forbindelse anført, at han tolkede dommen således, at den  

 pågældende kursusdeltager blev beskattet af frirejsen til  

 kursusstedet, men ikke af selve kursusudgiften.
Klageren havde således  

 fremhævet, at Højesteret fandt, at kurset havde været  

 fagligt velbegrundet, at kurset var tilrettelagt ud fra saglige hensyn samt  

 at kursisten havde deltaget fuldt ud i kurset.
Klageren havde hertil  

 anført, at tilsvarende gjaldt for hans deltagelse i det omhandlede  

 kursus.
Kurset var således tilrettelagt af Den Almindelige Danske  

 Lægeforenings kursusudvalg og derfor fagligt velbegrundet samt  

 tilrettelagt ud fra saglige hensyn, ligesom han fuldt ud havde deltaget i  

 samtlige afholdte undervisningstimer.
Klageren havde endvidere fremhævet, at kurset omfattede 5 kursusdage  

 med undervisning fra kl. 09 - 13 og igen fra kl. 16 - 19, dvs. 7 arbejdstimer  

 hver dag, svarende til en arbejdsuge på 35 timer, med en fridag  

 indskudt.
Det var yderligere fremhævet, at der var tale om  

 arbejdsbetingelser, som svarede til kurser, der blev afholdt i Danmark i  

 Lægeforeningens regi.
Klageren havde endvidere anført, at Den Almindelige Danske  

 Lægeforening, som arrangør, egenrådigt afgjorde, hvor  

 kurserne skulle afholdes, uden skelen til evt. turistmæssigt  

 islæt.
Klageren havde i den forbindelse fremhævet, at et kursus  

 afholdt i Skagen kunne have et lige så stort turistmæssigt  

 islæt.
 Klageren havde videre anført, at deltagelsen i kurset var betinget  

 af, at man ikke tog ægtefælle med - ej heller som selvbetalende  

 deltager i rejsen.
 Klageren havde yderligere anført, at kurset var henlagt til midt i  

 september måned uden for den egentlige turistsæson, og at  

 hovedmotivet med at afvikle arrangementet i udlandet utvivlsomt havde  

 været billiggørelse af kursusudgifterne i forhold til lignende  

 arrangementer i Danmark.
 Klageren havde endvidere anført, at han kendte til tilfælde,  

 hvor kollegaer havde fået fradrag for udgifter til det omhandlede  

 kursus eller fradrag for udgifter til lignende kurser.
 Klageren havde desuden anført, at han ankede over, at hans anke  

 ikke havde haft udsættende virkning - idet han var vidende om, at en  

 lignende principiel sag var tabt af skattemyndighederne i landsretten, men  

 var anket videre til Højesteret af myndighederne.
To retsmedlemmer, herunder retsformanden, fandt, at det omhandlede kursus  

 måtte anses for fagligt begrundet i forhold til den lægepraksis,  

 som klageren og hans medinteressent drev, men at det valgte kursussted  

 derimod savnede en faglig begrundelse.
Det var derfor disse retsmedlemmers  

 opfattelse, at kursusstedet skabte en formodning for, at der med kursets  

 afholdelse var forbundet et sådant turistmæssigt islæt, at  

 kursusudgiften ikke var en fradragsberettiget driftsomkostning, jf.  

 statsskattelovens § 6, stk. 1, litra a.
Under hensyn til oplysningerne om den  

 tid, der var medgået til undervisning, set i forhold til varigheden af  

 opholdet på den græske ø, fandt disse retsmedlemmer ikke,  

 at klageren havde afkræftet den nævnte formodning.
 Disse retsmedlemmer voterede derfor for at stadfæste den  

 påklagede ansættelse.
Et retsmedlem fandt, at der burde indrømmes fradrag i  

 overensstemmelse med klagerens påstand.
Retsmedlemmet havde herved  

 henset til, at kurset måtte anses for fagligt acceptabelt, da det var  

 arrangeret af Den Almindelige Danske Lægeforening, ligesom der var  

 henset til, at ægtefæller ikke måtte deltage.
Retsmedlemmet  

 var endvidere af den opfattelse, at det ikke kunne tillægges  

 afgørende betydning, at kurset var afholdt uden for Danmark, når  

 kursusstedet lå inden for EU.
 Der blev truffet afgørelse efter stemmeflertallet, og den  

 påklagede ansættelse blev stadfæstet.
 Landsskatteretten bemærkede endelig, at retten ikke havde kompetence  

 til at tage stilling til, hvorvidt de kommunale skattemyndigheders afvisning  

 af berostillelse, afventende afgørelse af en verserende domstolssag,  

 havde været berettiget.
