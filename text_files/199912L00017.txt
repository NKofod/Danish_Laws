Fremsat den 6. oktober 1999 af justitsministeren (Frank  

 Jensen) Forslag til Lov om ændring af lov om forbud mod  

 privates tv-overvågning mv.
(Offentlige myndigheders tv-overvågning) § 1 I lov nr. 278 af 9. juni 1982 om forbud mod privates tv-overvågning  

 mv., som ændret ved lov nr. 1016 af 23. december 1998, foretages  

 følgende ændringer:
 1. Lovens titel affattes således:
»Lov om forbud mod tv-overvågning mv.« 2. Efter § 3 indsættes:
»§ 3 a.
Offentlige myndigheder, der foretager  

 tv-overvågning af steder eller lokaler, hvortil der er almindelig  

 adgang, eller af arbejdspladser, skal ved skiltning eller på anden  

 tydelig måde give oplysning herom.
Stk. 2. Stk. 1 gælder ikke tv-overvågning,  

 som forestås af politiet eller kriminalforsorgen, eller med henblik  

 på beskyttelse af militære anlæg.« 3. I § 4 indsættes efter »§ 3, stk. 1«:  

 », og § 3 a, stk. 1«.
 4. § 5, stk. 1, affattes således:
»Overtrædelse af § 1, § 3, stk. 1, og  

 § 3 a, stk. 1, straffes med bøde.« § 2 Loven træder i kraft den 1. januar 2000.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige bemærkninger 1. Indledning 1.1. Lovforslagets formål og indhold Formålet med lovforslaget er navnlig at foretage en  

 nærmere regulering af tv-overvågning på offentlige  

 arbejdspladser.
 Det foreslås således at indføre et krav  

 om skiltning eller anden form for information ved offentlige myndigheders  

 tv-overvågning af arbejdspladser eller af steder eller lokaler, hvortil  

 der er almindelig adgang for publikum.
 Som en konsekvens heraf foreslås desuden, at lovens  

 titel ændres.
1.2. Baggrunden for lovforslaget Ved lov nr. 1016 af 23. december 1998 om ændring af  

 lov om forbud mod privates tv-overvågning, der trådte i kraft den  

 1. april 1999, er kravet i lovens § 3 om skiltning ved  

 tv-overvågning af steder eller lokaler, hvortil der er almindelig  

 adgang, blevet udvidet, således at det også omfatter  

 arbejdspladser.
Lovændringen indebar ingen ændring i lovens  

 generelle anvendelsesområde og vedrørte således  

 udelukkende private arbejdspladser.
Der henvises herom til Folketingstidende  

 1998-99, forhandlingerne, s. 229-236, 2424, 2643, tillæg A, s. 549-564,  

 565, tillæg B, s. 203-207 og tillæg C, s. 209.
 Under Folketingets behandling af lovforslaget (L 38 af 8.  

 oktober 1998) var der enighed i Folketingets Retsudvalg om, at offentligt  

 ansatte principielt bør have den samme retsbeskyttelse, som efter  

 lovforslaget sikres ansatte i den private sektor med hensyn til information  

 om tv-overvågning af arbejdspladser.
Justitsministeren tilkendegav på den baggrund over  

 for udvalget, at der vil blive fremsat lovforslag herom i folketingssamlingen  

 1999-2000, jf.
Folketingets Retsudvalgs betænkning over lovforslaget af  

 10. december 1998, hvor der bl.a. anføres følgende:
 »Der er enighed i udvalget om, at offentligt ansatte  

 principielt bør have samme retsbeskyttelse, som ansatte i den private  

 sektor får ved dette lovforslag.
Som det fremgår af justitsministerens svar på  

 udvalgets spørgsmål nr. 6 - som er optrykt som bilag til  

 betænkningen - vil et ændringsforslag, hvorefter loven også  

 kommer til at gælde for arbejdspladser i den offentlige sektor,  

 imidlertid kræve stillingtagen til en række komplicerede  

 spørgsmål.
Det er navnlig vanskeligt at overskue, hvilke  

 undtagelser der bør gøres fra lovens regler med hensyn til  

 offentlige myndigheders tv-overvågning i særlige tilfælde.  

 Der kan f.eks. peges på politiets tv-overvågning som led i en  

 strafferetlig efterforskning og tv-overvågning i kriminalforsorgens  

 institutioner som led i den almindelige sikring mod undvigelse m.v.
Justitsministeren har imidlertid tilkendegivet, at han i  

 forlængelse af en vedtagelse af dette lovforslag er indstillet på  

 at udarbejde et lovudkast vedrørende tv-overvågning af  

 offentligt ansatte og sende det til høring hos relevante myndigheder  

 og organisationer.
Der vil herefter kunne fremsættes lovforslag herom i  

 næste folketingssamling.
Justitsministeren har tilkendegivet, at et sådant  

 lovudkast - i lighed med dette lovforslag - vil indeholde krav om skiltning  

 (eller orientering af medarbejderne på anden måde) ved  

 tv-overvågning af offentlige arbejdspladser på steder eller i  

 lokaler, hvortil der ikke er almindelig adgang.
Det vil sige, at der  

 indføres et krav om skiltning, hvor det offentlige efter straffelovens  

 regler i dag lovligt kan foretage tv-overvågning af arbejdspladser uden  

 de ansattes samtykke eller accept.
Skiltningskravet vil derfor f.eks.  

 gælde for personalekantiner eller frokoststuer, fælleskontorer og  

 andre fællesarealer for personalet.
Lovudkastet vil endvidere indeholde  

 de nødvendige undtagelser med hensyn til tv-overvågning, der  

 forestås af de retshåndhævende myndigheder (dvs. politiet  

 og kriminalforsorgen) eller med henblik på beskyttelse af  

 militære anlæg.
Efter lovudkastet vil der således ikke blive tale  

 om, at hele den gældende lov fra 1982 udvides til også at omfatte  

 offentlige myndigheders tv-overvågning.
Lovudkastet vil ikke indeholde  

 et forbud mod offentlige myndigheders tv-overvågning af gade, vej,  

 plads eller lignende område (jf. den gældende lovs § 1)  

 eller et krav om skiltning ved offentlige myndigheders tv-overvågning  

 af steder eller lokaler, hvortil der er almindelig adgang for borgerne (jf.  

 den gældende lovs § 3).« Justitsministeriet sendte den 17. juni 1999 et udkast til  

 lov om ændring af lov om forbud mod privates tv-overvågning til  

 høring hos en række myndigheder og organisationer.
Lovudkastet  

 indebar i overensstemmelse med betænkningen fra Folketingets Retsudvalg  

 alene indførelse af et skiltningskrav ved offentlige myndigheders  

 tv-overvågning af arbejdspladser, hvortil der ikke er almindelig  

 adgang.
 I høringssvarene fra Handels- og  

 Kontorfunktionærernes Forbund i Danmark (HK), Centralorganisationernes  

 Fællesudvalg (CFU) og Københavns Kommune er der imidlertid peget  

 på, at der også bør gælde et skiltningskrav ved  

 tv-overvågning af steder, hvortil publikum har adgang, f.eks.  

 venteværelser.
 I overensstemmelse hermed indeholder lovforslaget et  

 sådant skiltningskrav, og forslaget indebærer således en  

 udvidelse af skiltningskravet i forhold til lovudkastet af 17. juni 1999. Der  

 henvises nærmere til pkt. 3 i de almindelige bemærkninger samt de  

 specielle bemærkninger til lovforslagets § 1, nr. 2.
2. Gældende ret Efter § 1, stk. 1, i lov om forbud mod privates  

 tv-overvågning må private ikke foretage tv-overvågning af  

 gade, vej, plads eller lignende område, som benyttes til almindelig  

 færdsel.
Der kan ikke dispenseres fra dette forbud.
Efter lovens  

 § 2, nr. 1, gælder forbudet i lovens § 1, stk. 1, dog  

 ikke tv-overvågning af tankstationer, fabriksområder,  

 overdækkede butikscentre og lignende områder, på hvilke der  

 drives erhvervsvirksomhed - selv om områderne omfatter almindelige  

 færdselsområder som gader, veje eller lignende - hvis  

 overvågningen foretages af den, der har rådighed over  

 området.
 Private, der foretager tv-overvågning af steder  

 eller lokaler, hvortil der er almindelig adgang, eller af arbejdspladser,  

 skal ved skiltning eller på anden tydelig måde give oplysning  

 herom, jf. lovens § 3, stk. 1.
Som det fremgår, regulerer loven udelukkende  

privates tv-overvågning.
Der kan i den forbindelse henvises til  

 det lovforslag, der lå til grund for den gældende lov om forbud  

 mod privates tv-overvågning fra 1982. Dette lovforslag, herunder  

 også det generelle forbud mod tv-overvågning af gade, vej og  

 plads mv. i lovens § 1, omfattede oprindeligt også offentlige  

 myndigheders tv-overvågning, jf.
Folketingstidende 1981-82 (2.  

 samling), tillæg A, sp. 3825-3860.
 Lovforslaget indeholdt en række undtagelser  

 vedrørende offentlige myndigheders tv-overvågning af gade, vej,  

 plads mv. og for så vidt angår skiltningskravet ved  

 tv-overvågning af steder og lokaler, hvortil der er almindelig adgang,  

 jf. nærmere lovforslagets § 2, nr. 1, og § 4,  

 stk. 2.
Under Folketingets behandling af lovforslaget i 1982  

 stillede justitsministeren et ændringsforslag, der indebar, at loven  

 blev begrænset til alene at omfatte privates tv-overvågning.  

 Ændringsforslaget var navnlig motiveret i et ønske om, at de  

 nævnte undtagelsesbestemmelser ikke skulle kunne opfattes som en  

 udvidelse af bl.a. politiets adgang til at foretage tv-overvågning.
Der  

 henvises herom til Folketingstidende 1981-82 (2. samling), tillæg B,  

 sp. 1073-1076.
Offentlige myndigheders adgang til at foretage  

 tv-overvågning er imidlertid bl.a. begrænset af straffelovens  

 § 264 a, hvorefter den, som uberettiget fotograferer personer, der  

 befinder sig på et ikke frit tilgængeligt sted, straffes med  

 bøde, hæfte eller fængsel indtil 6 måneder.
Det  

 samme gælder den, der ved hjælp af kikkert eller andet apparat  

 uberettiget iagttager sådanne personer, jf. herom nærmere pkt.  

 2.2. i de almindelige bemærkninger til lovforslag nr.
L 38 af 8.  

 oktober 1998.
Offentlige forvaltningsmyndigheder er desuden omfattet af  

 mere generelle regler, der ikke gælder for private.
Det gælder  

 således bl.a. princippet om god forvaltningsskik og pligten til kun at  

 varetage saglige hensyn i forbindelse med myndighedsudøvelsen.  

 Endvidere er forvaltningen underlagt et proportionalitetsprincip, hvorefter  

 der skal være forholdsmæssighed mellem mål og middel.
Der  

 kan også peges på, at offentlige forvaltningsmyndigheder er  

 underlagt en politisk ansvarlig ledelse, ligesom Folketingets Ombudsmand har  

 mulighed for at behandle klager over tv-overvågning, herunder skjult  

 tv-overvågning, på offentlige arbejdspladser.
 Med hensyn til spørgsmålet om politiets  

 adgang til at foretage observation, herunder skjult tv-overvågning, af  

 et ikke frit tilgængeligt sted, kan der henvises til lov nr. 229 af 21.  

 april 1999 om ændring af retsplejeloven (Beslaglæggelse, edition,  

 fotoforevisning, konfrontation, efterlysning og observation samt  

 prøvesagsordning for advokater mv.). Ved lovændringen er der  

 gennemført en nærmere regulering i retsplejelovens § 791 a  

 af politiets mulighed for som led i en strafferetlig efterforskning at  

 foretage observation af personer, der befinder sig på ikke frit  

 tilgængeligt steder.
De arbejdsretlige spørgsmål, som  

 tv-overvågning på arbejdspladser kan give anledning til, er  

 omtalt i de almindelige bemærkninger til lovforslag nr.
L 38 af 8.  

 oktober 1998, pkt. 2.5. Fremmed ret er behandlet under lovforslagets pkt. 3,  

 hvor retstilstanden i Norge og Sverige er beskrevet.
3. Justitsministeriets overvejelser Det er Justitsministeriets opfattelse, at også  

 offentligt ansatte bør have krav på information om, hvorvidt de  

 på arbejdspladsen er udsat for tv-overvågning.
 Justitsministeriet har i den forbindelse overvejet, om  

 tv-overvågningslovens generelle anvendelsesområde  

 bør udvides, således at også forbudet i lovens § 1 om  

 tv-overvågning af gade, vej, plads og lignende områder, der  

 benyttes til almindelig færdsel, skal gælde for offentlige  

 myndigheder.
Det er med hensyn til disse frit tilgængelige steder  

 imidlertid Justitsministeriets opfattelse, at der i en række  

 tilfælde ud fra almene hensyn bør være adgang for  

 offentlige myndigheder til at foretage tv-overvågning, herunder skjult  

 tv-overvågning, som private ikke må foretage.
Det gælder  

 bl.a. politiets tv-overvågning som led i strafferetlig efterforskning  

 og tv-overvågning, der foretages som led i trafikovervågning.
 Et forslag om en generel udvidelse af lovens  

 anvendelsesområde til at omfatte offentlige myndigheder, der som  

 anført ovenfor under pkt. 2 blev forkastet under Folketingets  

 behandling af det oprindelige forslag til lov om tv-overvågning i 1982,  

 vil derfor forudsætte, at der indføres en række  

 undtagelser fra det generelle forbud med hensyn til offentlige  

 myndigheder.
 På den baggrund og da det bærende hensyn bag  

 dette lovforslag navnlig er at beskytte ansatte mod skjult  

 tv-overvågning på steder, hvor man ikke med rimelighed kan  

 forvente at være udsat for en sådan form for overvågning,  

 finder Justitsministeriet ikke grundlag for at foreslå en sådan  

 generel udvidelse af lovens anvendelsesområde.
 Med hensyn til skiltning på steder, hvortil der  

 almindelig adgang for publikum (»foran skranken«), er det - som anført  

 oven for under pkt. 1.2. - fra HK, CFU og Københavns Kommune blevet  

 fremført i forbindelse med høringen vedrørende  

 Justitsministeriets lovudkast af 17. juni 1999, at der også bør  

 gælde et skiltningskrav ved tv-overvågning af de steder, som  

 publikum har adgang til.
 Det kan i den forbindelse anføres, at de  

 beskyttelseshensyn, der taler for at informere de ansatte om  

 tv-overvågningen, også gør sig gældende for ansatte  

 (og publikum), der opholder sig på steder eller i lokaler, hvortil der  

 er almindelig adgang.
Hensynet til at beskytte det enkelte menneskes personlige  

 integritet må afvejes over for de hensyn, der i en række  

 tilfælde kan begrunde, at offentlige myndigheder kan foretage  

 tv-overvågning på steder og i tilfælde, hvor private ikke  

 kan.
Denne afvejning fører efter Justitsministeriets opfattelse  

 således til, at der bør indføres et skiltningskrav ved  

 tv-overvågning af lokaler, hvortil der er almindelig adgang, og af  

 lokaler, hvortil der ikke er almindelig adgang, men som benyttes af  

 offentligt ansatte som arbejdsplads, og hvor det efter straffelovens  

 § 264 a er lovligt at foretage tv-overvågning.
En regulering af tv-overvågning i lokaler, hvortil  

 der ikke er almindelig adgang, og på områder, hvortil publikum  

 har almindelig adgang, vil omfatte tv-overvågning i tilfælde,  

 hvor der kan være en særlig begrundelse for ikke at informere om  

 overvågningen.
På den baggrund foreslår Justitsministeriet  

 samtidig indsat en undtagelse fra skiltningskravet for så vidt  

 angår tv-overvågning, som forestås af politiet eller  

 kriminalforsorgen, eller med henblik på beskyttelse af militære  

 anlæg.
 I disse tilfælde vil tv-overvågningen kunne  

 omfatte personale eller publikum, men Justitsministeriet finder i den  

 forbindelse, at beskyttelseshensynet over for de ansatte eller publikum i  

 sådanne særlige situationer bør vige for de  

 modstående hensyn.
 Der henvises i øvrigt nærmere til  

 bemærkningerne til lovforslagets § 1, nr. 2.
4. Særligt om tv-overvågning i private hjem Justitsministeriet har den 16. marts 1999 i et svar til  

 Folketingets Retsudvalg om tv-overvågning af en kommunal  

 hjemmehjælp i et privat hjem (spørgsmål nr. 240, alm. del  

 - bilag 439) anført, at et privat hjem ikke kan udgøre en  

 »arbejdsplads« efter § 3, stk. 1, i lov om forbud mod privates  

 tv-overvågning.
 I det under pkt. 1.2 omtalte lovudkast har  

 Justitsministeriet tilsvarende anført, at et privat hjem ikke kan  

 anses for en »arbejdsplads« i tv-overvågningslovens forstand.
I forbindelse med høringen over lovudkastet er der  

 imidlertid fra Kommunale Tjenestemænd og Overenskomstansatte samt  

 Kommunernes Landsforening blevet peget på, at beskyttelsen mod skjult  

 tv-overvågning også bør omfatte medarbejdere, som  

 udfører deres arbejde enten helt eller delvist i private hjem.
Det  

 gælder f.eks. hjemmehjælpere og hjemmesygeplejersker.
 Det er fortsat Justitsministeriets opfattelse, at et  

 privat hjem som udgangspunkt ikke kan anses for en »arbejdsplads« i  

 tv-overvågningslovens forstand.
Der kan imidlertid forekomme tilfælde, hvor det kan  

 være rigtigt, at der gælder et krav om information af den ansatte  

 ved tv-overvågning af hjemmet.
Det gælder således i  

 tilfælde, hvor en person som led i et ansættelsesforhold (med  

 hjemmets ejer eller andre) og mod vederlag fast eller mere regelmæssigt  

 udfører arbejde af en vis tidsmæssig udstrækning i et  

 privat hjem, f.eks. en hjemmehjælper, en hjemmesygeplejerske eller en  

 (eventuelt fastboende) hushjælp.
Er der derimod tale om, at hjemmets ejer får  

 enkeltstående besøg, f.eks. af en medarbejder fra kommunens  

 socialforvaltning, eller får udført korterevarende og typisk  

 enkeltstående tjenesteydelser mv., f.eks. af en håndværker,  

 bør hjemmet ikke i forhold til disse personer anses for omfattet af  

 begrebet »arbejdsplads« i tv-overvågningslovens forstand.
Tilsvarende  

 gælder kortvarige (men eventuelt nok regelmæssige) besøg  

 af f.eks. en måleraflæser.
Disse personer vil således ikke  

 have krav på information om tv-overvågning.
Det er således  

 ikke tilstrækkeligt for at blive omfattet af  

 tv-overvågningslovens § 3, stk. 1, at den  

 pågældende får adgang til hjemmet som led i sit arbejde  

 eller erhverv.
Ved sådanne enkeltstående besøg er det  

 ikke naturligt at betragte hjemmet som en »arbejdsplads« med den virkning, at  

 der skal informeres om en - eventuelt generelt etableret -  

 tv-overvågning i kriminalpræventivt øjemed.
Desuden vil  

 det kunne afsvække den kriminalpræventive værdi af  

 tv-overvågningen, hvis enhver offentligt eller privat ansat med  

 ærinde i hjemmet skal informeres om en eventuel  

 tv-overvågning.
 Vedtages lovforslaget, bliver retsstillingen herefter den,  

 at ansatte, der fast eller mere regelmæssigt udfører arbejde af  

 en vis tidsmæssig udstrækning i et privat hjem, opnår den  

 samme retsbeskyttelse mod skjult tv-overvågning som den beskyttelse,  

 der efter lovforslaget tilkommer ansatte på arbejdspladser i den  

 offentlige eller private sektor.
 Det vil formentlig i langt de fleste tilfælde  

 være mest naturligt, at orienteringen om tv-overvågning i private  

 hjem sker ved direkte orientering af den, der udfører arbejde det  

 pågældende sted, og ikke ved skiltning.
 Om tv-overvågning af arbejdspladser i private hjem  

 foretaget af offentlige myndigheder henvises til bemærkningerne  

 til lovforslagets § 1, nr. 2.
 5. Lovforslagets økonomiske og administrative konsekvenser  

 mv.
 Lovforslaget har ingen økonomiske eller  

 administrative konsekvenser for det offentlige af betydning.
Positive konsekvenser/mindre udgifter Negative konsekvenser/merudgifter Økonomiske konsekvenser for stat, kommuner og   

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen af betydning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter 6. Hørte myndigheder mv.
 Et lovudkast har været sendt til høring  

 hos:
 Amtsrådsforeningen, Kommunernes Landsforening,  

 Københavns Kommune, Frederiksberg Kommune, Landsorganisationen i  

 Danmark, Funktionærernes og Tjenestemændenes  

 Fællesråd, Akademikernes Centralorganisation, Handels- og  

 Kontorfunktionærernes Forbund i Danmark, Specialarbejderforbundet i  

 Danmark, Statsansattes Kartel, Statstjenestemændenes  

 Centralorganisation II, Tjenestemænds og Overenskomstansattes Kartel,  

 Kommunale Tjenestemænd og Overenskomstansatte, præsidenterne for  

 Østre og Vestre Landsret, præsidenterne for Københavns  

 Byret og for retterne i Århus, Odense, Ålborg og Roskilde, Den  

 Danske Dommerforening, Dommerfuldmægtigforeningen, Rigsadvokaten,  

 Rigspolitichefen, Politidirektøren i København,  

 Politimesterforeningen, Politifuldmægtigforeningen, Politiforbundet i  

 Danmark og Den Danske Brancheforening for Sikkerhed og Sikring.
 Da lovforslaget indebærer en udvidelse af  

 skiltningskravet i forhold til det lovudkast, der har været sendt til  

 høring, er dette lovforslag samtidig med fremsættelsen sendt til  

 høring hos de samme myndigheder og organisationer.
Bemærkninger til lovforslagets enkelte  

 bestemmelser I bilag 2 til lovforslaget er de foreslåede regler  

 sammenholdt med de nugældende regler.
Den gældende lov er optrykt  

 i sin helhed i bilag 1.
Til § 1 Til nr. 1 (lovens titel) Bestemmelsen indebærer, at lovens titel ændres  

 fra »lov om forbud mod privates tv-overvågning mv.« til »lov om forbud  

 mod tv-overvågning mv.« Ændringen er en konsekvens af, at dele af  

 loven efter forslaget også vil omfatte den offentlige sektor.
Til nr. 2 (§ 3 a) Efter den foreslåede bestemmelse i  

stk. 1 indføres et krav om skiltning ved offentlige  

 myndigheders tv-overvågning af steder eller lokaler, hvortil der er  

 almindelig adgang, eller af arbejdspladser.
Skiltningskravets  

 udstrækning vil herved være parallelt med det krav om skiltning,  

 der gælder for så vidt angår privates tv-overvågning,  

 jf. tv-overvågningslovens § 3, stk. 1, jf. nærmere  

 herom i pkt. 3 i de almindelige bemærkninger til lovforslaget.
Derimod  

 omfattes offentlige myndigheder ikke af forbudet i lovens § 1 mod  

 tv-overvågning af gade, vej, plads eller lignende område, som  

 benyttes til almindelig færdsel.
Afgrænsningen af offentlige myndigheder i forhold  

 til andre (private) svarer til afgrænsningen af begrebet »den  

 offentlige forvaltning« i forhold til den private sektor i f.eks.  

 forvaltningsloven og offentlighedsloven.
Hertil kommer dog, at også  

domstolene og Folketinget er omfattet af begrebet »offentlige  

 myndigheder«.
Begrebet den »offentlige forvaltning« omfatter alle  

 forvaltningsmyndigheder, uanset om de hører til den statslige eller  

 den kommunale forvaltning, og om der er tale om almindelige  

 forvaltningsmyndigheder, særlige nævn og råd eller  

 særlige forvaltningsenheder.
Institutioner, foreninger og selskaber,  

 der er organiseret på privatretligt grundlag - herunder f.eks.  

 statslige og kommunale institutioner, der er organiseret i selskabsform, og  

 selskaber, hvori staten eller kommuner er aktionærer - er ikke en del  

 af den offentlige forvaltning og falder derfor uden for forslaget.  

 Tv-overvågning af steder, hvortil der er almindelig adgang, eller af  

 arbejdspladser i sådanne privatretlige foretagender er omfattet af den  

 gældende bestemmelse i lovens § 3, stk. 1, om privates  

 tv-overvågning, som affattet ved lov nr. 1016 af 23. december 1998.
 Ved en gennemførelse af dette lovforslag vil  

 tv-overvågning af arbejdspladser således i alle tilfælde  

 være omfattet af et skiltningskrav, enten efter den gældende  

 bestemmelse i § 3, stk. 1, eller efter den foreslåede  

 § 3 a, stk. 1.
»Steder, hvortil der er almindelig adgang,«  

 omfatter de lokaler eller arealer hos en offentlig myndighed, hvortil  

 publikum har almindelig adgang.
Det vil typisk sige venteværelser,  

 ekspeditionsområder og lignende steder, der befinder sig »foran  

 skranken«.
Begrebet »arbejdsplads« omfatter i denne  

 sammenhæng steder eller lokaler, hvor en person i offentlig tjeneste  

 udfører sit arbejde, og hvortil der ikke er almindelig adgang for  

 publikum.
Det vil navnlig sige fælleskontorer, frokoststuer,  

 gangarealer og lignende områder, der således befinder sig »bag  

 skranken«.
Da lovforslaget tilsigter at beskytte alle, som udfører  

 arbejde på det sted, der er genstand for tv-overvågningen, vil  

 karakteren af tjenesteforholdet mellem det pågældende personale  

 og den offentlige myndighed imidlertid ikke i sig selv være  

 udslagsgivende.
Således vil der også ved tv-overvågning af  

 områder, hvor der f.eks. alene færdes rengøringspersonale  

 fra et antaget rengøringsfirma eller eksterne vikarer, være et  

 krav om skiltning.
Lovforslaget omfatter også tv-overvågning af  

 arbejdspladser i private hjem, hvis overvågningen foretages af  

 offentlige myndigheder.
Er der derimod tale om tv-overvågning af  

 arbejdspladser i private hjem, som udføres af private, vil en  

 sådan overvågning falde uden for lovforslaget.
Pkt. 4 i de  

 almindelige bemærkninger til lovforslaget indeholder en nærmere  

 beskrivelse af, hvornår en sådan tv-overvågning er omfattet  

 af den gældende § 3, stk. 1, i lov om forbud mod privates  

 tv-overvågning.
Forslaget indebærer ikke en udvidelse af det  

 område, som arbejdsgiveren på offentlige arbejdspladser i dag  

 lovligt kan tv-overvåge.
Bl.a. følger det af straffelovens  

 § 264 a om uberettiget fotografering af personer på et ikke frit  

 tilgængeligt sted, at der ikke kan ske tv-overvågning af  

 enkeltmandskontorer, jf. nærmere pkt. 2.2. i de almindelige  

 bemærkninger til lovforslag nr.
L 38 af 8. oktober 1998, og  

 tv-overvågning af toiletter, baderum og lignende vil være i strid  

 med straffelovens § 264 a eller § 232 om  

 blufærdighedskrænkelse, jf.
Folketingets Retsudvalgs  

 betænkning af 10. december 1998 over det nævnte lovforslag.
Informationen om tv-overvågning skal - som efter den  

 gældende bestemmelse i § 3, stk. 1 - ske ved skiltning  

 eller på anden tydelig måde.
Den bør ske på en  

 sådan måde, at personalet sikres fornødent kendskab til,  

 om de befinder sig på et område på arbejdspladsen, hvor der  

 foretages tv-overvågning.
På samme måde som efter  

 gældende ret, jf. herved Folketingstidende 1981-82, tillæg A, sp.  

 3856, er skiltning ikke nødvendig i de tilfælde, hvor selve  

 apparaturet ved sit udseende eller placering giver lige så tydelig  

 besked om, at der foregår tv-overvågning.
På arbejdspladser og steder, hvortil publikum har  

 almindelig adgang, kan informationspligten opfyldes ved fyldestgørende  

 skiltning.
Hvor mange skilte, der skal opsættes, må  

 afgøres konkret og vil navnlig afhænge af lokalets  

 størrelse og indretning.
Er der tale om et mindre lokale, vil  

 skiltning på indgangsdøren i almindelighed være  

 tilstrækkelig.
Ved større lokaler kan det være  

 påkrævet med et antal skilte placeret forskellige steder i  

 lokalet.
Informationspligten kan - ud over ved skiltning mv. -  

 opfyldes ved, at der »på anden tydelig måde« gives oplysning om  

 tv-overvågningen.
Ved tv-overvågning af arbejdspladser, hvortil  

 der ikke er almindelig adgang, forudsættes dette krav at kunne  

 opfyldes ved, at hver enkelt medarbejder f.eks. skriftligt underrettes om, i  

 hvilke lokaler der foretages tv-overvågning.
Dette gælder selv om  

 andre (f.eks. publikum) får adgang til et tv-overvåget lokale,  

 hvortil der ikke er almindelig adgang.
Informationspligten ved  

 tv-overvågning af disse arbejdspladser er således begrundet i  

 hensynet til medarbejderne.
 Det forudsættes, at der er en aktuel og relevant  

 sammenhæng mellem skiltningen/informationen og tv-overvågningen,  

 således at der kun skiltes med tv-overvågning, hvis der reelt  

 vedvarende eller regelmæssigt finder overvågning sted.
Efter den foreslåede bestemmelse i  

stk. 2 gælder skiltningskravet i stk. 1 ikke  

 tv-overvågning, som forestås af politiet.
Det samme gælder  

 tv-overvågning, der finder sted i kriminalforsorgens anstalter navnlig  

 i forbindelse med sikring mod undvigelse, og tv-overvågning med henblik  

 på beskyttelse af militære anlæg.
 Om baggrunden for undtagelsen henvises nærmere til  

 de almindelige bemærkninger oven for under pkt. 3.
Til nr. 3 og 4 (§ 4 og § 5, stk. 1) Det følger af lovens § 4, at justitsministeren  

 kan fastsætte nærmere regler om skiltning mv. efter § 3,  

 stk. 1. Denne hjemmel, der ikke hidtil har været behov for at  

 udnytte, omfatter således alene skiltningskravet for så vidt  

 angår privates tv-overvågning.
 Efter forslaget udvides hjemlen til også at omfatte  

 offentlige myndigheders tv-overvågning af steder, hvortil der er  

 almindelig adgang, eller af arbejdspladser.
 Tilsvarende foreslås strafbestemmelsen i lovens  

 § 5, stk. 1, hvorefter den, som overtræder forbudet i lovens  

 § 1, eller skiltningskravet i lovens § 3, straffes med bøde,  

 udvidet til at omfatte også overtrædelser af skiltningskravet for  

 offentlige myndigheder.
 I medfør af tv-overvågningslovens § 5,  

 stk. 3, jf. straffelovens § 26, stk. 1, vil der kunne  

 pålægges bl.a. kommuner og statslige myndigheder strafansvar for  

 overtrædelse af bestemmelserne om skiltningskrav.
Til § 2 Det foreslås, at loven træder i kraft den 1.  

 januar 2000.
Til § 3 Bestemmelsen fastsætter lovens territoriale  

 gyldighedsområde.
 Lov om forbud mod privates om tv-overvågning er sat  

 i kraft for Færøerne ved kgl. anordning nr. 155 af 21. marts  

 1988 med virkning fra 1. april 1988. Ændringen af loven, jf. lov nr.  

 1016 af 23. december 1998, er ikke sat i kraft for Færøerne.
 Lov om forbud mod privates tv-overvågning er ikke  

 sat i kraft for Grønland.
Bilag 1 Lov om forbud mod privates tv-overvågning mv.
(Sammenskrivning af lov nr. 278 af 9. juni 1982 og lov nr.  

 1016 af 23. december 1998) § 1. Private må ikke foretage tv-overvågning af  

 gade, vej, plads eller lignende område, som benyttes til almindelig  

 færdsel.
Stk. 2. Ved tv-overvågning forstås vedvarende  

 eller regelmæssigt gentagen personovervågning ved hjælp af  

 fjernbetjent eller automatisk virkende tv-kamera, fotografiapparat eller  

 lignende apparat.
Lovens regler om tv-overvågning finder tilsvarende  

 anvendelse på opsætning af sådant apparat med henblik  

 på overvågning.
 § 2. Bestemmelsen i § 1 gælder ikke:
 1)	Tv-overvågning af tankstationer, fabriksområder,  

 overdækkede butikscentre og lignende områder, på hvilke der  

 drives erhvervsvirksomhed, såfremt overvågningen foretages af  

 den, der har rådighed over området.
 2)	Tv-overvågning, der ikke er forbundet med optagelse af  

 billeder på videobånd, film eller lignende, når den  

 foretages som led i overvågning af egne indgange, facader, indhegninger  

 eller lignende.
 § 3. Private, der foretager tv-overvågning af steder  

 eller lokaler, hvortil der er almindelig adgang, eller af arbejdspladser,  

 skal ved skiltning eller på anden tydelig måde give oplysning  

 herom.
 Stk. 2. Stk. 1 gælder ikke i de i § 2, nr. 2,  

 nævnte tilfælde.
 § 4. Justitsministeren kan fastsætte nærmere  

 bestemmelser om skiltning mv. efter § 3, stk. 1.
 § 5. Den, som overtræder § 1 eller § 3,  

 stk. 1, straffes med bøde.
 Stk. 2. I forskrifter udstedt i medfør af § 4 kan  

 der fastsættes straf af bøde for overtrædelse af  

 bestemmelser i forskrifterne.
 Stk. 3. Der kan pålægges selskaber mv. (juridiske  

 personer) strafansvar efter reglerne i straffelovens 5. kapitel.
 Stk. 4. Ransagning i sager om overtrædelse af  

 bestemmelserne i denne lov kan ske i overensstemmelse med retsplejelovens  

 regler om ransagning i sager, som efter loven kan medføre  

 frihedsstraf.
 § 6. Loven træder ikraft den 1. juli 1982.
 § 7. Loven gælder ikke for Færøerne og  

 Grønland, men kan ved kongelig anordning sættes i kraft for  

 disse landsdele med de afvigelser, som de særlige færøske  

 eller grønlandske forhold tilsiger.
 Lov nr. 1016 af 23. december 1998 om ændring af lov  

 om forbud mod privates tv-overvågning (Tv-overvågning af ansatte  

 på arbejdspladsen mv.) indeholder følgende  

 ikrafttrædelsesbestemmelse:
§ 2 Loven træder i kraft den 1. april 1999.
Bilag 2 Lovforslaget sammenholdt med gældende lov Gældende formulering Lovforslaget § 1 I lov nr. 278 af 9. juni 1978 om forbud mod privates tv-overvågning  

 mv., som ændret ved lov nr. 1016 af 23. december 1998, foretages  

 følgende ændringer:
 1. Lovens titel affattes således:
 Lov om forbud mod privates tv-overvågning  

 mv.
»Lov om forbud mod tv-overvågning mv.« § 3. Private, der foretager tv-overvågning af steder  

 eller lokaler, hvortil der er almindelig adgang, eller af arbejdspladser,  

 skal ved skiltning eller på anden tydelig måde give oplysning  

 herom.
 2. Efter § 3 indsættes:
 Stk. 2. Stk. 1 gælder ikke i de i § 2, nr. 2,  

 nævnte tilfælde.
»§ 3 a.
Offentlige myndigheder, der foretager  

 tv-overvågning af steder eller lokaler, hvortil der er almindelig  

 adgang, eller af arbejdspladser, skal ved skiltning eller på anden  

 tydelig måde give oplysning herom.
Stk. 2. Stk. 1 gælder ikke tv-overvågning,  

 som forestås af politiet eller kriminalforsorgen, eller med henblik  

 på beskyttelse af militære anlæg.« § 4. Justitsministeren kan fastsætte nærmere  

 bestemmelser om skiltning mv. efter § 3, stk. 1.
 § 5. Den, som overtræder § 1 eller § 3,  

 stk. 1, straffes med bøde.
 3. I § 4 indsættes efter »§ 3, stk. 1«:  

 », og § 3 a, stk. 1«.
Stk. 2-4. - - - 4. § 5, stk. 1, affattes således:
