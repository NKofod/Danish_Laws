Bekendtgørelse om erhvervsuddannelsen til overfladebehandler I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Det faglige udvalg for Industriens Fællesudvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til overfladebehandler har som overordnet formål, at eleverne eller lærlingene gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Tilrettelæggelse og gennemførelse af et produktionsforløb bestående af kemisk og mekanisk forbehandling, metallisering, våd- og pulverlakering ved anvendelse af manuelle og automatiserede arbejdsmetoder, herunder anvendelse af kvalitetskontrol og kvalitetsstyring i produktionen.
 2) Planlægning, produktionsforberedelse samt udførelse af arbejdet inden for området ud fra gældende love, standarder og specifikationer, samt tekniske og økonomiske forhold.
 3) Anvendelse af gældende miljø-, arbejdsmiljø og sikkerhedsforskrifter i forbindelse med arbejdsprocesser inden for uddannelsens jobområde.
 4) Anvendelse af teknisk-faglige, almene og personlige kompetencer til selvstændig og effektiv varetagelse af almindeligt forekommende opgaver inden for uddannelsens jobområde.
 5) Anvendelse af informationsteknologi i forbindelse med den daglige produktion, herunder søgning og fremskaffelse af relevant faglig information.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, overfladebehandler, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med et af følgende specialer (trin 2), niveau 4 i den danske kvalifikationsramme for livslang læring:
 1) Overfladebehandler - konstruktioner.
 2) Overfladebehandler - komponenter.
Varighed § 2. Uddannelsen varer fra 2 år og 6 måneder til 3 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For elever eller lærlinge, der skal gennemføre uddannelsen som erhvervsuddannelse for unge, varer uddannelsens trin 1, overfladebehandler, 1 år og 6 måneder, hvoraf skoleundervisningen udgør 15 uger fordelt på mindst to skoleperioder.
Uddannelsens specialer varer yderligere 1 år, hvoraf skoleundervisningen udgør 10 uger fordelt på mindst to skoleperioder.
Stk. 3. For elever eller lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, overfladebehandler, 1 år og 5 måneder, hvoraf skoleundervisningen udgør 13 uger.
Uddannelsens specialer varer yderligere 1 år, hvoraf skoleundervisningen udgør 9 uger.
 Stk. 4. Den i stk. 3 nævnte skoleundervisning opdeles i mindst 2 skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan udføre arbejdsopgaver i overfladebehandlingsproduktion i overensstemmelse med gældende krav, regler, arbejdsinstruktioner og procedurer for sikkerhed, arbejdsmiljø og kvalitet.
 2) Eleven eller lærlingen kan indhente relevante tekniske, økonomiske samt miljø- og arbejdsmiljømæssige data i forbindelse med overfladebehandling af et givent emne.
 3) Eleven eller lærlingen kan identificere almindeligt forekommende arbejdsmiljø- og sikkerhedsmæssige risici samt anvende personlige værnemidler, sikkerhedsudstyr og sikkerhedsdatablade til varetagelse af egen og andres sikkerhed.
 4) Eleven eller lærlingen kan anvende relevante it-værktøjer til fagrelateret informationssøgning, dokumentation og præsentation af overfladefaglig viden.
 5) Eleven eller lærlingen kan kommunikere og samarbejde fagligt og hensigtsmæssigt med kolleger i forbindelse med faglige vurderinger og spørgsmål, i relation til arbejde og uddannelse inden for overfladebehandlingsbranchen.
 6) Eleven eller lærlingen kan samarbejde med andre om løsning af opgaver, produktionsplanlægning og vælge kommunikationsformer og -metoder, der er afpasset modtageren i forbindelse med produktion inden for fagområdet.
 7) Eleven eller lærlingen kan fastlægge korrosion på enkle elementer i stål, zink og aluminium.
 8) Eleven eller lærlingen kan udarbejde og anvende almindeligt forekommende faglig dokumentation i form af proces- og kvalitetskontrol o.l.
 9) Eleven eller lærlingen kan udarbejde en produktionsrapport for en simpel overfladebehandlingsproces med udgangspunkt i givne kvalitets- og dokumentationskrav.
 10) Eleven eller lærlingen kan gennemføre et produktionsudviklingsforløb for overfladebehandling af et simpelt emne.
 11) Eleven eller lærlingen kan anvende optimeringsredskaber i forbindelse med udførelse af simple overfladebehandlingsopgaver.
 12) Eleven eller lærlingen kan udføre enkle faglige beregninger i forbindelse med udførelse af overfladebehandlingsopgaver.
 13) Eleven eller lærlingen kan anvende og vedligeholde gængse kontrolværktøjer og udføre arbejdet under iagttagelse af givne kvalitetskriterier og specifikationer.
 14) Eleven eller lærlingen kan identificere laserskæringers karakteristika og herudfra vælge for- og overfladebehandling.
 15) Eleven eller lærlingen kan vælge korrekt malemateriale til manuelt og automatiseret udstyr samt overfladebehandling af et givent emne.
 16) Eleven eller lærlingen kan anvende og vedligeholde simple mekaniske måleværktøjer og elektroniske instrumenter til kvalitetskontrol af en færdig overfladebehandling.
 17) Eleven eller lærlingen kan beregne materiale- og ressourceforbrug for en given overfladebehandling på baggrund af behandlingsspecifikation og emnetegninger.
 18) Eleven eller lærlingen kan anvende hensigtsmæssige faglige metoder, materialer, værktøjer, måleinstrumenter, dokumentation og udstyr ved udførelse af faglige arbejdsopgaver.
 19) Eleven eller lærlingen kan anvende gængse faglige udtryk og begreber inden for overfladebehandling.
 Stk. 3. Eleven eller lærlingen skal have gennemført følgende grundfag på følgende niveau:
 1) Kemi på F-niveau.
 2) Teknologi på F-niveau.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
3) Personlig sikkerhed ved arbejde med epoxy og isocyanater, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan arbejde miljø- og arbejdsmiljøbevidst med alle arbejdsopgaver inden for uddannelsens jobområder, herunder håndtere og bortskaffe affalds- og restprodukter sikkerheds- og miljømæssigt korrekt.
 2) Lærlingen kan anvende sproglige færdigheder i både faglige og personlige kommunikative situationer inden for jobområdet samt anvende skriftlige instruktioner, specifikationer, datablade, standarder og manualer, samt informationsteknologi til faglig vidensøgning.
 3) Lærlingen kan indgå i projektorganiserede arbejdsgrupper og i andre former for samarbejde med kolleger, og kan opnå kendskab til instruktions- og præsentationsteknik og instruere kolleger inden for fagområdet.
 4) Lærlingen kan arbejde kvalitetsbevidst og udvise kendskab til virksomhedens kvalitetsstyringssystem og produktionskutymer, samt være i stand til at udføre proceskontrol, kvalitetskontrol og udføre dokumentation på baggrund af kendskab til kvalitetssystemer.
 5) Lærlingen kan udvise innovative kompetencer ved arbejdet inden for uddannelsens jobområder samt har kendskab til etablering og drift af egen virksomhed.
 6) Lærlingen kan udvise forståelse for interne og eksterne kundekrav og kundebetjening, opnå kendskab til design og produktudvikling samt udvise forståelse for globaliseringens indflydelse på virksomhedens arbejdsprocesser.
 7) Lærlingen kan udføre kemisk og mekanisk forbehandling samt udføre metalliserings-, vådlakerings-, og pulverlakeringsopgaver under vejledning.
 8) Lærlingen kan vælge malematerialer og vedligeholde udstyr.
 9) Lærlingen kan udvise økonomi- og forretningsforståelse med baggrund i viden om virksomhedens produktions- og markedsvilkår.
 10) Lærlingen kan koble teoretiske faglige begreber, metoder, værktøjer og beregninger med praktiske operatøropgaver i virksomheden.
 11) Lærlingen kan udføre mekanisk forbehandling til en given kvalitet og ruhedsgrad selvstændigt og udføre metallisering til en given lagtykkelse, vådlakering samt anvende specialudstyr til forbehandling og vådlakering.
 12) Lærlingen kan udføre opmåling, vælge og beregne malematerialeforbrug samt vælge procesudstyr til en given opgave.
 13) Lærlingen kan etablere udearbejdsplads sikkerheds-, miljø- og arbejdsmiljømæssigt korrekt.
 14) Lærlingen kan foretage fejlfinding og systematisk vedligehold af procesudstyr.
 15) Lærlingen kan udføre kemisk forbehandling selvstændigt, herunder udføre proceskontrol og kontrol og justering af badtilstand, pulver- og vådlakering såvel manuelt som automatisk til en specificeret lagtykkelse med avanceret procesudstyr.
 16) Lærlingen kan vælge procesudstyr og malemateriale til en given opgave.
 17) Lærlingen kan beregne malematerialeforbrug til en given opgave, samt medvirke ved optimering af produktionsprocesser.
 18) Lærlingen kan foretage fejlfinding og systematisk vedligehold af procesudstyr.
 Stk. 2. Kompetencemålene i stk. 1, nr. 1-10, gælder for alle lærlinge i hovedforløbet.
Stk. 3. Kompetencemålene i stk. 1, nr. 11-14, gælder for specialet overfladebehandler - konstruktioner.
Kompetencemålene i stk. 1, nr. 15-18, gælder for specialet overfladebehandler - komponenter.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Som del af den sidste skoleperiode i uddannelsens trin 1, overfladebehandler, afholder skolen en afsluttende prøve.
Prøven er en skoleprøve.
Prøven skal kun aflægges af de lærlinge, som afslutter uddannelsen med trinnet.
Lærlingen skal inden aflæggelse af den afsluttende skoleprøve, have gennemført alle fag i hovedforløbet, herunder grundfag, valgfri specialefag og uddannelsesspecifikke fag.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for kompetencemålene for uddannelsens trin 1.
Stk. 2. Prøven består af en skriftlig prøve og en praktisk prøve, som stilles af skolen.
Prøven afholdes inden for de sidste tre uger af den sidste skoleperiode på trin 1. Den skriftlige prøve er en multiple choice-prøve og skal være afviklet og bedømt senest en uge før den praktiske prøve afvikles.
Prøven har en varighed på 30 minutter.
Ved løsningen af den skriftlige opgave må lærlingen ikke medbringe nogen hjælpemidler.
Ved den praktiske prøve skal lærlingen løse to praktiske opgaver, der dokumenteres i en projektrapport.
Prøven har en varighed på 15 timer fordelt over 5 dage.
Stk. 3. Prøven bedømmes af en eksaminator og en censor udpeget af skolen.
Der afgives en karakter for den skriftlige prøve henholdsvist den praktiske prøve.
Den endelig karakter udgøres af et vægtet gennemsnit af prøvekaraktererne.
I det vægtede gennemsnit indgår den skriftlige prøve med 25 pct. og den praktiske prøve med 75 pct.
 Stk. 4. Prøvens grundelementer er:
 1) Mål og krav som ved:
 a) Den skriftlige prøve skal demonstrere lærlingens viden om det teoretiske-faglige indhold svarende til uddannelsens kompetencemål.
b) Den praktiske prøve skal demonstrere lærlingens udførelse af en behandlingsspecifikation, et kontrolskema samt lærlingens evne til at overholde egne specifikationer i forhold til kundekrav ved udførelse af overfladebehandlingsopgaver, herunder opfyldelse af krav til udseende, finish og salgbarhed.
Det er ligeledes en del af den praktiske prøve, at lærlingen demonstrerer sine evner til at udarbejde en rapport, som dokumenterer lærlingens løsning af de to praktiske opgaver.
 2) Eksaminationsgrundlaget som ved:
 a) Den skriftlige prøve udgøres af de stillede multiple choice-spørgsmål.
 b) Den praktiske prøve udgøres af de to stillede opgaver samt den tilhørende rapport, der dokumenterer opgaveløsningen.
 3) Bedømmelsesgrundlaget, som ved:
 a) Den skriftlige prøve udgøres af lærlingens besvarelse af de stillede multiple choice-spørgsmål.
 b) Den praktiske prøve udgøres af lærlingens individuelle og samlede præstation i besvarelsen af de to opgaver i den praktiske prøve og den tilhørende rapport, der dokumenterer lærlingens opgaveløsning, samt lærlingens mundtlige fremlæggelse.
4) Bedømmelseskriterierne, som danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Ved bedømmelsen af den skriftlige multiple choice-prøve lægges der vægt på følgende:
 i) Lærlingens viden om generelle problemstillinger i en overfladebehandlingsproduktion.
 ii) Lærlingens besvarelse af spørgsmålene er korrekt.
 b) Ved bedømmelse af den praktiske prøve lægges der vægt på følgende:
 i) Lærlingens demonstrerede teknisk-faglige kompetencer inden for trin 1 uddannelsens uddannelsesspecifikke fag og praktikområder.
 ii) Lærlingens almen-faglige og personlige kompetencer inden for kommunikation, arbejdsplanlægning og dokumentation samt arbejdsmiljø-, miljø- og kvalitetsbevidsthed.
Stk. 5. For at der kan udstedes skolebevis, skal lærlingen have opnået et gennemsnit på mindst 02 af alle fag i hovedforløbet.
Lærlingen skal tillige have opnået karakteren 02 eller derover i hvert enkelt af de uddannelsesspecifikke fag på hovedforløbet.
Stk. 6. Ved uddannelsens afslutning udsteder skolen et uddannelsesbevis til lærlingen som dokumentation for, at lærlingen har opnået kompetence inden for uddannelsen.
På uddannelsesbeviset anføres den samlede karakter for prøven.
§ 7. Som en del af den sidste skoleperiode i specialerne afholdes en afsluttende prøve.
Prøven udgør en svendeprøve.
Lærlingen skal inden aflæggelse af den afsluttende prøve have gennemført alle fag i hovedforløbet, herunder grundfag, valgfri specialefag og uddannelsesspecifikke fag.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsens speciale.
Stk. 2. Prøven består af en skriftlige prøve samt en praktisk prøve med mundtlig fremlæggelse.
Opgaverne i svendeprøven stilles af skolen i samråd med det faglige udvalg.
Prøven afholdes inden for de sidste tre uger af specialernes sidste skoleperiode.
Den skriftlige prøve skal være afviklet og bedømt senest en uge før, at den praktiske prøve afvikles.
Den skriftlige prøve udgøres af en multiple choice-prøve, der har en varighed på 30 minutter, og en skriftlig besvarelse med prosatekst af et antal spørgsmål, der har en varighed på 90 minutter.
Den praktiske prøve består af to emner, en projektrapport, samt en mundtlig fremlæggelse af projektrapporten.
Den praktiske prøve har en varighed på 15 timer fordelt over 5 dage, og den mundtlige fremlæggelse er på 5 minutter.
Ved løsningen af den skriftlige multiple choice-prøve må lærlingen ikke medbringe nogen hjælpemidler.
Stk. 3. Prøven bedømmes af en eksaminator og normalt to censorer (skuemestre). Der afgives en samlet karakter for henholdsvis de to skriftlige prøver henholdsvis en karakter for den praktiske prøve.
Den endelige karakter udgøres af et vægtet gennemsnit af prøvekaraktererne.
I det vægtede gennemsnit indgår den skriftlige prøve med 25 pct. og den praktiske prøve med 75 pct.
Lærlingen har bestået prøven, hvis lærlingen mindst har opnået karakteren 02 i både den skriftlige og den praktiske prøve.
 Stk. 4. Prøvens grundelementer er følgende:
 1) Mål og krav, som ved:
 a) Den skriftlige prøve skal demonstrere lærlingens viden om det teoretisk-faglige indhold svarende til uddannelsens kompetencemål.
b) Den praktiske prøve skal demonstrere lærlingens udførelse af en behandlingsspecifikation, et kontrolskema samt lærlingens evne til at overholde egne specifikationer ved udførelse af overfladebehandlingsopgaver i forhold til kundekrav, herunder opfyldelse af krav til udseende, finish og salgbarhed.
Lærlingen skal endvidere demonstrere sine kompetencer inden for skriftlig faglig kommunikation i den tilhørende projektrapport.
 2) Eksaminationsgrundlaget som ved:
 a) Den skriftlige prøve udgøres af den udleverede opgavetekst og -spørgsmål.
 b) Den praktiske prøve udgøres af de to udleverede praktiske opgaver og den tilhørende projektrapport, der dokumenterer opgaveløsningen.
 3) Bedømmelsesgrundlaget som ved:
 a) Den skriftlige prøve udgøres af lærlingens besvarelse af de stillede multiple choice-spørgsmål og prosatekst.
 b) Den praktiske prøve udgøres af lærlingens individuelle og samlede præstation i besvarelsen af de to praktiske opgaver, og den tilhørende projektrapport, samt lærlingens mundtlige fremlæggelse af projektrapporten.
4) Bedømmelseskriterierne, som danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Ved bedømmelsen af den skriftlige prøve lægges der vægt på følgende:
 i) Lærlingens viden om generelle problemstillinger i en overfladebehandlingsproduktion og evne til inddragelse af teoretiske forklaringer og argumentere fagligt.
 ii) Lærlingens besvarelse af spørgsmålene er korrekt og fyldestgørende.
 b) Ved bedømmelse af den praktiske prøve lægges der vægt på følgende:
 i) Lærlingens demonstrerede teknisk-faglige kompetencer inden for specialets uddannelsesspecifikke fag og praktikområder.
 ii) Lærlingens almen-faglige og personlige kompetencer inden for kommunikation, arbejdsplanlægning og dokumentation samt arbejdsmiljø-, miljø- og kvalitetsbevidsthed.
Stk. 5. For at der kan udstedes skolebevis, skal lærlingen have opnået et gennemsnit på mindst 02 af alle fag i hovedforløbet.
Lærlingen skal tillige have opnået karakteren 02 eller derover i hvert enkelt af de uddannelsesspecifikke fag på hovedforløbet.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres den samlede karakter for prøven.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 344 af 25. april 2018 om erhvervsuddannelsen til overfladebehandler ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 344 af 25. april 2018 om erhvervsuddannelsen til overfladebehandler anvendelse.
 Stk. 4. Følgende elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse:
 1) Elever, der skal gennemføre uddannelsen som erhvervsuddannelse for unge eller erhvervsuddannelse for voksne efter § 66 y, stk. 1, nr. 3, i lov om erhvervsuddannelser.
 2) Elever, der skal gennemføre uddannelsen som erhvervsuddannelse for voksne efter § 66 y, stk. 1, nr. 1 og 2, i lov om erhvervsuddannelser, som har påbegyndt uddannelsen i perioden 1. januar - 31. juli 2018.
