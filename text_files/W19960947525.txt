Ankestyrelsens principafgørelse P-3-96 om invaliditetsydelse - ansøgningstidspunkt - højeste førtidspension - konvertering Resume:
 En person, der modtog invaliditetsydelse, kunne ikke tilkendes højeste førtidspension i stedet for invaliditetsydelse, fordi han ved ansøgningen var fyldt 60 år.
 Kassation:
Principafgørelsen har ikke længere vejledningsværdi Love:
Lov om social pension - lovbekendtgørelse nr. 521 af 16. juni 1994 - § 14, stk. 2, nr. 2 Sagsfremstilling:
 Ansøger, der arbejdede som arkitekt på nedsat tid, havde siden slutningen af 1970'erne lidt af sygdommen Parkinsonisme.
 Han indgav i marts 1992 som 59-årig ansøgning om invaliditetsydelse efter lovens § 18. Han blev i juli 1992 tilkendt invaliditetsydelse, idet hans erhvervsevne skønnedes at være nedsat med 2/3, uanset at han fortsat var i arbejde.
 I januar 1993 indgav han som 60-årig ansøgning om førtidspension efter forværring af sygdommen.
 I maj 1993 nedsatte han sin ugentlige arbejdstid til 20 timer, og fra 1. august 1993 ophørte han med at arbejde.
 Revaliderings- og pensionsnævnet tilkendte i januar 1994 mellemste førtidspension i henhold til § 14, stk. 2, nr. 2, med virkning fra arbejdsophør 1. august 1993. Samtidig blev invaliditetsydelsen inddraget.
 I klagen blev det anført, at ansøger havde søgt om førtidspension, før han fyldte 60 år i juni 1992. Der blev henvist til et brev fra nævnet fra maj 1992, hvor ansøgningen om invaliditetsydelse var betegnet som en sag om førtidspension.
 Afgørelse:
 Ansøger fandtes ikke at have ret til at få højeste førtidspension efter lov om social pension § 14, stk. 1.
 Begrundelsen var, at han var fyldt 60 år ved ansøgningen om førtids pension i januar 1993.
Ankestyrelsen lagde ved afgørelsen  vægt på, at højeste førtids pension efter lovens § 14, stk. 1, kun kunne tilkendes i alderen fra 18 til 60 år, og at der ikke var mulighed for at dispensere fra lovens aldersbetingelser.
Ankestyrelsen fandt heller ikke, at ansøgningen kunne betragtes som indgivet i marts 1992, hvor han søgte om invaliditetsydelse.
 Ankestyrelsen lagde vægt på, at ansøger på grundlag heraf fik tilkendt invaliditetsydelse med virkning fra den 1. april 1992.
 Ansøgningen om tilkendelse af førtidspension var således indgivet i januar 1993, hvor han var fyldt 60 år.
 Ankestyrelsen tiltrådte således revaliderings- og pensionsnævnets afgørelse, hvorefter ansøger alene opfyldte betingelserne for at få tilkendt mellemste førtidspension efter lovens § 14, stk. 2.
