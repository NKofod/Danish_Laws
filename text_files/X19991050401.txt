Stiftelse af anpartsselskab, hvis  

 indskudskapital bestod af et uregistreret selskab,  

 registreringsnægtet I skrivelse af 14. oktober 1997 har advokat NN på  

 vegne K1, K2 og K3 klaget over, at Erhvervs- og Selskabsstyrelsen ved  

 skrivelse af 16. september 1997 (97-89.804/806) har nægtet at  

 registrere stiftelserne af C ApS og D ApS i styrelsens register for  

 anpartsselskaber med henvisning til, at selskaberne er stiftet på et og  

 samme kapitalgrundlag som A ApS.
 Sagens omstændigheder:
Den 22. april 1997 stiftedes A ApS ved tegning af  

 anpartskapital på 42.000.000 kr. til kurs 225 ved apportindskud af  

 anparter i B ApS.
Stiftelsen blev anmeldt til Erhvervs- og Selskabsstyrelsen  

 den 9. maj 1997 og blev registreret den 8. oktober 1997.
Senere samme dag den 22. april 1997 stiftedes C ApS  

 ved tegning af anpartskapital på 21.000.000 kr. til kurs 225 ved  

 apportindskud af nominelt 21.000.000 kr. anparter i A ApS under stiftelse.  

 På tilsvarende vis stiftedes D ApS ved tegning af anpartsselskab  

 på 21.000.000 kr. til kurs 225 ved apportindskud af nominelt 21.000.000  

 kr. anparter i A ApS under stiftelse.
Begge stiftelser blev anmeldt til  

 Erhvervs- og Selskabsstyrelsen samtidigt med stiftelsen af A ApS den 9. maj  

 1997, men nægtet registrering ved den påklagede afgørelse  

 af 16. september 1997, der lyder således:
"Vedr.: C ApS UNDER STIFTELSE og D ApS UNDER  

 STIFTELSE Erhvervs- og Selskabsstyrelsen har modtaget Deres  

 anmeldelser om stiftelse af ovennævnte selskaber.
 Det fremgår af de indsendte stiftelsesdokumenter og  

 vurderingsberetninger, at C ApS UNDER STIFTELSE og D ApS UNDER STIFTELSE er  

 stiftet ved indskud af anparter i selskabet A ApS UNDER STIFTELSE.
 Allerede fordi C ApS UNDER STIFTELSE og D ApS UNDER  

 STIFTELSE er stiftet samme dag i umiddelbar forlængelse af stiftelsen  

 af A ApS, må C ApS UNDER STIFTELSE og D ApS UNDER STIFTELSE anses for  

 stiftet på et og samme kapitalgrundlag som A ApS UNDER STIFTELSE,  

 hvorfor registrering ikke kan finde sted.
 Styrelsen har herved lagt afgørende vægt  

 på, at selskaberne er stiftet inden for et tidsrum af 2 timer i  

 forlængelse af stiftelsen af A ApS UNDER STIFTELSE, og at det ikke er i  

 overensstemmelse med anpartsselskabslovens krav og intentionerne bag loven at  

 stifte en kæde af selskaber på et og samme kapitalgrundlag.
 Styrelsen har samtidig tillagt det betydning, at en  

 værdiansættelse af anparterne i et selskab under stiftelse  

 vanskeligt kan foretages, idet værdiansættelsen  

 nødvendigvis må ske under forudsætning af, at selskabet  

 bliver registreret.
 Afgørelsen kan senest den 14. oktober 1997  

 indbringes for Erhvervsministeriets Erhvervsankenævn .
Styrelsen kan oplyse, at Deres anmeldelse om stiftelse af  

 A ApS UNDER STIFTELSE behandles særskilt." Ved skrivelse af 3. oktober 1997 anmodede klagers advokat  

 Erhvervs- og Selskabsstyrelsen om at genoptage behandlingen af sagen  

 vedrørende registreringsnægtelsen af C ApS og D ApS, hvilket  

 styrelsen afslog ved skrivelse af  9. oktober 1997.
 I klageskrivelsen til Erhvervsankenævnet af 14.  

 oktober 1997 har klagers advokat anført:
" I   skrivelse af 16. september 1997 (bilag 1)  

 nægtede Erhvervs- og Selskabsstyrelsen registrering   . Begrundelsen  

 var særligt, "at det ikke er i overensstemmelse med  

 anpartsselskabslovens krav og intentioner at stifte en kæde af  

 selskaber på et og samme kapitalgrundlag". Styrelsen baserer sig  

 herved indirekte på den udtalelse, som Industriministeriet afgav den  

 21. august 1980 (vedlægges som bilag 4). Styrelsen  

 anførte derudover, "at en værdiansættelse af  

 anparterne i et selskab under stiftelse vanskeligt kan foretages, idet  

 værdiansættelsen nødvendigvis må ske under  

 forudsætning af, at selskabet bliver registreret". Ved det som  

bilag 5 vedlagte brev af 3. oktober 1997 redegjorde jeg for, hvorfor  

 registreringsnægtelsen efter min opfattelse var uberettiget.
Ved  

 skrivelse af 9. oktober 1997, bilag 6, fastholdt Erhvervs- og  

 Selskabsstyrelsen sin registreringsnægtelse.
 Som begrundelse for, at Erhvervs- og Selskabsstyrelsens  

 registreringsnægtelse er uberettiget, gør jeg følgende  

anbringender gældende:
 1. Industriministeriets udtalelse af 21. august 1980  

 omfatter alene stiftelse af skuffeselskaber og ikke en situation som den  

 foreliggende, ligesom der ikke i øvrigt er grundlag for at anvende  

 udtalelsen analogt og nægte registrering i en situation som den  

 foreliggende.
 2. Selvom det måtte antages, at ministeriets  

 udtalelse omfatter en situation som den foreliggende, bør registrering  

 desuagtet ske, idet ministeriets udtalelse ikke har den fornødne  

 lovhjemmel.
 3. Der er intet til hinder for, at anparter i selskaber  

 under stiftelse værdiansættes og således kan anvendes som  

 apportindskud.
 De enkelte anbringender understøttes nedenfor:
 1. Industriministeriets udtalelse af 21. august 1980  

 omfatter alene stiftelse af skuffeselskaber og ikke en situation som den  

 foreliggende, ligesom der ikke i øvrigt er grundlag for at anvende  

 udtalelsen analogt og nægte registrering i en situation som den  

 foreliggende.
1.1 Ordlyden af Industriministeriets skrivelse af 21.  

 august 1980 bekræfter, at ministeriets udtalelse var møntet  

 på netop etablering af skuffeselskaber, og at ministeriets skrivelse  

 ikke er udtryk for, at stiftelser, der foregår i forlængelse af  

 hinanden som sket i den foreliggende sag, og som er forretningsmæssigt  

 baseret, skal afskæres.
Jeg henviser blandt andet til, at ministeriet i  

 sit afsluttende afsnit udtaler, at "det ikke er i overensstemmelse med  

 anpartsselskabslovens krav og intentioner bag loven at stifte en kæde  

 af selskaber som omtalt ovenfor på et og samme  

 kapitalgrundlag" (min fremhævning). Det fremhævede viser, at  

 ministeriet ikke udtaler sig om generelt gældende princip, men alene om  

 et princip, som finder anvendelse ved stiftelsen af skuffeselskaber.
 I overensstemmelse hermed anføres det da også  

 i Anpartsselskabsloven af 1996 med Kommentarer, at det på grundlag af  

 ministeriets udtalelse er "styrelsens praksis at nægte  

 registrering af et anpartsselskab, hvis enestifter er et anpartsselskab, der  

 ikke har været i virksomhed (skuffeselskab)", jf. side 67, note 3.  

 Der ses ikke at være tvivl om, at ministeriets udtalelse og styrelsens  

 praksis retter sig mod netop skuffeselskaber.
I øvrigt er det kendt, at styrelsen kan have en  

 praksis for skuffeselskaber, som ikke er generelt gældende.
Et eksempel  

 herpå er styrelsens tidligere (og nu underkendte) krav om, at  

 indskudskapitalen i et skuffeselskab skal forrentes på normale  

 vilkår i forhold til selskabet.
Et sådant krav stillede styrelsen  

 (selvsagt) ikke i relation til almindelige stiftelser.
 Det kan således konkluderes, at ministeriets  

 udtalelse og styrelsens praksis - således som denne praksis er  

 refereret i Kommentaren - alene retter sig mod skuffeselskaber.
 1.2 I forlængelse heraf gør jeg  

 gældende, at der ikke er grundlag for at anvende praksis  

 vedrørende stiftelse af skuffeselskaber analogt i en sag som den  

 foreliggende.
Der er ikke nogen egentlig forretningsmæssig  

 begrundelse bag den koncern-opbygning, som etableres i  

 skuffeselskabs-konstruktionen.
Skuffeselskabs-konstruktionen er alene baseret  

 på et ønske om at stifte et større antal uvirksomme  

 selskaber med lavest mulige likviditetsmæssig belastning.
Det forhold,  

 at en likviditetsbesparelse er det bærende element i  

 skuffeselskabs-konstruktionen, giver selvsagt risiko for, at en kæde af  

 overliggende skuffeselskaber går konkurs, såfremt et  

 underliggende selskab bliver insolvent, f.eks. fordi et aktiesalg ikke  

 afregnes af en selskabskøber, og såfremt den ultimative stifter  

 ikke har den fornødne bonitet til at "reparere" situationen.  

 Sådanne betragtninger har formentlig været bærende for  

 ministeriets udtalelse, men tilsvarende betragtning gør sig ikke  

 gældende ved de foreliggende stiftelser.
For det første er de  

 foreliggende stiftelser begrundet i egentlige forretningsmæssige  

 forhold, nemlig et legitimt ønske om at etablere en given ejerstruktur  

 for E-koncernen.
For det andet har såvel stifterne som E-koncernen et  

 sådant kapitalgrundlag, at de insolvens-betragtninger, som gør  

 sig gældende i relation til skuffeselskaber, ikke er relevante her.
Ministeriet lægger også afgørende  

 vægt på, at der stiftes en "kæde" af selskaber,  

 hvilket netop mønter sig på stiftelse af skuffeselskaber.
Det  

 forekommer ikke nærliggende at tale om, at der er stiftet en  

 "kæde" af selskaber i den foreliggende situation, idet ordet  

 "kæde" lægger op til, at der i forlængelse af  

 hinanden skal stiftes et noget større antal selskaber end blot to.  

 Anvendelsen af ordet "kæde" viser også, at ministeriet  

 har haft sigte på en situation, hvor stiftelserne ikke har en egentlig  

 forretningsmæssig begrundelse.
 Også på andre punkter adskiller den  

 foreliggende sag sig fra skuffeselskabs-konstruktionen, jf. nærmere  

 punkt 1, side 3, i mit brev af 3. oktober 1997 (bilag 5).
Dertil kommer, at der ikke overhovedet ses at være  

 betænkeligheder forbundet med at gennemføre stiftelser som den  

 foreliggende.
En fastholdelse af Erhvervs- og Selskabsstyrelsens synspunkt  

 vil alene betyde krav om, at stiftelsen af de yderligere to selskaber  

 må afvente forløbet af et kortere tidsrum (af uvis  

 længde), forinden der sker stiftelse på grundlag af anparterne i  

 det først stiftede anpartsselskab, A ApS.
Der ses imidlertid ikke  

 overhovedet at være retssikkerhedsmæssige fordele forbundet med  

 en sådan "karensperiode". Det overflødige i en  

 "karensperiode" understreges også af, at et tilsvarende  

 resultat kunne være nået, såfremt der i stedet for  

 stiftelse f.eks. var sket erhvervelse af skuffeselskaber, hvori anparterne i  

 det nystiftede A ApS var blevet apportindskudt.
Denne fremgangsmåde  

 havde været lige så velegnet for stifterne, hvilket viser, at det  

 afgørende for stifterne ikke har været den  

 likviditets-besparelse, som ligger i skuffeselskabssituationen, men derimod  

 et forretningsmæssigt ønske om at etablere en given  

 koncernstruktur.
Det har også betydning, at Erhvervs- og  

 Selskabsstyrelsen tidligere inden for samme sagskompleks har godkendt og  

 registreret en stiftelse i en tilsvarende situation og derved skabt en  

 berettiget forventning om, at de foreliggende stiftelser var uproblematiske.  

 Jeg vedlægger i den forbindelse stiftelsesdokument for F ApS, bilag  

 7, stiftelsesdokument for B ApS, bilag 8 og  

 generalforsamlingsprotokollat vedrørende kapitalforhøjelse i B  

 ApS, bilag 9. Jeg vedlægger endvidere kopi af brev af 4. oktober  

 1996, hvorved de pågældende dokumenter blev fremsendt til  

 Erhvervs- og Selskabsstyrelsen til forhåndsgodkendelse, bilag  

 10. Det fremgår af dokumenterne, at B ApS den 7. oktober 1996 blev  

 stiftet ved apportindskud af samtlige anparter i F ApS, idet F ApS var  

 stiftet umiddelbart forinden.
Når Erhvervs- og Selskabsstyrelsen i brev  

 af 9. oktober 1997 (bilag 6) anfører, at der i forbindelse med  

 stiftelsen af B A/S blev foretaget et ganske betydeligt kontant indskud fra  

 tredjemand, er dette ikke korrekt.
Dette kapitalindskud blev ikke foretaget i  

 forbindelse med stiftelsen, men først under en efterfølgende  

 generalforsamling samme dag.
 2. Selvom det måtte antages, at ministeriets  

 udtalelse omfatter en situation som den foreliggende, bør registrering  

 desuagtet ske, idet ministeriets udtalelse ikke har den fornødne  

 lovhjemmel.
For det tilfælde, at Erhvervsankenævnet  

 måtte nå frem til, at en situation som den foreliggende er  

 omfattet af ministeriets udtalelse og styrelsens praksis, gør jeg  

 gældende, at ministeriets udtalelse ikke har den fornødne  

 lovhjemmel.
Ministeriet anfører, at skuffeselskabs-konstruktionen ikke  

 er "i overensstemmelse med anpartsselskabslovens krav og intentionerne  

 bag loven". I tilknytning hertil bemærker jeg, at ministeriets  

 udtalelse ikke har grundlag i hverken lovens ordlyd, forarbejderne eller  

 andre forhold.
Dertil kommer, at ministeriets udtalelse end ikke henviser til  

 nogen form for reale grunde som hjemmel.
Det forekommer herved vanskeligt at  

 se - som tidligere anført - at den pågældende udtalelse  

 skulle tilgodese hverken kreditorers, selskabsdeltageres eller andre  

 interesser.
Jeg bemærker i den forbindelse, at en gentagelse af  

 stiftelsen på det samme grundlag - det vil sige på grundlag af  

 anparterne i A ApS - som følge af det tidsmæssige forløb  

 vil ændre den skattemæssige situation for stifterne.
En  

 registreringsnægtelse risikerer således at blive bedyrdende for  

 mine klienter, hvorfor en afgørelse herom må forudsætte et  

 utvivlsomt hjemmelsgrundlag, hvilket ikke foreligger.
 3. Der er intet til hinder for, at anparter i selskaber  

 under stiftelse værdiansættes og således kan anvendes  

 som apportindskud.
For så vidt angår Erhvervs- og  

 Selskabsstyrelsens synspunkt om, at en værdiansættelse af  

 anparterne i selskaber under stiftelse vanskeligt kan foretages,  

 bemærker jeg, at stiftelserne af samme grund blev anmeldt samtidigt, og  

 at en værdiansættelse ikke ses at være noget problem,  

 såfremt Erhvervs- og Selskabsstyrelsen - som det faktisk er sket -  

 først registrerer A ApS.
Efter en sådan registrering vil det  

 være udelukket, at det vil kunne give anledning til problemer, at  

 apportindskuddet oprindeligt var anparter i et selskab under stiftelse.  

 Dertil kommer, at der ikke i den juridiske litteratur er nogen antydning af,  

 at kapitalandele i selskaber under stiftelse ikke skulle kunne  

 tillægges nogen værdi.
Tværtimod kan en sådan  

 kapitalandel utvivlsomt overdrages og har som sådan en værdi.
I  

 overensstemmelse hermed har revisorerne da heller ikke været i tvivl  

 om, at de kunne afgive vurderingsberetning.
 Såfremt det ønskes, vil revisorerne kunne  

 bekræfte, at apportindskuddet fortsat mindst har den værdi, som  

 det havde på stiftelsestidspunktet.
På grundlag af ovenstående er det min  

påstand, at styrelsens registreringsnægtelse er  

 uberettiget, og at stiftelsen af C Aps og D ApS skal registreres." I en redegørelse for sagen af 5. november 1997 har  

 Erhvervs- og Selskabsstyrelsen fastholdt afgørelsen og udtalt:
 "Selskaberne er stiftet ved indskud af anparter i  

 selskabet A ApS UNDER STIFTELSE.
Stiftelse af et selskab ved indskud udelukkende af  

 anparter eller aktier i et andet selskab under stiftelse, medfører  

 efter Erhvervs- og Selskabsstyrelsens opfattelse, at selskabet må anses  

 for at være stiftet på ét og samme kapitalgrundlag, som  

 det selskab der blev stiftet først.
Der har således alene  

 været foretaget en egentlig reel indbetaling i forbindelse med  

 stiftelse af det første selskab.
Aktie- og anpartsselskabslovgivningen har tillagt det  

 afgørende betydning, at der i forbindelse med stiftelse af et selskab  

 sker en reel indbetaling af aktie- eller anpartskapitalen.
Det kommer til  

 udtryk ved, at et aktie- eller anpartsselskab kun kan registreres,  

 såfremt bevis eller dokumentation for indbetalingen er indsendt sammen  

 med anmeldelsen, jf. aktieselskabslovens § 11, stk. 2, og  

 anpartsselskabslovens § 11, stk. 2. Aktie- eller anpartskapitalen skal  

 således være indbetalt senest på  

 anmeldelsestidspunktet.
 Klageren henviser til, at industriministeriets skrivelse  

 af 21. august 1980 alene omfatter stiftelse af skuffeselskaber.
 Erhvervs- og Selskabsstyrelsen er af den opfattelse, at  

 det er uden betydning, om der er tale om såkaldte skuffeselskaber, idet  

 aktie- eller anpartsselskabsloven ikke sondrer mellem skuffeselskaber og  

 selskaber, som påbegynder drift af virksomhed umiddelbart efter  

 stiftelsen.
 Det er samtidig uden betydning, om der stiftes 2 eller  

 flere selskaber, herunder om det sker i form af en kæde, på  

 ét og samme kapitalgrundlag, idet lovgivningen har lagt vægt  

 på, at kapitalen skal være indbetalt i samtlige selskaber.
 Erhvervs- og Selskabsstyrelsens praksis på  

 området har derfor ikke kun omfattet skuffeselskaber, uagtet det  

 daværende industriministeriums skrivelse konkret er udformet på  

 baggrund af en sag om skuffeselskaber.
 I henseende til den konkrete sag har styrelsen lagt  

 vægt på, at selskaberne er stiftet inden for et tidsrum af 2  

 timer i forlængelse af stiftelsen af A ApS, hvorfor der efter  

 styrelsens opfattelse i hvert fald under disse omstændigheder er tale  

 om stiftelse af flere selskaber på ét og samme  

 kapitalgrundlag.
 Klageren henviser til, at styrelsen inden for samme  

 sagskompleks tidligere har godkendt og registreret en stiftelse i en  

 tilsvarende situation.
Styrelsen fik i oktober 1996 forelagt udkast til  

 stiftelsesdokument for F ApS og B ApS.
Styrelsen kunne ikke umiddelbart  

 godkende den skitserede fremgangsmåde, idet B ApS skulle stiftes ved  

 indskud af anparter i F ApS UNDER STIFTELSE, som skulle stiftes umiddelbart  

 forinden stiftelsen af B ApS, hvilket blev meddelt advokat NN.
Styrelsen  

 fandt dog, at betingelserne for at hastebehandle anmeldelserne var til stede,  

 og kunne derfor acceptere at registrere F ApS samme dag, som selskabet blev  

 stiftet og anmeldt, den 7. oktober 1996. Først efter  

 registreringen af F ApS blev B ApS stiftet ved indskud af anparterne i F ApS  

 og der gennemførtes en kapitalforhøjelse i B ApS.
Dette selskab  

 blev herefter anmeldt og registreret samme dag den 7. oktober 1996.
 Klageren anfører, at værdiansættelse af  

 anparterne i selskaber under stiftelse ikke ses at være noget problem,  

 såfremt styrelsen registrerer det første selskab  

 først.
Erhvervs- og Selskabsstyrelsen skal hertil bemærke,  

 at klagerens ovennævnte argumentation blot dokumenterer, at stiftelsen  

 af og tegningen af anparter i de efterfølgende selskaber er med  

 forbehold.
Da værdien af anparter i et anpartsselskab under stiftelse  

 nødvendigvis må være betinget af, at selskabet bliver  

 registreret, finder styrelsen, at en værdiansættelse må  

 fremstå som så usikker, at en endelig vurdering ikke kan finde  

 sted.
 Erhvervs- og Selskabsstyrelsen fastholder derfor  

 afgørelsen af 16. september 1997 i dens helhed.
 I henhold til anpartsselskabslovens § 7, stk. 1, 2. pkt.,  

 skal apportindskud kunne vurderes økonomisk.
 I henhold til anpartsselskabslovens § 10, 1. pkt., er  

 tegning af anparter under forbehold ugyldig.
I henhold til anpartsselskabslovens § 11, stk. 2, kan  

 selskabet ikke registreres, medmindre anmeldelsen ledsages af dokumentation  

 for den fulde indbetaling af anpartskapitalen med tillæg af eventuel  

 overkurs." I en supplerende skrivelse af 19. november 1997 har  

 klagers advokat kommenteret Erhvervs- og Selskabsstyrelsens udtalelse  

 således:
 "1. Afgørende for Erhvervs- og  

 Selskabsstyrelsen synes at være, at der ved stiftelsen af de to  

 efterfølgende selskaber ikke skete en reel indbetaling af  

 anpartskapital, idet indbetalingen skete i form af anparter i et selskab  

 under stiftelse.
I den forbindelse skal jeg for det første  

 fastholde, at anparter i et selskab under stiftelse har en reel  

 økonomisk værdi.
Når en anpartstegner har indskudt  

 den tegnede kapital, har anpartstegneren krav på at oppebære en  

 forholdsmæssig del af selskabets egenkapital, såfremt stiftelsen  

 ikke gennemføres.
Anparter i et selskab under stiftelse kan  

 således sidestilles med en ideel andel i et interessentskab, jf. f.eks.  

 Gomard, Aktieselskaber og anpartsselskaber, 3. omarbejdede udgave, side 115.  

 Det bemærkes herved, at en ideel andel i et interessentskab utvivlsomt  

 vil kunne anvendes som apportindskud i et selskab.
At anparter i et selskab  

 under stiftelse har en reel værdi giver sig også udslag i, at  

 sådanne anparter kan handles, idet anpartskøberen vil have krav  

 på at oppebære det stedfundne indskud, hvis det stiftede selskab  

 ikke registreres.
 Da de stedfundne indskud i det først stiftede  

 selskab i høj grad har en reel værdi, jf. nærmere  

 vurderingsberetningen, er der ikke tvivl om, at også anparterne  

 i det først stiftede selskab har en reel værdi, herunder selv om  

 der er tale om anparter i et selskab under stiftelse.
For det andet fastholder jeg, at der er sket reel  

indbetaling.
I stiftelsesdokumentet har stifterne forpligtet sig til  

 at indskyde de pågældende anparter, og indskuddet er herefter  

 effektueret ved, at den fornødne indførelse er sket i  

 anpartshaverfortegnelsen.
Den stedfundne indbetaling indebærer, at de i  

 næste række stiftede selskaber - og ikke stifterne selv - har  

 krav på at oppebære det indskud, som oprindeligt blev foretaget i  

 det først stiftede selskab, såfremt stiftelsen af  

 sidstnævnte måtte bortfalde.
2. Styrelsen anfører, at stiftelsen af og tegningen  

 af anparter i de efterfølgende selskaber er sket med forbehold.
Der  

 henvises til, at "værdien af anparter i et anpartsselskab under  

 stiftelse nødvendigvis må være betinget af, at selskabet  

 bliver registreret". Som det fremgår af punkt 1, er det imidlertid  

 ikke korrekt, at værdien af sådanne anparter er betinget af  

 registrering.
Allerede derfor er tegningen ikke sket under forbehold.
Selvom det måtte være muligt at indfortolke et  

 eventuelt forbehold, er dette uden betydning.
Jeg henviser til  

 anpartsselskabslovens § 10, hvorefter tegning under forbehold er bindende, og  

 forbeholdet er bortfaldet, hvis der ikke inden selskabets registrering er  

 gjort indsigelser over for Erhvervs- og Selskabsstyrelsen.
Da der ikke er  

 nogen, der har fremsat indsigelser over for Styrelsen - tværtimod er  

 det først stiftede selskab faktisk blevet registreret - er Erhvervs-  

 og Selskabsstyrelsen utvivlsomt berettiget til at foretage registrering af de  

 i næste række stiftede selskaber.
 Når jeg tidligere har anført, at der ikke ses  

 at være noget problem, såfremt Styrelsen registrerer det  

 førststiftede selskab først, er dette alene udtryk for en  

 praktisk bemærkning om, at de betænkeligheder, som  

Styrelsen måtte have, i hver tilfælde er bortfaldet fra  

 dette tidspunkt.
3. Styrelsens udtalelse må forstås  

 således, at der ikke ville have været problemer, såfremt  

 det først stiftede selskab var blevet registreret forinden stiftelsen  

 af de to efterfølgende selskaber, også selvom dette måtte  

 ske samme dag, og at spørgsmålet om stiftelse på "samme  

 kapitalgrundlag" ikke i sig selv er afgørende.
I overensstemmelse  

 hermed blev B ApS da også registreret i sin tid, selvom dette selskab  

 blev stiftet alene på grundlag af anparter i FApS, som var blevet  

 stiftet og registreret samme formiddag.
Det netop anførte synes i øvrigt at  

 bekræfte, at Industriministeriets 1980-udtalelse og Styrelsens praksis  

 alene omfatter skuffeselskaber.
Såfremt man måtte vælge at  

 acceptere Ministeriets 1980-udtalelse og den praksis for skuffeselskaber, som  

 refereres i Kommentaren på side 67, forekommer det således  

 nærliggende at antage, at et skuffeselskab ikke kan stiftes på  

 grundlag af anparterne i et andet nystiftet skuffeselskab, selvom der er sket  

 registrering af sidstnævnte selskab.
Afslutningsvis finder jeg anledning til at fremhæve,  

 at den lange sagsbehandlingstid hos Erhvervs- og Selskabsstyrelsen har  

 betydet, at det af skattemæssige grunde ikke længere er muligt  

 for mine klienter at gentage stiftelserne af C ApS og D ApS.
Styrelsens  

 afgørelse er således klart en bebyrdende forvaltningsakt.
" Ankenævnet udtaler:
 De 3 selskaber er anmeldt til stiftelse samtidigt og  

 betingelsen efter anpartsselskabslovens § 11, stk. 2, har herefter ikke  

 været opfyldt for C ApS under stiftelse og D ApS under stiftelse ved  

 anmeldelsen den 9. maj 1997, fordi disse to selskabers kapitalgrundlag ikke  

 var tilstede, da A ApS under stiftelse ikke var registreret på  

 anmeldelsestidspunktet, hvorfor selskabet ikke var kommet til eksistens og  

 anparterne i selskabet følgelig ikke havde nogen værdi som  

 sådanne.
 I anledning af klagerens henvisning til den  

 forretningsmæssige seriøsitet af den påtænkte  

 selskabsretlige opbygning tilføjes, at reglerne i anpartsselskabsloven  

 ikke efter deres karakter indeholder mulighed for ved anmeldelsen at  

 lægge individuelle hensyn til grund.
 I ankenævnets afgørelse har Merete Cordes,  

 Suzanne Helsteen og Niels Larsen deltaget.
