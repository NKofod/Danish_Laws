Nr BSF 76 Forslag til folketingsbeslutning om håndhævelse af associeringsaftalen  

 mellem EU og Israel Fremsat af Keld Albrechtsen (EL) Søren Søndergaard (EL) den 26. november 1997 »Folketinget opfordrer regeringen til at kræve fuld israelsk  

 overholdelse af artikel 2 i Middelhavsassocieringsaftalen mellem Israel og  

 EU, idet Israel som forudsætning for iværksættelse af associeringsaftalen  

 særligt må bringe følgende forhold i orden:
 A) Israel må omgående stoppe brugen af administrative og politiske  

 fængslinger.
 B) Israel må omgående stoppe brugen af tortur.
 C) Israel må omgående standse bosættelserne i de besatte områder.
 D) Israel må omgående ophæve alle de apartheid-lignende regler.
 E) Israel må omgående standse huskondemneringerne af palæstinensiske  

 boliger.
Bemærkninger til forslaget Da B 7 - Euro-Middelhavsassocieringsaftalen mellem EU og Israel - blev  

 fremsat den 2. oktober 1996, skrev udenrigsministeren i bemærkningerne:
»Respekten for de demokratiske principper og for   

 menneskerettighederne udgør et væsentligt element for partnerskabet.
I  

 tilfælde af den ene parts misligholdelse vil den anden part i medfør af  

 aftalens be-stemmelser kunne træffe passende foranstaltninger.
Manglende  

 overholdelse af aftalens væsentligste elementer vil således kunne føre til  

 suspension af aftalen.« I selve aftalens indledende bemærkninger står der, at man »tager  

 hensyn til den betydning, som parterne tillægger princippet om økonomisk  

 frihed og principperne i De Forenede Nationers Pagt, særlig overholdelsen af  

 menneskerettighederne og demokrati, som udgør selve grundlaget for  

 associeringen«.
 I artikel 2 i selve aftalen står der ligeud:
»Forbindelserne mellem parterne samt alle bestemmelserne i denne  

 aftale bygger på respekten for menneskerettighederne og de demokratiske  

 principper, som ligger til grund for deres interne og internationale politik,  

 og som udgør et væsentlig element i aftalen.« Israel har i årtier ført en groft undertrykkende og diskriminerende  

 politik over for palæstinenserne i de besatte områder, samtidig med at det  

 store antal palæstinensere bosat i selve Israel behandles som an-denklasses  

 borgere.
Efter at Osloaftalen blev indgået, var der håb om, at der kunne ske  

 en udvikling, som kunne ende med en total israelsk rømning af de besatte  

 områder, at palæstinenserne kunne begynde at etablere rammerne for deres egen  

 ministat, at palæstinenserne kunne begynde at oprette deres egen  

 infrastruktur, landbrug, småindustri osv. osv.
Men udviklingen siden denne aftale, specielt perioden under præsident  

 Netanyahu, har gjort dette håb til skamme.
Den sociale og økonomiske  

 situation for palæstinenserne er endnu værre, end før Osloaftalen blev  

 indgået.
Udviklingsminister Poul Nielson skriver i svaret på spørgsmål 34 fra  

 Udenrigsudvalget at »»på trods af en omfattende økonomisk bistand  

 fra bilaterale og multilaterale institutioner er den socio-økonomiske  

 situation i selvstyreområderne i realiteten blevet forværret siden  

 selvstyreaftalens indgåelse.
Det skyldes ikke mindst, at den palæstinensiske  

 økonomi er blevet ramt hårdt af grænselukninger og et kraftigt fald i  

 samhandelen.
Denne udvikling har gjort det vanskeligt for selvstyret at  

 indfri forventningerne i den palæstinensiske befolkning om bedre  

 levevilkår«.
Denne helt uholdbare situation er opstået, fordi den nuværende israelske  

 regering overhovedet ikke er indstillet på indrømmelser til PLO og  

 palæstinenserne.
Som Herbert Pundik skrev den 7. september 1997 i Politiken:  

 »Hver beslutning, Netanyahu tager, hvert forhandlingsoplæg, han kommer  

 med, er underordnet hans hovedformål: at forhindre fred-mod-land-processen i  

 at fortsætte, fordi den vil føre til en palæstinensisk stat.
Han kræver fred  

 for Israel, samtidig med at han kræver, at palæstinenserne skal opgive deres  

 drøm om national selvstændighed.« Det er den israelske regerings hårdnakkede modstand mod at give  

 indrømmelser til Arafat/palæstinenserne, som igen modsvares af nye militære  

 aktioner imod civile israelere.
Disse aktioner af Hamas eller andre grupper  

 accepteres i stigende grad af den palæstinensiske befolkning.
Som Herbert  

 Pundik skriver den 7. september 1997 i Politiken, er det sådan, at »en  

 voksende del af den palæstinensiske befolkning har mistet troen på, at Arafat  

 kan opnå politiske resultater gennem forhandling med Israels regering.
Derfor  

 støtter de i stigende grad terrorgruppernes aktioner.
Netanyahus politik har  

 bragt den palæstinensiske befolknings flertal i en situation, hvor den har  

 mistet troen og føler, at den ikke har mere at miste«.
Når vi på den ene side har israelsk mangel på vilje til politiske  

 indrømmelser, som indskrænker Israels magt til at diktere politikken i de  

 besatte områder, og på den anden side har en økonomisk og social situation,  

 hvor palæstinenserne har det værre end før Osloaftalens indgåelse, burde det  

 ikke være svært at forstå, at der ikke er tiltro til fremtiden.
Man kan  

 derfor forudse, at mange palæstinensere nu vil sige, at det eneste sprog, som  

 Israel forstår, er magtens - eller man kunne sige: afmagtens sprog.
 Når dette sættes sammen med, at Israel dagligt overtræder en række  

 fundamentale menneskerettigheder i de besatte områder, må det være på sin  

 plads at kræve, at den danske regering som et minimum kræver, at  

 EU-associeringsaftalen ikke gennemføres, før der er taget en række politiske  

 skridt, som afgørende ændrer situationen for palæstinenserne.
 Sidst har Amnesty International gjort opmærksom på, at Israel fortsætter  

 med brugen af tortur over for palæstinensiske fanger. »Israel synes at  

 være ligeglad med CAT's anbefalinger«, konkluderer Amnesty i anledning  

 af den samling i FN's Komite mod Tortur (CAT), der i dag indledes i Geneve,  

 kan Berlingske Tidende skrive den 11. november 1997.
Lars Normann Jørgensen, generalsekretær i den danske afdeling af Amnesty,  

 siger til Berlingske Tidende: »Det grundliggende problem er, at de  

 israelske sikkerhedsstyrker, med henvisning til rigets sikkerhed, har ret til  

 at bruge fysisk magt under afhøringerne.« Selv i den nuværende situation fremturer den israelske regering med nye  

 bosætteler, samtidig med at de kondemnerer/sprænger palæstinensiske huse i  

 luften og smider palæstinenserne ud af deres hjem.
Ifølge en ny rapport fra den israelske menneskerettighedsorganisation  

 B'Tselem fortsætter Israel med sin diskriminerende politik over for  

 palæstinenserne.
Folkekirkens Nødhjælp skriver i deres Nyhedsbrev nr. 2 fra  

 oktober 1997 i et referat af B'Tselem-rapporten: »Israel har i 1997  

 ødelagt 110 huse i de såkaldte C-områder, hvor Israel har den fulde  

 administrative og militære kontrol.
Ifølge fredsaftalens paragraf 27 skulle  

 den israelske militæradministration løbende have overdraget retten til at  

 administrere boligplanlægning og byggetilladelser til det palæstinensiske  

 selvstyre.
Det er ikke sket.
I stedet har den israelske regering ført en  

 benhård boligpolitik.« I rapporten beskrives det, hvordan husnedrivningerne tog fart efter  

 selvmordsbombningerne i juli i år. »Over en fjerdedel af de 110 huse er  

 revet ned efter terroraktionen.
Husene er ødelagt på grund af manglende  

 byggetilladelser, men ifølge B'Tselem findes der i de jødiske bosættelser  

 tusindvis af huse bygget uden tilladelse, og her er kun tre huse revet ned i  

 1997«, citerer Folkekirkens Nødhjælp.
 Det vil sige, at Israel bevidst bruger terroraktioner af Hamas og andre  

 som påskud til kollektive straffeforanstaltninger over for palæstinensere som  

 sådan - og derigennem yderligere øger mistroen og modstanden mod Israel.
I rapporten står der, at Israel endnu i dag giver byggetilladelser efter  

 lokalplanen fra 1942, da området var engelsk mandatområde.
For det andet  

 forlanger myndighederne, at palæstinenserne skal bevise ejerskab af den  

 grund, de vil bygge på.
Det er svært for mange palæstinensere, da Israel ikke  

 har registreret nyt ejerskab af jord for palæstinenserne siden 1968.
 Folkekirkens Nødhjælp slutter deres beskrivelse af rapporten med  

 rapportens konklusioner:
»Israel overtræder både fredsaftalerne,  

 menneskerettighedskonventioner og international lovgivning.
Det israelske  

 militær, der ofte beslutter og forestår nedrivningerne, har nemlig ikke ret  

 til at rive civile huse ned, medmindre der kan henvises til klare militære  

 formål.« Dengang Osloaftalen blev indgået, var der eksperter, som beskrev aftalen  

 og de indrømmelser, som palæstinenserne konkret fik, som et slags  

 bantustanlignende forhold for de såkaldt selvstyrende områder, som  

 palæstinenserne fik overdraget.
I Politiken den 22. september i år skriver  

 Pernille Bramming da også, at »mange betegner i dag selvstyreområderne  

 som reservater magen til de sorte hjemlande i Sydafrika under  

 apartheidstyret. . . De israelske myndigheder eksproprierer og konfiskerer  

 jord fra palæstinenserne i overensstemmelse med de langsigtede planer, som  

 den israelske minister for infrastruktur, Ariel Sharon, besluttede i januar i  

 år«.
 Hvis den israelske regerings langsigtede planer lykkes, vil man stå med en  

 opdeling af hele Vestbredden i to halvdele, hvoraf den ene vil være under  

 israelsk kontrol og den anden under palæstinensisk.
 Konklusionen på artiklen i Politiken er:
»På 50 år har palæstinenserne således mistet størsteparten af den  

 jord, de levede på.
I 1947 havde de zionistiske organisationer opkøbt syv  

 procent af jorden i hele det såkaldte palæstinensiske mandatområde.
I dag er  

 bare 15 pct. af området palæstinensisk ejet, og heraf kontrolleres  

 størsteparten af Israel.
På Vestbredden udgør selvstyre-områderne i  

 kategorien zone A kun 2,5 pct. af arealet.« Den israelske politik er i årtier gået ud på gradvist at fortrænge  

 palæstinenserne fra deres oprindelige områder, gradvist gøre det umuligt for  

 dem at bo, leve og producere i deres områder - og gennem  

 bosættelsespolitikken skabe nyt israelsk land, bosat af jøder, kun for jøder  

 og dermed i realiteten inkorporere arabisk jord som en del af staten Israel.  

 Derfor har man også i selve staten Israel en politik, som går ud på, at det  

 kun skal være jøder, som kan købe jord eller ejendom af andre jøder.  

 Politiken citerer en artikel fra Le Monde Diplomatique, som fortæller, at 92  

 pct. af jorden i Israel administreres af »Administrationen for israelske  

 Jorde«.
Alle, som lejer eller bruger jord via denne administration, skal  

 være jøder, og de skal samtidig skrive under på, at de ikke vil videregive  

 brugsretten til en ikke-jøde, også selv om personen er israelsk statsborger.
 Der kunne skrives meget mere om dette aspekt af den israelske politik over  

 for palæstinenserne, som - sammen med de andre områder nævnt i selve  

 beslutningsforslaget - mere end rigeligt dokumenterer nødvendigheden af at  

 indstille den vestlige økonomiske samhandel med Israel - og som et minimum i  

 hvert fald ikke udbygge denne, som det rent faktisk sker med  

 EU-associeringsaftalen.
De europæiske lande, herunder Danmark, er til grin over for Israel.
Israel  

 kan vedblive med at undertrykke palæstinenserne og helt se bort fra de  

 utallige FN-resolutioner, som er vedtaget gennem årtierne, og som f.eks.  

 kræver, at de skal rømme de besatte områder.
Hvorfor skulle Israel dog opgive  

 den førte politik? USA nedlægger veto i FN's Sikkerhedsråd, når det er  

 nødvendigt, EU protesterer spagfærdigt politisk, men fortsætter samtidig med  

 at udbygge de økonomiske forbindelser til Israel, samtidig med at hele den  

 vestlige verdens økonomiske støtte til palæstinenserne og det meget  

 begrænsede selvstyre, som de har, går til at reparere på de økonomiske  

 skader, som den israelske sanktionspolitik påfører det palæstinensiske  

 selvstyre.
Hvis ministerpræsident Netanyahu og den israelske politik fortsætter ad  

 samme vej, så kan det kun resultere i nye voldsomme sammenstød med  

 palæstinenserne.
Det er en absurd situation, at den israelske regering  

 forlanger af Arafat, hvad dets eget store sikkerhedsapparat ikke selv kunne  

 gøre: inddæmme og uskadeliggøre palæstinensiske aktioner af forskellig art.
Den eneste vej frem er israelsk tilbagetrækning fra de besatte områder,  

 anerkendelse af palæstinensernes ret til en stat i deres områder, samt at  

 Israel standser den økonomiske sabotage af den palæstinensiske økonomi og  

 samarbejder med selvstyret i de palæstinensiske områder om at løse de sociale  

 og økonomiske problemer der.
Det er den eneste måde, Israel kan løse sit  

 sikkerhedsproblem på.
Når palæstinenserne føler sig sikre og kan leve frit,  

 og når der er økonomisk og social fremgang, så vil grundlaget for Hamas' og  

 andre gruppers militære aktioner imod Israel simpelt hen forsvinde.
Dette må Danmark hjælpe med til at få Israel til at forstå.
Der skal en  

 holdningsændring til i Israel, i den israelske regering.
Den holdningsændring  

 vil ikke komme ved hele tiden at lade Israel få sin vilje, lade Israel sætte  

 dagsordenen for diskussionen - og samtidig belønne Israel økonomisk ved en  

 handelsaftale mellem EU og Israel.
Derfor må Danmark sige fra og kræve af Israel, at landet overholder  

 artikel 2 i associeringsaftalen mellem EU og Israel.
I betænkningen til B 7  

 fra den 21. februar 1997 skriver et flertal inden for flertallet, bestående  

 af S, SF, RV og CD:
»Partierne lægger stor vægt på aftalernes artikel 2, som henviser  

 til, at respekten for de demokratiske principper og menneskerettighederne,  

 som de er stadfæstet i verdenserklæringen om menneskerettighederne, ligger  

 til grund for Fællesskabets og de enkelte landes interne og internationale  

 politik og udgør et væsentligt element i denne aftale.
Partierne har noteret  

 sig, at regeringen har lovet at give Folketinget en regelmæssig orientering  

 om menneskerettighederne i alle de lande, som der er indgået  

 Euro-Middelhavsassocieringsaftaler med.
Partierne har desuden noteret sig, at  

 regeringen vil arbejde for, at EU etablerer en overvågningsmekanisme, som  

 skal stå for løbende overvågning af aftalerne med henblik på overholdelse af  

 aftalernes artikel 2.« Udviklingen, siden denne betænkning blev skrevet, er i total modstrid med  

 denne hensigtserklæring.
Palæstinensernes situation er blevet forværret.  

 Israel trodser åbenlyst Osloaftalens indhold.
Israel fortsætter med  

 bosættelsespolitikken osv. osv.
Derfor vil det være i overensstemmelse med  

 ovenstående erklæring at tage aftalen op til overvejelse igen.
Elisabeth Arnold fra Det Radikale Venstre, som var et af partierne bag  

 flertalsbetænkningen til B 7, citeret ovenfor, siger da også i en kommentar  

 til Amnesty Internationals kritik af den israelske brug af tortur:  

 »Udviklingen siden Folketingets godkendelse af aftalen med Israel har  

 kun bekræftet, at det ikke går fremad med overholdelsen af  

 menneskerettighederne.
Nu kommer så kritikken fra Amnesty, og derfor må EU  

 tage stilling til, hvad det skal have af konsekvenser for Israel.«  

 (Berlingske Tidende, den 11. november 1997).
Men forslagsstillerne mener ikke, at det danske Folketing eller den danske  

 regering skal afvente, hvad EU eventuelt må finde ud af.
Danmark må selv sige  

 fra.
Det danske Folketing må sige, at associeringsaftalen med Israel må  

 stilles i bero, til Israel standser sine overtrædelser af  

 menneskerettighederne og holder op med at sabotere de spæde forsøg på at  

 udvikle en selvstændig palæstinensisk økonomi.
Den israelske sabotage af den palæstinensiske økonomi har påført  

 palæstinenserne enorme økonomiske tab, som bl.a.
Danmark er med til at dække.  

 Det er helt urimeligt, at Israel kan sende regningen for sine  

 menneskerettighedskrænkelser videre til de danske skatteydere - og så oven i  

 købet forvente, at de skal belønnes med en associeringsaftale.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om håndhævelse af associeringsaftalen  

 mellem EU og Israel.
(Beslutningsforslag nr.
B 76).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
