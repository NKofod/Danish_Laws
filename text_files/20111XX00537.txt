Skriftlig fremsættelse (11. april 2012) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om ophævelse af Lov om Oprettelse af et Embede som Auditør ved Statsbanerne (Lovforslag nr.
L 156) Fremsættelse af lovforslag sker efter særlige omstændigheder, da det fremsættes i forbindelse med implementeringen af effektiv administration i staten.
Med lovforslaget nedlægges auditørfunktionen, der er en særlig institution oprettet på Transportministeriets område til at varetage de tjenstlige forhør i disciplinærsager i henhold til reglerne i tjenestemandsloven.
På andre ministerområder udføres disse forhør som udgangspunkt af en forhørsleder i den enkelte institution.
Transportministeriets auditør har i mindre omfang bistået andre ministerier med gennemførelse af forhør.
 Nedlæggelsen af auditørfunktionen skal ses i sammenhæng med den faldende anvendelse af tjenestemandsansættelsesformen.
Auditørfunktionen er således ikke påkrævet i henhold til tjenestemandslovgivningen og vil som sådan kunne afskaffes.
Det oprindelige beskyttelseshensyn, der i 1911 lå til grund for funktionens oprettelse  at skabe så betryggende retslige forhold for personale ved statsbanerne , varetages i dag i tjenestemandsloven og forvaltningsloven.
 Det vil herefter på Transportministeriets område  i lighed med andre ministerområder  i stedet være de enkelte institutioners ansvar i henhold til tjenestemandslovgivningen at forestå tjenstlige forhør mv., evt. med ekstern bistand.
 Nedlæggelsen af auditørfunktionen vil medføre en årlig besparelse på 1,5 mio. kr.
 Lovforslaget ønskes vedtaget med henblik på ikrafttræden den 1. januar 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
