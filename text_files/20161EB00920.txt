Beretning afgivet af Sundheds- og Ældreudvalget den 16. maj 2017 Beretning over Forslag til folketingsbeslutning om et servicetjek af patientskadeerstatningssystemet [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 9. februar 2017 og var til 1. behandling den 7. april 2017. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget er opmærksom på, at nogle regioner har ændret praksis vedrørende patienterstatninger og fører sager mod borgere for at få omgjort afgørelser med krav om tilbagebetaling af allerede udbetalte erstatninger i sager, hvor Ankenævnet for Patienterstatning omgør ansvarsgrundlaget til ugunst for patienten, som i første instans har fået medhold i sin patientskadesag.
Det gælder også afgørelser, som ingen af parterne har påklaget inden for ankefristen.
 Udvalget bemærker samtidig, at erstatningssager afgjort i arbejdsskadesystemet ikke giver anledning til samme tilbagebetalingsproblematik om udbetalte erstatninger.
Udvalget ønsker derfor at forbedre patientskadeerstatningsordningen og skabe bedre gennemsigtighed om patientskadesager og patienterstatninger.
Udvalget er bl.a. optaget af, at der findes en holdbar og rimelig løsning på tilbagebetalingsproblematikken, så patienter får lov til at beholde den først udbetalte erstatning.
 Udvalget ønsker også, der findes en løsning på problematikken for de patienter, der klager over beløbets størrelse, så de ikke også risikerer at få frataget den først tilkendte erstatning.
 Udvalget ønsker samtidig, at ministeren undersøger muligheden for en genoptagelsesret for de patienter, der er blevet ramt af regionernes ændrede praksis, hvor nogle regioner har budgetteret med dette.
 Udvalget noterer sig i den forbindelse, at sundhedsministeren har tilkendegivet under 1. behandling af B 68, at regeringen også ønsker at gennemføre konkrete forbedringer af patienterstatningsystemet.
 Endelig noterer udvalget sig, at sundhedsministeren inden udgangen af maj 2017 vil invitere Folketingets partier til at deltage i en nærmere drøftelse af initiativerne og deres finansiering.
 P.u.v.
