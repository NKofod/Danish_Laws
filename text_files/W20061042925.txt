Klage over ukorrekt behandling i forbindelse med et brækket håndled (Colles-fraktur) Nævnet fandt grundlag for at kritisere tre læger for deres behandling af patienten og yderligere en af lægerne for manglende journalføring.
Nævnet fandt desuden grundlag for at kritisere en sygeplejerske for hendes behandling af patienten, og nævnet indskærpede hende tillige at udvise større omhu i sit fremtidige virke.
Nævnet fandt, at patienten burde havde fået opereret bruddet til at starte med, idet det ikke er i overensstemmelse med almindelig anerkendt faglig standard alene at foretage påpladssætning og stabilisering med gipsskinne ved brud af den aktuelle type.
Nævnet lagde vægt på, at man i stedet skal behandle det aktuelle brud operativt med enten K-tråde eller ekstern fiksation.
Nævnet fandt yderligere, at der ikke var foretaget en tilstrækkelig undersøgelse af patientens arm ved klager over smerter, hævelse samt en forhøjet blodsænkningsreaktion.
Nævnet lagde vægt på, at symptomerne på infektion er smerter, hævelse samt en forhøjet blodsænkningsreaktion.
 Nævnet fandt endvidere, at der ikke var grundlag for at kritisere instruktionen af den medicinstuderende.
 Nævnet lagde herved vægt på, at den medicinstuderende havde modtaget en instruktionssamling indeholdende forskellige administrative procedurer for afdelingen og forskellige kliniske procedurer for de til centret knyttede specialer, samt at der de første 3-5 vagter var en mere erfaren læge på vagt sammen med den medicinstuderende.
