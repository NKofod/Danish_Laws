Nr BTL 140 Betænkning over Forslag til lov om ændring af lov om Lønmodtagernes  

 Dyrtidsfond (Udbetalingsregler)   

 Nr L 140 1992-93, 1. samling Afgivet af Arbejdsmarkedsudvalget Afgivet: 19921211 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret dels skriftligt, dels i samråd.
 Endvidere har udvalget modtaget skriftlige henvendelser fra Finansrådet og  

 Vagn Jeppesen, Hørsholm.
 På baggrund af en vis usikkerhed om skattemyndighedernes mulighed for at  

 dokumentere, at kapitalpension er hævet, søger udvalget dette spørgsmål  

 afklaret inden lovforslagets 2. behandling.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af arbejdsministeren stillede ændringsforslag.
 Et mindretal (Socialistisk Folkepartis medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
 Fremskridtspartiet mener, som tilkendegivet ved førstebehandlingen, at  

 regeringens forslag er et skridt i den rigtige retning med hensyn til at give  

 lønmodtagerne mulighed for at disponere over deres midler i Lønmodtagernes  

 Dyrtidsfond.
Fremskridtspartiet vil på et senere tidspunkt fremsætte forslag om, at  

 midlerne i Lønmodtagernes Dyrtidsfond udbetales til dem, der har optjent  

 dyrtidsmidler.
Dette forslag vil for at undgå at skabe ustabilitet på  

 aktiemarkedet blive baseret på, at midlerne udbetales over en årrække.
Fremskridtspartiet er opmærksom på, at en væsentlig del af regeringens  

 begrundelse for at fremsætte lovforslaget har baggrund i et ønske om at opnå  

 en efterspørgselseffekt, der kan stimulere økonomien og beskæftigelsen.
I  

 denne forbindelse ønsker Fremskridtspartiet at præcisere, at udbetaling af  

 midler fra Lønmodtagernes Dyrtidsfond næppe er et velegnet finanspolitisk  

 instrument, idet der er usikkerhed om de efterspørgselsstimulerende effekter.
Ændringsforslag Til § 1Af et mindretal (FP):
 1) Nr. 3 udgår.
 Af arbejdsministeren , tiltrådt af et flertal (udvalget med  

 undtagelse af SF og FP):
 2) I det under nr. 3 foreslåede nye § 2, stk. 3 ,  

 indsættes i 2. pkt. efter »til at« ordene: »indbetale  

 på eller«.
 Til § 2 3) Stk. 2 affattes således:
» Stk. 2 . Til lønmodtagere, der er fyldt 60 år ved lovens  

 ikrafttræden, udbetales det indbetalte beløb med tillæg efter § 2, stk. 1,  

 nr. 1, som affattet ved denne lovs § 1, nr. 1, inden den 1. april 1993, hvis  

 begæring om udbetaling med dokumentation fra skattemyndighederne er afgivet  

 inden den 1. februar 1993. Indgives begæring med dokumentation senere, skal  

 udbetalingen ske senest 2 måneder efter modtagelsen i Lønmodtagernes  

 Dyrtidsfond.« Bemærkninger Til nr. 1 Fremskridtspartiet har 3 afgørende reservationer over for  

 lovforslagets bestemmelse om, at lønmodtagerne kun kan få udbetalt deres  

 midler fra Lønmodtagernes Dyrtidsfond, såfremt eventuelle kapitalpensioner er  

 hævet forinden.
1. Der vil opstå en unødig bureaukratisk administrativ forvaltning, hvis  

 der skal forelægges dokumentation for, at eventuelle kapitalpensioner er  

 hævet.
Det vil således være nødvendigt, at staten i hvert enkelt tilfælde  

 kontrollerer, om der foreligger et berettiget krav.
 2. Bestemmelsen vil få en hæmmende effekt på opsparingen, idet den vil  

 fremkalde et antal udbetalinger af kapitalpensioner, der er adgang til at  

 hæve, og som er større, end hvis bestemmelsen ikke eksisterede.
 3. Bestemmelsen vil skabe flere urimelige økonomiske asymmetriforhold  

 mellem forskellige typer pensionsordninger.
 F.eks. opstår der en urimelig asymmetri mellem 60-årige, som er indehavere  

 af en kapitalpension, der er adgang til at hæve, og 60-årige, der ingen  

 kapitalpension har, idet indehaverne af kapitalpensionen vil være nødsaget  

 til at få deres kapitalpension udbetalt for at modtage en udbetaling fra  

 Lønmodtagernes Dyrtidsfond, og de vil dermed være nødsaget til at betale 40  

 pct. af udbetalingen fra kapitalpensionen i skat.
 I øvrigt opstår der en urimelig økonomisk asymmetri mellem 60-årige, som  

 har en kapitalpension, der er adgang til at hæve, og hvis indestående  

 beløbsmæssigt er mindre end det beløb, der ville kunne udbetales fra  

 Lønmodtagernes Dyrtidsfond, og personer, der ingen kapitalpension har.
 Til nr. 2 Ændringsforslaget tilsigter at modvirke mulighed for  

 skattespekulation i tilfælde, hvor der er en mulighed for supplerende  

 indbetaling på ordningen, f.eks. i forbindelse med udbetaling fra  

 Dyrtidsfonden.
Til nr. 3 Lønmodtagernes Dyrtidsfond har gjort opmærksom på, at det i  

 nogle tilfælde kan være forbundet med store vanskeligheder at overholde den  

 foreslåede frist til 1. april 1993 for udbetaling efter den nye § 2, stk. 1,  

 nr. 1. Derfor foreslås bestemmelsen ændret, så der fastsættes en første frist  

 til den 1. april 1993, og derefter en frist på 2 måneder.
Fristerne regnes  

 fra begæringens indgivelse til fonden med fornøden dokumentation fra  

 skattemyndighederne.
Med denne formulering bliver der tid til behandling af  

 begæringen, uanset hvornår den indgives.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Taanquist (S) Lilli  

 Gyldenkilde (SF) nfmd.
Duetoft (CD) Pia Christmas-Møller (KF) Kai Dige  

 Bach (KF) Charlotte Antonsen (V) Helge Sander (V) Jørgen Winther (V) Poul  

 Nødgaard (FP) Lone Dybkjær (RV) Glønborg (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
 ÆndringsforslagAf arbejdsministeren , tiltrådt af udvalget :
 Til § 2 1) I stk. 2 indsættes efter  

 »skattemyndighederne« ordene: »eller, hvis denne ikke er  

 fyldestgørende, i form af en tro og love-erklæring fra lønmodtageren«.
Bemærkninger Til nr. 1 I bemærkningerne til lovforslaget og i det ved 2. behandling  

 vedtagne ændringsforslag er det forudsat, at det skal være en betingelse for  

 udbetaling efter de nye regler, at der foreligger dokumentation fra  

 skattemyndighederne for, at en eventuel kapitalpension er hævet forinden.
 Skatteministeren har imidlertid i svar til udvalget oplyst, at det ikke  

 vil være muligt for skattemyndighederne i alle tilfælde at dokumentere,  

 hvorvidt en skatteyders kapitalpension er ophævet.
 Derfor tilkendegives ved dette ændringsforslag og disse bemærkninger, at  

 hvor skattemyndighedernes dokumentation ikke er fyldestgørende, kan den  

 suppleres med eller erstattes af en tro og love-erklæring fra lønmodtageren.  

 Dette gælder ikke alene i de af § 2, stk. 2, omhandlede tilfælde, men i alle  

 tilfælde af udbetaling efter de foreslåede bestemmelser.
