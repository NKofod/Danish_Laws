Efter l. 258 27.5.1981 om ændring af færdselsloven er straffen for  

 spirituskørsel med en promille der ikke overstiger 2,00 normalt bøde, jfr. §  

 117, stk. 1. Straffen kan stige til hæfte under de i § 117, stk. 2 beskrevne  

 omstændigheder, herunder hvis føreren tidligere er dømt for spiritus- eller  

 promillekørsel.
Denne formulering fører til, at det er en betingelse for at  

 anvende forhøjet straf i gentagelsestilfælde, at den senere kørsel har fundet  

 sted inden 5 år, efter at den tidligere straf er endeligt udstået, jfr.  

 straffelovens § 81, stk. 3. Er den tidligere straf en bødestraf, regnes denne  

 frist fra datoen for den endelige dom eller bødens vedtagelse.
I sager om  

 spirituskørsel regnes fristen for gentagelsesvirkning med hensyn til straf  

 imidlertid altid fra endelig dom i den forudgående sag.
Fra præsidenterne for de to landsretter har jeg modtaget oplysning om, at  

 man nu ved begge landsretter for så vidt angår alle sager om spirituskørsel  

 vil undlade at tillægge tidligere domme gentagelsesvirkning, når 5 år er  

 forløbet fra den seneste endelige dom inden tiltalte påny forså sig.
Dette  

 gælder således også, selv om anvendelsen af forhøjet straf i  

 gentagelsestilfælde ikke er lovbundet, men alene beror på praksis, således  

 f.eks. ved gentaget kørsel med promiller på over 2,01.
Den praksis, der er omtalt i mine meddelelser 15/1974 og 2/1978 om  

 strafforhøjelse i trediegangstilfælde og de retningslinjer, der er anfør i  

 den sidst nævnte, opretholdes således ikke længere.
Fremtidig nedlægges kun  

 påstand om skærpet straf i gentagelsestilfælde - herunder også 3.  

 gangstilfælde - hvis det aktuelle forhold er begået inden udløbet af 5 år fra  

 den tidligere dom.
 Med hensyn til frakendelse opretholdes hidtidig praksis, hvorefter  

 skærpelse i gentagelsestilfælde indtræder, når det nye forhold er begået  

 indenfor 5 år fra ophøret af den forudgående frakendelsesperiode.
Gentagelsesvirkningen af en forudgående dom for promillekørsel ophører som  

 hidtil ved udløbet af prøvetiden, sædvanligvis 3 år efter endelig dom.
Dette  

 gælder som bekendt både i henseende til straf og frakendelse.
 Per Lindegaard.
