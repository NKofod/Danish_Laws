Nr BTL 220 Betænkning over Forslag til lov om ændring af lov om en særlig  

 stempelafgift ved overdragelse af offentlige værdipapirer (Fordobling af  

 stempelafgift af aktier)   

 Nr L 220 1985-86, 1. samling Afgivet af skatte- og afgiftsudvalget Afgivet: 19860319 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter og industriministeren, som disse har besvaret dels skriftligt, dels i samråd.
Et af disse spørgsmål og industriministerens besvarelse heraf er optrykt som bilag til betænkningen.
Udvalget har endvidere modtaget skriftlig henvendelse fra Foreningen af Fondsbørsvekselerere.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse uændret.
Et mindretal (socialistisk folkepartis medlemmer af udvalget) vil redegøre for sin stilling til lovforslaget ved 3. behandling.
Et andet mindretal (fremskridtpartiets medlem af udvalget) indstiller lovforslaget til forkastelse ved 3. behandling.
Mindretallet henviser i øvrigt til betænkningsbidraget til forslag til lov om ændring af lov om afgift af benzin (L 214).
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilag Et af udvalgets spørgsmål til industriministeren og dennes besvarelse heraf Spørgsmål:
Vil lovforslaget, hvis det vedtages, medføre, at en større del af aktiehandelen, end tilfældet er i dag, vil foregå uden for fondsbørsen? Svar:
Den hastigt voksende omsætning med børsnoterede værdipapirer og stadig flere noterede aktieselskaber og obligationsserier på Københavns Fondsbørs har givet voldsomme kapacitetsproblemer med at få omsætningen med aktier og obligationer ind over den officielle kursnotering.
Der er i dag noteret 243 aktieselskaber, 13 investeringsforeninger og 1.822 obligationsserier på Københavns Fondsbørs.
Manglerne ved det nuværende system har ført til, at omsætningen af aktier og obligationer via den officielle kursnotering på Københavns Fondsbørs kun udgør ca. 3 pct. for obligationerne og anslået ca.
 10 pct. for aktierne af den samlede omsætning.
Der skal svares børsstempelafgift ved overdragelse af alle former for aktier, selv om de ikke noteres på fondsbørsen, og selv om overdragelsen finder sted, inden der er udstedt aktiebreve eller aktiecertifikater.
Henset til, at der ikke i stempelmæssig henseende skelnes mellem handel med aktier på eller uden for Københavns Fondsbørs, og henset til den ringe omsætning af aktier i dag på børsen syntes en forhøjelse af børsstempelafgiften som foreslået i L 220 ikke at få den effekt, at en meget større del af aktiehandelen, end tilfældet er i dag, vil foregå uden for fondsbørsen.
