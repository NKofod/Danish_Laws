Bekendtgørelse om tilskud til fremme af veterantogskørsel I medfør af tekstanmærkning nr. 121 ad § 28.51.07, jf. aktstykke nr. 104 af 30. maj 2013, fastsættes efter bemyndigelse:
Anvendelsesområde § 1. Transportministeren kan inden for den afsatte ramme, jf.
Aftale om en ny Storstrømsbro, Holstebromotorvejen mv. af 21. marts 2013, give tilsagn om tilskud til projekter, der fremmer veterantogskørsel.
Administrationsgrundlaget vedlægges som bilag 1.
Ansøgning om tilsagn om tilskud § 2. Ansøgning om tilsagn om tilskud kan indgives til Trafikstyrelsen af veteranbaneselskaber, der på tidspunktet for ansøgningen har en driftstilladelse fra Trafikstyrelsen.
Stk. 2. Andre foreninger kan indgå i et samarbejde med ansøgningsberettigede om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 3. Ansøgning om tilskud skal indgives ved at anvende det ansøgningsskema med projektbeskrivelse og projektbudget, der ligger på Trafikstyrelsens hjemmeside.
Betingelser for tilskud § 4. Det er en betingelse for tilskud, at ansøgeren sandsynliggør, at projektet fremmer veterantogskørslen.
 Stk. 2. Trafikstyrelsen kan stille vilkår eller betingelser for tilskud eller tilsagn om tilskud.
 Stk. 3. Det er en betingelse for tilskud, at der er midler til rådighed inden for den afsatte ramme, jf. § 1.
 Stk. 4. Trafikstyrelsen kan til enhver tid anmode om yderligere dokumentation i forbindelse med behandlingen af ansøgninger.
Ændring af projekt § 5. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Afrapportering § 6. Der skal foretages afrapportering af det endelige projekt.
 Stk. 2. Hvis projektet ikke er afsluttet pr. 31.december 2014, skal tilsagnshaver årligt give status for projektet med angivelse af forventet slutdato.
 Stk. 3. De årlige afrapporteringer og status skal foreligge i løbet af januar det følgende år.
Tilsyn § 7. Trafikstyrelsen fører tilsyn med, at reglerne i denne bekendtgørelse overholdes, og kan i denne forbindelse anmode om enhver oplysning til brug herfor fra ansøgeren.
 Stk. 2. I det omfang ansøgeren anvender samarbejdsparter, er ansøgeren forpligtet til i nødvendigt omfang at fremskaffe de udbedte oplysninger fra den pågældende samarbejdspart.
Bortfald af tilskud § 8. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger, 2) projektet ikke gennemføres i overensstemmelse med den godkendte ansøgning, 3) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes eller 4) tilsagnshaver gentagne gange har overskredet den aftalte tidsfrist.
Regnskab og revision § 9. Den til enhver tid gældende instruks for regnskab og den til enhver tid gældende revisionsinstruks skal overholdes.
Stk. 2. På Trafikstyrelsens hjemmeside vil den gældende udgave for instruks for regnskab og den gældende revisionsinstruks kunne ses.
Det omhandlede gældende materiale vil ligeledes kunne rekvireres ved henvendelse til Trafikstyrelsen.
Ikrafttræden § 10. Bekendtgørelsen træder i kraft den 16. august 2013.
Trafikstyrelsen, den 12. august 2013 Carsten Falk Hansen / Jan Albrecht Bilag 1 Pulje til fremme af veterantogskørsel (2013) Administrationsgrundlag 1. Grundlag for puljen Aftalen mellem regeringen (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti om en ny Storstrømsbro, Holstebromotorvejen mv. af 21. marts 2013 indeholder følgende:
»Fremme af veterantogskørsel Parterne er enige om at afsætte en pulje på 5 mio. kr. til fremme af veterantogskørsel.« 2. Afgrænsning Aktuelt har 20 veteranbaneselskaber en driftstilladelse i Danmark.
Selskaberne omfatter  operatørselskaber, som kører tog med eget materiel på Banedanmarks og regionsbanernes net.
  selskaber, som driver egen infrastruktur, hvorpå de kører med eget materiel i form af egentligt togmateriel, industribanemateriel og sporvogne.
3. Erfaringer fra 2011-puljen Trafikstyrelsen modtog 39 ansøgninger med anmodning om 69,3 mio. kr. til 2011-puljen.
Puljens 5 mio. kr. blev tildelt 7 ansøgninger fra 3 veteranbaner.
Tildelingerne omfattede primært infrastrukturprojekter, som direkte havde med veterantogskørslen at gøre.
Baggrunden herfor var, at veteranbanerne på et informationsmøde gav udtryk for, at det gennemgående var lettere at skaffe sponsorstøtte til togmateriel end til infrastruktur.
4. Udmøntning Puljen anvendes til formål, som kan fremme veterantogskørsel.
Det kan typisk være  forbedring af selskabernes egen infrastruktur  erhvervelse af infrastruktur, eksempelvis fra Banedanmarks gods- og restbaner  forbedring af selskabernes togmateriel, så det lettere kan anvendes på Banedanmarks eller regionsbanernes net.
5. Økonomisk ramme Der er afsat 4,7 mio. kr. i 2013. Midlerne disponeres i 2013.
6. Procedurer 6.1. Ansøgningsfrister Ansøgning fra veteranbaner med driftstilladelse om at komme i betragtning ved tildeling af puljemidler skal foreligge senest 16. august 2013 hos Trafikstyrelsen.
Ansøgningsskema med projektbeskrivelse og projektbudget kan hentes på Trafikstyrelsens hjemmeside.
6.2. Ansøgningens indhold Ansøgningen skal indeholde oplysning om:
1) hvilken aktivitet, der søges midler til, 2) den forventede effekt af aktiviteten, 3) i hvilket omfang selskabet bidrager med frivillig arbejdskraft eller egne midler til aktivitetens gennemførelse, og 4) hvilket beløb, der ansøges om.
6.3. Behandling af ansøgninger Trafikstyrelsen behandler ansøgningerne og udarbejder en indstilling til behandling af forligspartierne.
 Indstillingen vil prioritere ansøgninger, som vurderes bedst at kunne fremme veterantogskørslen i forhold til det ansøgte beløb.
6.4. Rapportering Senest to uger efter forligspartiernes behandling underretter Trafikstyrelsen ansøgerne om resultatet.
6.5. Udbetaling Når selskabet har gennemført den bevilgede aktivitet, fremsender det dokumentation for omkostningen til Trafikstyrelsen, som herefter udbetaler beløbet til selskabet.
