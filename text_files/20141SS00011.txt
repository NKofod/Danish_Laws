Beretning afgivet af By- og Boligudvalget den 30. april 2015 Beretning om opfølgning på beretning om bestilling af tilstandsrapporter og bygningssagkyndiges uvildighed 1. Indledning By- og Boligudvalget noterer sig med tilfredshed, at ministeren for by, bolig og landdistrikter og erhvervs- og vækstministeren den 3. maj 2013 og justitsministeren den 22. maj 2014 har fulgt op på udvalgets beretning af 19. december 2012 om opfølgning på beretning om bestilling af tilstandsrapporter og bygningssagkyndiges uvildighed (Beretning nr. 1 af 19. december 2012 (folketingsåret 2012-13). Udvalget er dog fortsat bekymret for, at en del af de uhensigtsmæssigheder i den nuværende huseftersynsordning og mere specifikt i forhold til bestillingen af byggesagkyndige og dermed tilstandsrapporter fortsat er til stede, og ønsker, at der snarest findes en holdbar løsning her.
2. Udvalgsarbejdet Møder Udvalget har behandlet sagen i 4 møder.
Skriftlige henvendelser Udvalget har siden afgivelsen af beretning nr. 1 i 2012 modtaget skriftlige henvendelser fra Gert Lund Christensen, PLATECH og Sven Heiner, Slagelse.
Teknisk gennemgang Den 5. februar 2015 blev der afholdt en teknisk gennemgang ved ministeren for by, bolig og landdistrikter og Justitsministeriet.
Spørgsmål Udvalget har stillet 4 spørgsmål til ministeren for by, bolig og landdistrikter, 1 spørgsmål til erhvervs- og vækstministeren og 2 spørgsmål til justitsministeren, som disse har besvaret.
3. Politiske bemærkninger By- og Boligudvalget er optaget af at sikre, at huseftersynsordningen fungerer efter hensigten, og i at forhindre, at der ikke opstår interessekonflikter i forbindelse med formidling af tilstandsrapporter.
Udvalget er via avisartikler, skriftlige henvendelser, deputationer m.v. blevet gjort opmærksom på, at en række interessenter finder, at der er en del uhensigtsmæssigheder i huseftersynsordningen og i forhold til bestillingen af byggesagkyndige og dermed tilstandsrapporter.
Udvalget har på den baggrund afgivet beretning nr. 6. af 7. juni 2012, beretning nr. 1. af 19. december 2012 og indeværende beretning om emnet bestilling af tilstandsrapporter og bygningssagkyndiges uvildighed.
Udvalget har med tilfredshed noteret sig, at regeringen løbende har fokus på, om de ændringer, der er gennemført med lov nr. 609 af 14. juni 2011 om revision af huseftersynsordningen m.v. får den ønskede effekt.
Desuden er udvalget opmærksom på, at loven er omfattet af lovovervågning, der skal redegøres for i første halvdel af 2017. Endvidere noterer udvalget sig med tilfredshed, at ministeren for by, bolig og landdistrikter og erhvervs- og vækstministeren den 3. maj 2013 og justitsministeren den 22. maj 2014 har fulgt op på udvalgets beretning af 19. december 2012 om opfølgning på beretning om bestilling af tilstandsrapporter og bygningssagkyndiges uvildighed (Beretning nr. 1 af 19. december 2012 (folketingsåret 2012-13). Udvalget kvitterer desuden for, at ministeren for by, bolig og landdistrikter og Justitsministeriet over for udvalget den 5. februar 2015 har redegjort for de resultater, ministerierne på baggrund af statistisk materiale, høringer m.v. har kunnet påvise.
Udvalget er dog fortsat bekymret for, at en del af de uhensigtsmæssigheder i den nuværende huseftersynsordning og mere specifikt i forhold til bestillingen af byggesagkyndige og dermed tilstandsrapporter fortsat er til stede.
Og udvalget finder ikke, at det er tilstrækkeligt at afvente evaluering af lov nr. 609 af 14. juni 2011 om revision af huseftersynsordningen m.v. i 2017.
Udvalget anmoder derfor erhvervs- og vækstministeren om at foretage en fornyet udvidet stikprøvekontrol svarende til den stikprøvekontrol og supplerende kontrol, som Erhvervs- og Vækstministeriet gennemførte primo 2013 som opfølgning på beretning nr. 1. af 19. december 2012, jf.
BYB alm. del  bilag 75 og svar på BYB alm. del  spm. 33 (folketingsåret 2012-13), og inden den 1. september 2015 at give en rapportering til udvalget om resultatet heraf.
 Udvalget anmoder erhvervs- og vækstministeren om at høre Danske Advokater og Forbrugerrådet om deres kendskab til ejendomsmægleres eventuelle indflydelse på valg af bygningssagkyndige og inden den 1. september 2015 at give en rapportering til udvalget om dette.
 Udvalget har med tilfredshed noteret sig, at justitsministeren har gennemført den høring af huseftersynsordningens interessenter om deres kendskab til forsikringsselskabernes praksis med skyggerapporter eller anden interessekonflikt i formidlingen af tilstandsrapporter, som udvalget anmodede justitsministeren om i beretning nr. 1 af 19. december 2012 om opfølgning på beretning om bestilling af tilstandsrapporter og bygningssagkyndiges uvildighed.
Udvalget finder imidlertid, at den nuværende høring ikke er tilstrækkelig dækkende og tilbundsgående i forhold til at afdække eventuelle problemer med interessekonflikter i forbindelse med formidling af tilstandsrapporter.
Udvalget anmoder på den baggrund justitsministeren om at fortage en fornyet høring af huseftersynsordningens interessenter om deres kendskab til forsikringsselskabernes praksis med skyggerapporter eller anden interessekonflikt i formidlingen af tilstandsrapporter og inden den 1. september 2015 at give udvalget en afrapportering om dette.
Udvalget opfordrer justitsministeren til, at der i forbindelse med den fornyede høring er særligt fokus på at inddrage interessenter, der varetager forbrugernes interesser.
Udvalget har med tilfredshed løbende modtaget statistik udarbejdet af Ministeriet for By, Bolig og Landdistrikter over, hvordan tilstandsrapporter rekvireres.
Udvalget anmoder ministeren for by, bolig og landdistrikter om fortsat løbende at udarbejde denne statistik og halvårligt levere denne statistik til udvalget, med henblik på at udvalget har mulighed for løbende at følge udviklingen på området.
Udvalget har noteret sig, at Ministeriet for By, Bolig og Landdistrikter fortsat arbejder med digitalisering af sælgeroplysningsskema.
Udvalget opfordrer ministeren for by, bolig og landdistrikter til at have fokus på dette arbejde, og udvalget imødeser en status på dette arbejde.
 Udvalget opfordrer i øvrigt regeringen til, at der i forbindelse med evalueringen af lov nr. 609 af 14. juni 2011 om revision af huseftersynsordningen m.v. i første halvdel af 2017 skal være særlig opmærksomhed på eventuelle interessekonflikter i forbindelse med formidling af tilstandsrapporter.
 P.u.v.
