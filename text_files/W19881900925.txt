 En gift mand M, der blev arbejdsløs pr. 1. september 1986 og den 7.
 januar 1987 søgte kontanthjælp, fik udbetalt tilbagebetalingspligtig  

 hjælp med 4.050 kr., men fik afslag på yderligere hjælp på grund af sin  

 formue, der primært bestod af en kapitalpension på ialt 276.000 kr.
 Ankestyrelsen tiltrådte afslaget på yderligere kontanthjælp.
 Ankestyrelsen lagde tillige vægt på M's eventuelle mulighed for på  

 ledighedstidspunktet den 1. september 1986 at søge den omhandlede  

 kapitalpension realiseret eller belånt.
 REDEGØRELSE FOR SAGEN:
 En gift mand M søgte den 7. januar 1987 socialforvaltningen om supplerende  

 kontanthjælp til hustruens lønindtægt, der udgjorde 7.000 kr. netto pr.  

 måned.
 M blev arbejdsløs pr. 1. september 1986. Han havde hidtil haft en indtægt  

 på 31.250 kr. brutto pr. måned samt fri bil.
 I perioden indtil 31. december 1986 havde han haft forskellige løse jobs  

 med en samlet indtægt på 6.000 kr.
 M fik pr. 1. februar 1987 arbejde med en indtægt på 20.000 kr. brutto pr.  

 måned samt tilskud til egen bil.
 I forbindelse med ansættelsen optog M et banklån på 135.000 kr. til køb af  

 bil.
 Om M's formueforhold forelå oplyst, at han havde en kapitalpension på  

 276.000 kr.
 Pensionen kunne ophæves med 3 måneders varsel til hver 31. december.
Pensionen var oprettet som et led i M's tidligere ansættelsesforhold.
Til  

 pensionen var knyttet en livsforsikring, der ville blive udbetalt ved hans  

 død.
 Såvel forsikring som kapitalpension var overført til M's nye arbejdsgiver.
 I tilfælde af en ophævelse skulle nettoprovenuet, der angiveligt kun ville  

 udgøre 26 - 27 % af det opsparede beløb, anvendes til nedbringelse af diverse  

 boliglån, som M havde optaget i banken i forbindelse med en ombygning af  

 familiens ejendom i årene 1974 - 76.
Ejendommen var vurderet til 810.000 kr., men ville ved salg indbringe  

 omkring 200.000 kr., bl.a. på grund af manglende pilotering.
Restgælden i  

 ejendommen udgjorde pr. 31. december 1986 508.000 kr., heraf 206.000 kr. til  

 banken.
M's ægtefælle ejede medarbejderaktier for 12.000 kr.
Hun havde til køb  

 heraf optaget et banklån på 12.000 kr.
 Ifølge oplysninger fra skattevæsenet havde aktierne pr. 31. december 1986  

 et samlet nominelt beløb af 5.500 kr., heraf var aktier til et nominelt beløb  

 af 5.400 kr. bundet indtil maj 1989. Kursværdien udgjorde 17.270 kr.
 M havde en kassekredit på 30.000 kr. og en restskat på 30.000 - 35.000 kr.
 Hustruen havde pr. 31. december 1986 et bankindestående på 18.365 kr. samt  

 en gæld til banken på 22.500 kr.
 Der var givet henstand med betaling af terminsydelser.
Inden sagens endelige behandling i det sociale udvalg fik M den 30. januar  

 1987 udbetalt supplerende kontanthjælp med 4.050 kr.
Hjælpen blev ydet med  

 tilbagebetalingspligt i henhold til bistandslovens § 26, stk. 1, nr. 3.
 Det sociale udvalg traf afgørelse om, at der ikke kunne ses bort fra M's  

 formue i henhold til bistandslovens § 39, hvorfor han ikke var berettiget til  

 yderligere hjælp i henhold til bistandslovens § 37.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse vedrørende afslag  

 på økonomisk hjælp i henhold til bistandslovens § 37 under henvisning til M's  

 formueforhold.
Nævnet lagde vægt på, at M på ansøgningstidspunktet havde oplyst, at han  

 påny var kommet i arbejde fra 1. februar 1987, samt på, at der den 30. januar  

 1987 var ydet ham tilbagebetalingspligtig hjælp i henhold til bistandslovens  

 § 37, jf. § 26, stk. 1, nr. 3, med ialt 4.050 kr.
Nævnet fandt, at det  

 sociale udvalg herved havde imødekommet familiens økonomiske behov.
 Nævnet fandt endvidere, at økonomisk behov herudover måtte finansieres ved  

 låneoptagning i pengeinstitut eller lignende med sikkerhed i de foreliggende  

 formuegenstande, herunder en kapitalpension på ialt 276.000 kr.
 KLAGEN TIL ANKESTYRELSEN:
 Sagen blev anket af M, der henviste til, at kapitalpensionsordningens  

 indestående hverken kunne overdrages eller gøres til genstand for udlæg eller  

 anden retsforfølgning fra kreditors side, sålænge kontohaveren ikke havde fri  

 rådighed over dette.
 LOVGRUNDLAG:
 Bistandslovens § 37 og § 39.
 Socialministeriets cirkulære af 16. december 1986 om kontanthjælp efter  

 bistandsloven, pkt.8.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse.
 Ankestyrelsen er enig med amtsankenævnet i dets begrundelse og lægger  

 herunder vægt på M's eventuelle muligheder for på ledighedstidspunktet den 1.  

 september 1986 at søge den omhandlede kapitalpension realiseret eller belånt.
