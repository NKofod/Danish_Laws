Fremsat den 2. juni 2022 af udenrigsministeren (Jeppe Kofod) Forslag til folketingsbeslutning om Danmarks ratifikation af protokoller om Finlands og Sveriges tiltrædelse af Den Nordatlantiske Traktat Folketinget meddeler sit samtykke til, at regeringen på Danmarks vegne ratificerer protokol om Finlands tiltrædelse af Den Nordatlantiske Traktat og protokol om Sveriges tiltrædelse af Den Nordatlantiske Traktat, når disse er undertegnet af repræsentanter fra alle NATOs medlemslande, og hvis de endelige protokoller i deres ordlyd i al væsentlighed svarer til nedenstående udkast til protokoller.
Udkast til protokol om Finlands tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Finlands tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Finlands regering en opfordring til at tiltræde Den Nordatlantiske Traktat.
I henhold til traktatens artikel 10 bliver Finland deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den [ ] 2022.
Udkast til protokol om Sveriges tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Sveriges tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Sveriges regering en opfordring til at tiltræde Den Nordatlantiske Traktat.
I henhold til traktatens artikel 10 bliver Sverige deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den [ ] 2022.
Bemærkninger til forslaget Ifølge artikel 10 i Den Nordatlantiske Traktat kan deltagerne i traktaten ved enstemmig beslutning opfordre enhver anden europæisk stat, som er i stand til at fremme grundsætningerne i traktaten og bidrage til det nordatlantiske områdes sikkerhed, til at tiltræde traktaten.
NATOs generalsekretær modtog den 18. maj 2022 Finlands og Sveriges ansøgninger om medlemskab i NATO.
Forudsat enighed mellem alle 30 medlemslande, forventes Det Nordatlantiske Råd at udstede en invitation til Finland og Sverige om at indlede tiltrædelsesforhandlinger med NATO.
 Tiltrædelsesforhandlingerne forventes at blive gennemført hurtigt.
Efter gennemførelsen af forhandlingerne og når Finland og Sverige forventeligt har bekræftet, at de fortsat ønsker at blive alliancemedlem, forventes der afholdt et særindkaldt møde i Det Nordatlantiske Råd, hvor repræsentanter for alle medlemmer af NATO i overværelse af repræsentanter for Finland og Sverige vil undertegne protokoller om henholdsvis Finlands og Sveriges tiltrædelse af Den Nordatlantiske Traktat.
På Danmarks vegne vil Danmarks faste repræsentant i Det Nordatlantiske Råd i så fald undertegne de to protokoller efter bemyndigelse og under forbehold for ratifikation.
Udkast til tiltrædelsesprotokoller i nærværende beslutningsforslag er i deres ordlyd identiske med protokoller for tidligere landes tiltrædelse af Den Nordatlantiske Traktat.
Ligeledes er udkastene i overensstemmelse med udkast til tiltrædelsesprotokoller udfærdiget på engelsk sendt fra NATOs generalsekretær til alle medlemslande i maj 2022. Der forventes ingen ændringer til udkastene.
Såfremt de endeligt undertegnede tiltrædelsesprotokoller for henholdsvis Finland og Sverige ikke i deres ordlyd i al væsentlighed svarer til udkastene i nærværende beslutningsforslag, vil regeringen på ny forelægge sagen for Folketinget.
I lyset af den højspændte sikkerhedspolitiske situation i Europa anser regeringen det for at være i Danmarks sikkerhedspolitiske interesse at fremme Finlands og Sveriges optagelse i NATO så hurtigt som muligt, herunder gennem en hurtig dansk ratifikation.
På baggrund af de forelagte udkast og forud for medlemslandenes undertegnelse af tiltrædelsesprotokollerne anmodes derfor om Folketingets samtykke til, at Danmark kan ratificere protokollerne for henholdsvis Finlands og Sveriges tiltrædelse af Den Nordatlantiske Traktat, når disse er undertegnet af repræsentanter fra alle NATOs medlemslande, og hvis de endelige protokoller i deres ordlyd i al væsentlighed svarer til ovenstående udkast til protokoller.
Ved at fremsætte beslutningsforslaget så tidligt i processen som muligt, vil regeringen være i stand til at deponere ratifikationsinstrumenterne umiddelbart efter undertegnelsen.
Det vil sende et stærkt signal om nordisk solidaritet, at Danmark derved kan være blandt de første lande til at ratificere Finlands og Sveriges tiltrædelsesprotokoller.
Det vil ligeledes kunne anspore andre medlemmer af NATO til at gennemføre hurtige ratifikationsprocesser.
 Spørgsmålet om Finlands og Sveriges optagelse i NATO har været forelagt Det Udenrigspolitiske Nævn.
Ifølge udkast til protokollernes artikel 1 skal NATOs generalsekretær ved de respektive protokollers ikrafttræden på samtlige NATO-landes vegne opfordre henholdsvis Finland og Sverige til at tiltræde Den Nordatlantiske Traktat.
Landene bliver herefter deltagere i traktaten ved deponering af deres respektive tiltrædelsesinstrumenter hos Amerikas Forenede Staters regering.
 Af udkast til artikel 2 fremgår, at de respektive protokoller træder i kraft, når samtlige NATO-lande har meddelt Amerikas Forenede Staters regering deres godkendelse deraf.
 For Danmarks vedkommende vil protokollernes godkendelse ske ved udfærdigelse af et ratifikationsinstrument for henholdsvis Finland og Sverige, der deponeres hos Amerikas Forenede Staters regering.
 Sagen forelægges for Folketinget under henvisning til grundlovens § 19, stk. 1, med anmodning om, at Folketinget giver sit samtykke til, at regeringen på Danmarks vegne ratificerer protokol om Finlands tiltrædelse af Den Nordatlantiske Traktat og protokol om Sveriges tiltrædelse af Den Nordatlantiske Traktat, når disse er undertegnet af repræsentanter fra alle NATOs medlemslande, og hvis de endelige protokoller i deres ordlyd i al væsentlighed svarer til udkast til protokoller i nærværende beslutningsforslag.
