 Ved lov nr. 144 af 13. april 1983 gennemførtes ændrede regler om den  

 skattemæssige behandling af udbytte fra selskaber, der er hjemmehørende i  

 udlandet, når udbyttemodtageren er omfattet af skattepligten efter  

 selskabsskattelovens § 1, stk. 1, nr. 1 og 2.
 Ifølge selskabsskattelovens § 13, stk. 1, nr. 2, skal de nævnte selskaber  

 ved opgørelsen af den skattepligtige indkomst ikke medregne udbytter fra  

 andre sådanne selskaber, når det udbyttemodtagende selskab har ejet mindst 25  

 pct. af aktie- eller andelskapitalen i det udbyttegivende selskab i hele det  

 indkomstår, hvori udbyttet er modtaget.
 Efter selskabsskattelovens § 13, stk. 3, finder reglerne i § 13, stk. 1,  

 nr. 2, også anvendelse på udbytter hidrørende fra selskaber hjemmehørende i  

 udlandet, såfremt det udbyttemodtagende selskab godtgør, at udbyttet hidrører  

 fra et eller flere selskaber, hvori den til grund for udbyttet liggende  

 selskabsindkomst beskattes efter regler, der ikke i væsentlig grad afviger  

 fra reglerne her i landet.
 Selskabsskattelovens § 13, stk. 3, har virkning fra og med skatteåret  

 1984/85.
 1. Hidtil har udenlandske udbytteindtægter givet det  

 udbyttemodtagende selskab adgang til datterselskabslempelse efter reglerne i  

 selskabsskattelovens § 17, stk. 3.
 Adgangen til for selskaberne at opnå datterselskabslempelse er opretholdt  

 for så vidt angår de tilfælde, hvor selskabsskattelovens § 13, stk. 3, ikke  

 finder anvendelse, fordi den til grund for udbyttet liggende selskabsindkomst  

 beskattes efter regler, der væsentligt afviger fra reglerne her i landet.
 Efter selskabsskattelovens § 17, stk. 3, skal udbytte, der hidrører fra  

 udenlandske datterselskaber, medregnes ved opgørelsen af det danske  

 moderselskabs skattepligtige indkomst, men den del af moderselskabets skat,  

 der svarer til forholdet mellem det modtagne udbytte og den skattepligtige  

 indkomst, eftergives efter ansøgning, idet der dog ikke kan eftergives et  

 større beløb end det, som det påhviler det udenlandske datterselskab at  

 udrede i skat af udbyttet til moderselskabet.
 Det er følgelig en betingelse for, at moderselskabet kan opnå  

 datterselskabslempelse, at det udenlandske datterselskab selv har udredet  

 skat af udbyttet.
 Såfremt det datterselskab, der udlodder udbytte til det danske  

 moderselskab, ikke har været beskattet, f.eks. fordi datterselskabet selv er  

 et holdingselskab, der efter reglerne i det pågældende udland har været  

 fritaget for at betale skat af udbytteindtægter, vil der ikke foreligge en  

 udenlandsk skat, der kan berettige til lempelse efter selskabsskattelovens §  

 17, stk. 3, uanset at datter-datterselskabet er fuldt beskattet i udlandet.
 I modsætning hertil er det for anvendelsen af selskabsskattelovens § 13,  

 stk. 3, uden betydning, i hvilket led af kæden selskabsbeskatningen har  

 fundet sted.
 I det nævnte eksempel finder reglen i selskabsskattelovens § 13, stk. 3,  

 med andre ord anvendelse, såfremt det danske moderselskab godtgør, at  

 udbyttet oprindeligt hidrører fra datter-datterselskabet, og at dette selskab  

 beskattes efter regler, der ikke i væsentlig grad afviger fra reglerne her i  

 landet.
 Hidrører kun en del af det danske moderselskabs udbytteindtægt fra  

 selskabsindkomst, der beskattes i overensstemmelse med de anførte krav,  

 finder § 13, stk. 3, alene anvendelse på denne del.
 Ministeren for skatter og afgifter har i bekendtgørelse nr. 580 af 4.  

 december 1984 fastsat nærmere regler om betingelserne for, at et givet  

 udenlandsk selskabsskattesystem kan anses for at opfylde lovens krav.
 Endvidere indeholder bekendtgørelsen visse specifikations- og  

 dokumentationskrav med henblik på at hindre en utilsigtet hel eller delvis  

 skattefritagelse for udbytter i tilfælde, hvor det pågældende udland enten  

 ikke beskatter selskabsindkomst, eller hvor beskatningen er ringe.
 2. I bekendtgørelsens § 1 præciseres, at det i første  

 række påhviler det udbyttemodtagende selskab at godtgøre over for  

 ligningsmyndighederne, at datter- eller datter-datterselskabet i det  

 pågældende udland beskattes efter regler, der i tilstrækkelig grad ligner de  

 danske.
 Dette hænger sammen med, at reglen i selskabsskattelovens § 13, stk. 3 - i  

 modsætning til lempelsesreglen i § 17, stk. 3 - er en regel om betinget  

 skattefritagelse, der i sin virkning ikke adskiller sig fra de øvrige regler  

 om opgørelsen af selskabets skattepligtige indkomst.
 De modtagne udbytter vil typisk være indtægtsført i moderselskabets  

 regnskab, men såfremt de betingelser, der fremgår af selskabsskattelovens §  

 13, stk. 1, nr. 2, og § 13, stk. 3, er opfyldt, fradrages eller tilbageføres  

 det tilsvarende beløb ved opgørelsen af moderselskabets skattepligtige  

 indkomst.
 3. Af bekendtgørelsens § 2, stk. 1, fremgår, at der  

 ved afgørelsen af, om den til grund for udbyttet liggende selskabsindkomst  

 beskattes efter regler, der i tilstrækkelig grad ligner de danske, skal  

 foretages en samlet vurdering af det pågældende udenlandske  

 selskabsskattesystem.
 I den samlede vurdering bør indgå forskellige former for konkrete  

 skattelettelser, som ikke ville kunne indrømmes efter danske regler.
 Der kan f.eks. være tale om konkret bevillingsmæssig lempelse eller  

 særligt lempelige regler for bestemte virksomhedstyper eller visse brancher.
 Der kan endvidere være tale om, at der indrømmes hel eller delvis  

 skattefrihed ved virksomhed inden for bestemte udviklingsområder i det  

 pågældende udland, medens virksomhed uden for disse udviklingsområder  

 beskattes fuldt ud.
 Hvis en samlet vurdering viser, at den totale skattebyrde, der i sådanne  

 tilfælde påhviler datterselskabet, er væsentligt mindre, end den ville have  

 været, såfremt skatten var blevet pålignet efter danske regler, kan  

 selskabsskattelovens § 13, stk. 3, ikke finde anvendelse.
Endelig kan der være tale om, at der f.eks. indrømmes generel skattefrihed  

 i kortere eller længere tid for udenlandsk ejede virksomheder, der etablerer  

 sig i det pågældende land.
Dette gælder navnlig udviklingslande, som har en  

 særlig interesse i udenlandske kapitalinvesteringer.
I sådanne tilfælde kan  

 selskabsskattelovens § 13, stk. 3, ikke finde anvendelse i den periode, hvori  

 datterselskabet er fritaget for at betale selskabsskat.
 4. I bekendtgørelsens § 2, stk. 2, er opregnet tre  

 kriterier, som hver for sig er afgørende for, om selskabsskattelovens § 13,  

 stk. 3, kan finde anvendelse.
 5. Ifølge bekendtgørelsens § 2, stk. 2, nr. 1, er det  

 en betingelse for, at selskabsskattelovens § 13, stk. 3, kan finde  

 anvendelse, at det pågældende udenlandske skattesystem er et egentligt  

 indkomstskattesystem, og at skatten pålignes som en procentdel af en opgjort  

 skattepligtig indkomst.
 Såfremt beskatningen sker i form af afgifter eller lignende, der opkræves  

 uafhængigt af indkomstens størrelse, vil dette i sig selv medføre, at  

 udbytter fra datterselskaber hjemmehørende i det pågældende land falder uden  

 for anvendelsesområdet for selskabsskattelovens § 13, stk. 3.
 Et selskabsskattesystem i lighed med det, der her i landet gælder for  

 indkøbsforeninger og produktions- og salgsforeninger, hvor den skattepligtige  

 indkomst beregnes som en procentdel af foreningens formue, vil heller ikke  

 kunne anerkendes i relation til selskabsskattelovens § 13, stk. 3.
 Dette gælder, uanset om den udenlandske skat eller afgift i det konkrete  

 tilfælde er lige så stor, som den danske indkomstskat ville have været,  

 såfremt datterselskabet havde været fuldt skattepligtigt her til landet.
 6. Ifølge bekendtgørelsens § 2, stk. 2, nr. 2, er det  

 en betingelse for, at selskabsskattelovens § 13, stk. 3, kan finde  

 anvendelse, at det pågældende udenlandske selskabsskattesystem ikke tillader  

 udloddede udbytter fratrukket ved opgørelsen af datterselskabets  

 skattepligtige indkomst.
 Bestemmelsen i selskabsskattelovens § 13, stk. 3, tilsigter at eliminere  

 den økonomiske dobbeltbeskatning, der ville blive resultatet, såfremt den del  

 af datterselskabets indkomst, der udloddes som udbytte, blev beskattet fuldt  

 ud i både datterselskabet og moderselskabet.
 Bekendtgørelsens § 2, stk. 2, nr. 2, præciserer, at selskabsskattelovens §  

 13, stk. 3, ikke kan finde anvendelse i de tilfælde, hvor en sådan  

 dobbeltbeskatning på forhånd vil være udelukket derved, at det datterselskab,  

 hvori den indkomstskabende aktivitet foregår, har fuldt fradrag for udloddede  

 udbytter.
Bestemmelsen rammer ikke de tilfælde, hvor datterselskabet i forbindelse  

 med skatteberegningen indrømmes delvis fradrag for udloddede udbytter.
I  

 sådanne tilfælde vil en eventuel anerkendelse af det pågældende udenlandske  

 selskabsskattesystem i relation til selskabsskattelovens § 13, stk. 3,  

 afhænge af, om beskatningen på grundlag af det delvise udbyttefradrag bringes  

 ned på et niveau, der er væsentligt lavere end det danske.
 7. Ifølge bekendtgørelsens § 2, stk. 2, nr. 3, er det  

 en betingelse for, at selskabsskattelovens § 13, stk. 3, kan finde  

 anvendelse, at den selskabsskat, der efter reglerne i det pågældende udland  

 kan pålignes datterselskabet, ikke er væsentlig mindre, end den tilsvarende  

 danske selskabsskat ville have været, såfremt datterselskabet havde været  

 fuldt skattepligtigt her til landet.
 Det følger heraf blandt andet, at den aktuelle skattebetaling til udlandet  

 ikke i sig selv er afgørende for, om selskabsskattelovens § 13, stk. 3, kan  

 finde anvendelse.
 At datterselskabet i det enkelte indkomstår ikke er blevet pålignet  

 selskabsskat, kan skyldes, at datterselskabet har kunnet udnytte regler i  

 lighed med med de danske om f.eks. underskudsfremførsel, afskrivning,  

 henlæggelse til investeringsfonds og lignende.
 Manglende skattebetaling til udlandet medfører med andre ord ikke i sig  

 selv, at udbyttet skal medregnes til moderselskabets skattepligtige indkomst,  

 men kan i givet fald give ligningsmyndigheden anledning til at indhente  

 nærmere oplysning om baggrunden herfor.
 Ved vurderingen af, om den selskabsskat, der efter reglerne i det  

 pågældende udland kan pålignes datterselskabet, er væsentligt mindre end den  

 tilsvarende danske skat, lægges der som udgangspunkt vægt på skatteprocentens  

 størrelse.
 Det er dog ikke muligt generelt at fastlægge, hvornår  

 selskabsskatteprocenten er så meget mindre end den danske procentsats, at  

 selskabsskattelovens § 13, nr. 3, ikke kan finde anvendelse, men en  

 beskatning af datterselskabet med en sats på mellem 30 og 35 pct. vil normalt  

 kunne anses som tilstrækkelig.
Der vil dog ikke udelukkende kunne lægges vægt på skattesatsens nominelle  

 størrelse.
F.eks. kan reglerne her i landet som udlandslempelse, jfr.  

 selskabsskattelovens § 17, stk. 2, medføre en faktisk beskatning på helt ned  

 til 20 pct. af beregningsgrundlaget.
En tilsvarende lempelig beskatning af  

 udenlandske indtægter vil således ikke være til hinder for, at  

 selskabsskattelovens § 13, stk. 3, kan finde anvendelse.
 8. I bekendtgørelsens §§ 3-6 er de generelle krav, som  

 må stilles til karakteren af det udenlandske selskabsskattesystem som sådan,  

 suppleret med særlige krav om specifikation og eventuel dokumentation til  

 brug ved den ligningsmæssige behandling af moderselskabets selvangivelse.
 9. Efterhånden som de nødvendige oplysninger om andre  

 landes selskabsskattesystemer kommer til at foreligge, vil  

 skattedepartementet udarbejde en fortegnelse over de lande, hvorfra  

 datterselskabsudbytter som udgangspunkt må anses for omfattet af bestemmelsen  

 i selskabsskattelovens § 13, stk. 3.
 Fortegnelsen offentliggøres i Meddelelser fra Skattedepartementet.
 10. Punkt 4 i skattedepartementets cirkulære af 8.  

 september 1983 om ændring af lov om indkomstbeskatning af aktieselskaber m.v.  

 og forskellige andre skattelove ophæves.
