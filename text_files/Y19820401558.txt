 Ministeriet finder ikke at have hjemmel til at fritage for  

 udstykningsafgift i tilfælde, hvor et areal, der er erhvervet ved frivillig  

 aftale, kunne have været erhvervet ved ekspropriation i henhold til gældende  

 lov.
 Ved skrivelse af 5.1.1982 har De spurgt, om der skal svares  

 udstykningsafgift, når der fraskilles et areal, der er erhvervet af en  

 myndighed, som opfylder betingelserne for at kunne ekspropriere arealet.
 De har henvist til, at fortjeneste ved salg af sådanne arealer ikke  

 medregnes ved opgørelse af særlig indkomst (jf. lov af 8.6. 1979) om ændring  

 af lov om særlig indkomstskat mv., cirkulære nr. 21 af 31.1. 1980 om  

 fritagelse for særlig indkomstskat af ekspropirationserstatninger og  

 cirkulære nr. 148 af 14.9.1981 om lov om ekspropriation til byudvikling), og  

 at visse dokumenter vedrørende sådanne frivilligt overtagne arealer er  

 stempelfri (jf. § 83 i stempelloven, lovbekendtgørelse nr. 375 af 8.7.1981).
 I den anledning skal man meddele følgende:
 Ifølge lov om afgift for ekspedition af udstykningssager (jf.  

 lovbekendtgørelse nr.122 af 25.3. 1977) svares afgift for matrikelvæsenets  

 ekspedition af udstykningssager (§ 1). Det fremgår af lovens § 3, at afgiften  

 skal svares, selv om der i anden lovgivning er hjemlet fritagelse for  

 afgifter til det offentlige.
 Ministeriet har ment at kunne fastsætte regler om, at der ikke skal svares  

 udstykningsafgift i tilfælde, hvor et fraskilt areal er erhvervet ved  

 ekspropriation, jf. punkt 1 i ministeriets cirkulære nr. 132 af 22.6. 1977 om  

 afgift for ekspedition af udstykningssager.
Derimod finder ministeriet ikke at have hjemmel til at fritage for  

 udstykningsafgift i tilfælde, hvor et areal, der er erhvervet ved frivillig  

 aftale, kunne have været erhvervet ved ekspropriation i henhold til gældende  

 lov.
Det samme gælder tilfælde, hvor ejeren af en ejendom i henhold til  

 gældende lovbestemmelser forlanger en del af sin ejendom overtaget af det  

 offentlige mod erstatning.
De kan f.eks. henvises til bestemmelsen i § 32,  

 stk. 2, i kommuneplanloven (lov nr. 287 af 26.6. 1975).
 (* 1) Offentliggjort i tidsskriftet Landinspektøren 31. bind, side 331.
