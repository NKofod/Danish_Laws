 Et medlem var ansat i et arkitektfirma og indgik i forbindelse med  

 lønforhandlinger i 1967 en aftale med arbejdsgiveren, hvorefter denne fra den  

 1. januar 1968 til Statsanstalten for Livsforsikring skulle indbetale et  

 månedligt beløb, der svarede til medlemmets lønforhøjelse.
 Medlemmet oplyste, at indbetalingerne nogenlunde svarede til  

 dyrtidsreguleringen, men blev aftalt individuelt hvert år.
 Ankenævnet fandt, at der ikke forelå tilstrækkeligt grundlag for at  

 antage, at den af arbejdsgiveren indbetalte pension var et led i et tidligere  

 ansættelsesforhold og lagde herefter til grund, at arbejdsgiverens  

 indbetaling af pension var af rent teknisk art og ikke omfattet af § 4 i  

 bekendtgørelse nr. 327 af 17 maj 1990. Der skulle således ikke ske fradrag i  

 medlemmets efterløn.
 Et medlem blev i 1960 ansat i et arkitektfirma.
I forbindelse med lønforhandlinger i 1967 indgik medlemmet en aftale med  

 arbejdsgiveren.
Denne skulle til Statsanstalten for Livsforsikring indbetale  

 et månedligt beløb fra den 1. januar 1968. Det indbetalte beløb svarede til  

 medlemmets lønforhøjelse.
Præmiebeløbet for 1968 udgjorde 6.347 kr., hvilket  

 svarede til stigningen i det lønregulerede pristal det pågældende år.  

 Ordningen erstattede en egentlig lønfremgang de kommende år.
 Den 1. oktober 1985 blev medlemmet omfattet af en overenskomst med Teknisk  

 Landsforbund, og medlemmets ansættelsesaftale kom herefter til at indeholde  

 en bestemmelse om, at arbejdsgiveren skulle indbetale 15 % i pensionsbidrag.
 Medlemmet ophørte den 31. maj 1991.
 Arbejdsløshedskassen fandt, at der alene skulle ske fradrag i efterlønnen  

 for pensionsindbetalinger foretaget efter den 1. oktober 1985.
 Arbejdsgiveren bekræftede direktoratets fremstilling af de aftaler, der  

 blev indgået med medlemmet om løn/pensionsbidrag.
 Medlemmet henviste over for direktoratet til, at aftalen om indbetalinger  

 til Statsanstalten før 1. oktober 1985 var af privat karakter.
 Direktoratet for Arbejdsløshedsforsikringen fandt, at der også forud for  

 den 1. oktober 1985 havde været etableret en forsikringsordning for medlemmet  

 med tilknytning til et ansættelsesforhold, idet aftalen med arbejdsgiveren  

 netop gik ud på, at medlemmet i stedet for den sædvanlige årlige  

 lønregulering fik indbetalt bidrag til forsikringsordningen.
 Der havde efter direktoratets opfattelse ikke været tale om, at  

 arbejdsgiveren blot tilbageholdt bidrag i medlemmets løn, og herefter som et  

 led i en betalingsordning indbetalte beløbene til en privat  

 forsikringsordning.
 Den omstændighed, at forsikringsordningen ikke var et led i en  

 overenskomst eller anden kollektiv ordning, medførte ifølge direktoratet ikke  

 i sig selv, at løbene udbetalinger fra denne ordning kunne holdes uden for  

 fradragsreglerne.
 Medlemmet anførte i klagen, at der var tale om et praktisk arrangement.  

 Beløbsstørrelsen blev fastsat alene af medlemmet og skyldtes, at han vidste,  

 at han kunne leve for den løn, han havde fået i 1967. Medlemmet henviste til,  

 at firmapensioner på det tidspunkt var en sjældenhed.
Medlemmet oplyste endvidere, at indbetalingerne svarede nogenlunde til  

 dyrtidsreguleringen, men blev aftalt individuelt hvert år.
Der var tale om en  

 mundtlig aftale.
 Ankenævnet fandt, at der ikke forelå tilstrækkeligt grundlag for at  

 antage, at den af arbejdsgiveren indbetalte pension var et led i  

 ansættelsesforholdet.
 Ankenævnet lagde til grund, at arbejdsgiverens indbetalinger til  

 pensionsordningen var af rent teknisk art og ikke omfattet af § 4 i  

 direktoratets bekendtgørelse nr. 327 af 17. maj 1990.
 Ankenævnet ændrede således direktoratets afgørelse.
