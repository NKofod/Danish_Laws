Skriftlig fremsættelse (2. december  

 1998) Sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om offentlig  

 sygesikring og lov om social service (Ændring af  

 medicintilskudsregler).
(Lovforslag nr.
L 128).
Lovforslaget gennemfører på baggrund af  

 Medicinudvalget betænkning en omfattende omlægning af reglerne  

 for sygesikringstilskud til lægemidler.
Omlægningen vil bl.a.  

 indebære, at de offentlige tilskudsmidler især anvendes til  

 personer med et stort behov for medicin.
Det sker ved at lade tilskuddets  

 størrelse afhænge af den enkelte patients forbrug af  

 tilskudsberettigede lægemidler.
 Forslaget har følgende hovedelementer:
Der ydes ikke offentligt tilskud til køb af  

 tilskudsberettigede lægemidler ved et forbrug på mindre end 500  

 kr. årligt.
Der ydes 50 pct. tilskud til et årligt forbrug mellem  

 500 og 1.200 kr., 75 pct. tilskud til forbrug mellem 1.200 og 2.800 kr. og 85  

 pct. tilskud til forbrug over 2.800 kr. om året.
 Børn under 18 år fritages for egenbetalingsgrænsen  

 på 500 kr., idet børn modtager 50 pct. tilskud til hele  

 forbruget op til 1.200 kr. om året.
 For personer med et stort, varigt og fagligt veldokumenteret behov  

 for lægemidler lægges loft på 3.600 kr. over den  

 årlige egenbetaling, svarene til gennemsnitlig 300 kr. pr. måned.  

 Reglen erstatter en lignende bestemmelse i den sociale lovgivning.
 Servicelovens regel om hjælp til medicin til personer, der  

 vælger at dø i eget hjem eller på hospice, ophæves.  

 I stedet fastsættes en lignende regel i sygesikringsloven.
 Insulins særstatus med 100 pct. tilskud bortfalder,  

 således at diabetikere modtager tilskud som andre medicinbrugere.
 Der sker en præcisering af de kriterier, der ligger til grund  

 for en afgørelse af, om et lægemiddel skal være  

 tilskudsberettiget eller ej.
 Der oprettes i Lægemiddelstyrelsen et landsdækkende  

 register til administration af det nye tilskudssystem.
 Lovforslaget gennemfører et element i  

 finanslovsaftalen for 1999.
