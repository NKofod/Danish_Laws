Bekendtgørelse om erhvervsuddannelsen til autolakerer I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 789 af 16. juni 2015, og § 4, stk. 1 og 2, og § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, og efter bestemmelse fra, samråd med og inddragelse af Malerfagets faglige Fællesudvalg fastsættes efter bemyndigelse:
Formål og opdeling § 1. Erhvervsuddannelsen til autolakerer har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Planlægning, beskrivelse og udførelse af autolakererarbejde under hensyn til naturfaglige, teknologiske, materiale-, kvalitets- og produktivitetsmæssige forhold.
 2) Samarbejde og kommunikation med kunder, leverandører og andre faggrupper.
 3) Sikring af personlig trivsel, sundhed og sikkerhed, arbejdspladsens arbejdsmiljø samt det nære, det omliggende og det globale miljø.
 4) Branchens faglige udvikling, forskellige karrierebaner, muligheder for deltagelse i efter- og videreuddannelse samt vilkår for at etablere egen virksomhed.
 5) Den danske model i rammerne af de sociale og politiske beslutninger, der påvirker den aktuelle samfunds- og arbejdsmarkedsudvikling.
 Stk. 2. Uddannelsen afsluttes med specialet autolakerer, niveau 4 i den danske kvalifikationsramme for livslang læring.
Stk. 3. Uddannelsen kan gennemføres som eux-forløb.
Uddannelsen tilrettelagt som eux-forløb omfatter alle uddannelsens kompetencemål.
 Stk. 4. Uddannelsen udbydes med talentspor.
Varighed § 2. Uddannelsen varer fra 4 år og 3 måneder til 4 år og 9 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 3 år og 3 måneder, hvoraf skoleundervisningen udgør 25 uger fordelt på tre skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 2 år og 6 måneder, hvoraf skoleundervisningen udgør 22 uger. .
 Stk. 4. Den i stk. 3 nævnte skoleundervisning opdeles i 3 skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 3 år og 9 måneder, hvoraf skoleundervisningen udgør 55,6 uger fordelt på mindst tre skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at elever i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Fagrelevante fysiske og matematiske forhold inden for korrosionslære, vedhæftningstyper, termiske forhold, luftskifte, tryk, forbrugs- og arealberegning, beregning af tørstofmængde, flydeevne og lagtykkelser.
 2) Regneregler, herunder parenteser, regning med procent, potenser og rødder, simpel algebraisk manipulation samt anvendelse af regnetekniske hjælpemidler.
 3) Farvernes blandingsmæssige egenskaber.
 4) Afmontering af karosseridele m.m. i forbindelse med lakering.
 5) Relevant produkt- og procesvalg.
 6) Metoder og disses anvendelsesområder.
 7) Forskellige værktøjstyper, deres anvendelsesområder og vedligeholdelse.
 8) Forskellige påføringsmetoder.
 9) Gældende kvalitetsbestemmelser og vejledninger.
 10) Fagrelevant it.
 11) Arbejdsmiljømæssige forholdsregler, herunder sikkerhed og ergonomi.
 12) Forskellige arbejdspladskulturer og samarbejdsrelationer i en virksomhed, herunder relationer mellem arbejdsgiver, arbejdsleder samt arbejdstager og mellem forskellige grupper af arbejdstagere og mellem virksomhed og kunder.
 13) Betydningen af tid, samarbejdsevne, personlig adfærd og ressourcers betydning for planlægning og udførelse af en arbejdsopgave.
 14) Organisationernes og virksomhedernes struktur, organisationernes funktionsområder, indflydelse og kommunikationsveje.
 15) Aftaler og love på arbejdsmarkedet, det fagretlige system, faglige konflikter og konfliktløsning.
 16) Sundhed og den enkeltes levevilkår, herunder personlig hygiejne, kost og fysisk form.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Enkel farveefterligning.
 2) Metoder til almindeligt forekommende arbejdsprocesser i et autolakereri, eksempelvis klargøring, spartling, slibning og påføring af fylder.
 3) It til fagrelateret informationssøgning.
 4) Metoder til udvælgelse og anvendelse af den korrekte slibeproces.
 Stk. 4. Eleven skal have kompetence til på grundlæggende niveau at kunne:
1) søge efter, forklare og anvende eksisterende faglig dokumentation i forhold til en praktisk autolakereropgave, 2) anvende it til fagrelateret informationssøgning, 3) udarbejde almindelig anvendt faglig dokumentation, f.eks. arbejdssedler, 4) foretage enkle farveefterligninger, 5) anvende materialeteknologiens relevante begreber og terminologier i faglige sammenhænge, 6) afmontere karosseridele m.m., 7) anvende sin viden om fagrelevante fysiske, kemiske og matematiske forhold inden for korrosionslære, vedhæftningstyper, termiske forhold, luftskifte, tryk, forbrugs- og arealberegning, beregning af tørstofmængde, flydeevne og lagtykkelser, 8) træffe relevante produkt-, proces- og metodevalg samt anvende sin viden om kvalitetsbestemmelser og vejledninger, 9) indgå i almindeligt forekommende arbejdsprocesser i et autolakereri, f.eks. klargøring, spartling, slibning og påføring af fylder, herunder foretage afdækning til lakering, vælge og anvende korrekt slibeproces, vælge produkter til arbejdsopgaver indenfor autolakering samt industriel overfladebehandling under faglig vejledning, anvende forskellige sprøjtetyper til givne opgaver ud fra et kendskab til sprøjternes funktion og vedligeholdelse, foretage enkle plastreparationer under faglig vejledning og lakere enkle autoemner under faglig vejledning, 10) planlægge, koordinere og udføre en arbejdsopgave i forhold til f.eks. arbejdsbeskrivelser, planlægge forskellige arbejdsprocesser samt identificere forskellige samarbejdsrelationer, drøfte forskellige arbejdsmetoders anvendelighed i forskellige arbejdsmæssige sammenhænge, herunder stille forslag til innovative ændringer eller til brug af andre metoder, indgå i forskellige samarbejdsrelationer/situationer og i et samarbejde kunne planlægge og udføre en arbejdsopgave, 11) vælge og praktisk anvende de faglige arbejdsmetoder, der er mest hensigtsmæssige ud fra den givne situation og i forhold til miljø, sikkerhed og kvalitet, 12) kvalitetssikre og reflektere over sit udførte arbejde for herigennem at kunne forbedre arbejdsprocesser samt identificere sit behov for nye læringsmål, 13) forebygge arbejdsbetingede lidelser og ulykker, 14) agere i faget ud fra en viden om forskellige virksomheds- og arbejdspladskulturer og samarbejdsrelationer i en virksomhed, herunder relationer mellem arbejdsgiver, arbejdsleder samt arbejdstager og mellem forskellige grupper af arbejdstagere og mellem virksomhed og kunder, 15) agere hensigtsmæssigt som autolakerer ud fra en viden om aftaler og love på arbejdsmarkedet, fagets aflønningsformer, organisationernes og virksomhedernes struktur og virke og 16) analysere, beskrive og kommunikere faglige forhold, der er relevante i forhold til uddannelsen.
 Stk. 5. Eleven skal have gennemført følgende grundfag på følgende niveau og med følgende karakter:
 1) Naturfag på E-niveau, bestået.
 2) Dansk på E-niveau, bestået.
Stk. 6. Eleven skal have opnået følgende certifikat eller lignende: Personlig sikkerhed ved arbejde med epoxy og isocyanater, jf.
Arbejdstilsynets retningslinjer.
 Stk. 7. For at kunne blive optaget til skoleundervisningen i eux-hovedforløbet skal eleven, ud over kravene i stk. 2-6 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
5) Fysik på C-niveau 6) Teknologi på C-niveau.
 Stk. 8. For elever i eux-forløb træder fagene i stk. 7, nr. 4-5, i stedet for det i stk. 5, nr. 1 nævnte fag.
 Stk. 9. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 10. Er der i stk. 5 fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 7, uanset en eventuel forskel mellem de pågældende niveauer.
Kompetencer m.v. i hovedforløbet § 4. Kompetencemålene for hovedforløbet er:
 1) Eleven kan anvende elektronisk kommunikation og informationsindsamling, planlægge sit arbejde og anvende it til tidsnormering, prissætning samt til udførelsen af faglige arbejdsopgaver.
 2) Eleven kan foretage farveanalyse, farveblanding og farvetilpasning med de mest aktuelle værktøjer og elektroniske hjælpemidler under hensyn til farvernes fysiske og blandingsmæssige egenskaber.
 3) Eleven kan identificere muligheder for forbedring af materialer, værktøj, teknikker m.v. og deltage i udvikling af faget, herunder innovativt anvende viden om faktorer, som skaber teknologisk udvikling, produktudvikling og nye markeder.
 4) Eleven kan identificere forskellige typer industriel overfladebehandling med tilknyttede sikkerhedsforanstaltninger, materialer, anlæg og maskiner, påføringsmetoder, kontrol- og kvalitetsprocedurer samt reparation og vedligeholdelse.
 5) Eleven kan på baggrund af fagets udvikling forstå behovet for personlig efter- og videreuddannelse.
 6) Eleven har kendskab til lovmæssige og ressourcemæssige forhold, der skal tages højde for ved drift af et autolakereri.
 7) Eleven kan dels identificere og beskrive årsager til problemer i arbejdsmiljøet og udarbejde forslag til løsning af disse, dels arbejde med sundhed og trivsel, så eleven er i stand til at varetage fagets arbejdsopgaver.
 8) Eleven kan arbejde med og debattere sammenhænge i arbejdsmiljøet, det ydre miljø samt disses betydning for sundhed og livskvalitet.
 9) Eleven kan udbygge sine kompetencer til at deltage som aktiv, ansvarlig og handlekraftig samfundsborger i et demokratisk samfund i en globaliseret og foranderlig verden.
 10) Eleven er i stand til at identificere naturfaglige problemstillinger i både almene og erhvervsfaglige sammenhænge, herunder anvendelse af relevante udregningsprincipper.
 11) Eleven kan anvende teknisk engelsk i autolakererfaget.
 12) Eleven kan anvende det danske sprog i uddannelses- og arbejdsmæssige sammenhænge.
 13) Eleven kan koble fagets teori og praksis ved hjælp af praktikumopgaver.
 14) Eleven kan på baggrund af en forståelse af de enkelte processer (fra start til slut) i en arbejdsopgave planlægge sit arbejde og efterfølgende foretage den optimale sammensætning af værktøj, udstyr, materialer og teknikker inden for følgende områder:
 a) Sprøjte- og tørreteknikker.
 b) Klargøring af emner, som skal behandles.
 c) Af- og påmontering af øvrige karrosseridele.
 d) Reparation af autodele, herunder reparation af kompositte materialer.
 e) Sealing.
 f) Specialafdækning.
 g) Procesopbygning til afsluttende færdiglakering med forskellige materialer.
 h) Finish med forskellige efterbehandlingsmetoder.
 i) Kvalitetssikring af eget arbejde (fra planlægning over arbejdsprocesser til arbejdsresultat) ud fra gældende normer og standarder.
 Stk. 2. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau, jf. bekendtgørelse om uddannelsen til højere teknisk eksamen (htx-bekendtgørelsen), dog med uddannelsestiden 155 timer svarende til 6,2 uger.
 2) Engelsk på B-niveau, jf. htx-bekendtgørelsen, dog med uddannelsestiden 120 timer svarende til 4,8 uger.
 3) Matematik på B-niveau, jf. htx-bekendtgørelsen, dog med uddannelsestiden 125 timer svarende til 5 uger.
 4) Fysik på B-niveau, jf. htx-bekendtgørelsen, dog med uddannelsestiden 90 timer svarende til 3,6 uger.
 5) Kemi på C-niveau, jf. bekendtgørelse om hf-uddannelsen tilrettelagt som enkeltfagsundervisning for voksne (hf-enkeltfagsbekendtgørelsen) eller bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen), dog med uddannelsestiden 60 timer svarende til 2,4 uger.
 6) Teknikfag på B-niveau, design og produktion, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 100 timer svarende til 4 uger.
 7) Teknologi på B-niveau, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 75 timer svarende til 3 uger.
 8) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 15 timer svarende til 0,6 uge.
 10) Valgfag i form af et løft af niveau i et fag (uddannelsestid 100 timer svarende til 4 uger).
 Stk. 3. Skolen skal som minimum udbyde følgende valgfag: Matematik på A-niveau.
Stk. 4. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål og målene for de gymnasiale fag efter stk. 2. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 5. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 6. Omfanget af det skriftlige arbejde i fagene opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
Elevtiden omfatter ikke interne prøver.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af elevtid, som fremgår af reglerne om de gymnasiale uddannelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 7. Samspillet mellem skole og praktikvirksomhed (herunder praktikum) beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse og bestemmelser om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
 Stk. 3. Bekendtgørelse om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Afsluttende prøve og gymnasial eksamen § 6. Skolen afholder en afsluttende prøve som afslutning på sidste skoleperiode.
Prøven udgør en svendeprøve.
Stk. 2. Den afsluttende prøve består af en praktisk opgave og en skriftlig prøve.
Den praktiske opgave har en varighed af 34 timer og består af fem arbejdsopgaver fra behandlingsopbygning til og med færdiglakering, skadesreparation, plastreparation og farveefterligning.
Den skriftlige prøve varer 3 timer og tager udgangspunkt i den praktiske opgave.
Prøven indeholder herudover opgaver inden for materialeberegning og skadesopgørelse.
Stk. 3. Bedømmelsen af den praktiske prøve og den skriftlige prøve foretages af eksaminator og 2 censorer ved prøvens afslutning.
Ved bedømmelsen af den praktiske opgave afgiver eksaminator og censorer en samlet karakter, der fremkommer som et gennemsnit af karaktererne for hver af de praktiske arbejdsopgaver.
Karakteren for den skriftlige prøve udgør ¼ af den samlede karakter, og karakteren for den praktiske opgave udgør ¾.
 Stk. 4. Opgaverne stilles af skolen efter samråd med og forslag fra det faglige udvalg.
 Stk. 5. For at der kan udstedes skolebevis, skal eleven have opnået et gennemsnit på mindst 02 af sine karakterer i alle fag i hovedforløbet.
Stk. 6. Ved uddannelsens afslutning udsteder det faglige udvalg et svendebrev til eleven.
Prøvekarakteren fremgår af svendebrevet, og det faglige udvalg kan påtegne svendebrevet betegnelserne bestået, bestået med ros, bestået med bronzemedalje, eller bestået med sølvmedalje.
Herudover skal svendebrevet indeholde oplysninger om elevens deltagelse i valgfri specialefag og eventuel deltagelse i talentspor.
§ 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i kemi og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Der skal i projektet indgå et gymnasialt fag på mindst B-niveau.
Projektet skal tilrettelægges sammen med erhvervsuddannelsens afsluttende prøve.
Stk. 4. Ved uddannelsens afslutning udsteder skolen, udover det i § 6, stk. 6, nævnte svendebrev, bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 15. juli 2016.
Stk. 2. Bekendtgørelse nr. 347 af 27. marts 2015 om erhvervsuddannelsen til autolakerer ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen i perioden fra den 1. august 2015 til og med den 14. juli 2016.
 Stk. 3. Elever, som er nævnt i stk. 2, og elever på den tilsvarende hidtidige erhvervsuddannelse, som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser, kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 4. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
Styrelsen for Undervisning og Kvalitet, den 8. marts 2016 DirektørJens Strunge Bonde / Ulla Bødker Bilag 1 Kriterier for godskrivning 1. Kriterier for vurdering af, om eleven har 2 års relevant erhvervserfaring, jf. § 66 y, stk. 1, i lov om erhvervsuddannelser 2. Erhvervserfaring, der giver grundlag for godskrivning for alle elever Arbejdserfaringen skal være opnået inden for de seneste 5 år.
3. Uddannelse, der giver grundlag for godskrivning for alle elever Uddannelsen skal være afsluttet inden for de seneste 5 år.
