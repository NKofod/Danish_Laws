 I de pensionskasser, hvor hvert enkelt medlem får tilsagn om den pension,  

 der ifølge det for kassen godkendte beregningsgrundlag kan gives for de for  

 medlemmet fastsatte bidrag, har de sidste 10 - 15 års stadigt voksende  

 forskel mellem den gennemsnitlige forrentning, kasserne har opnået af deres  

 midler, og den i beregningsgrundlaget forudsatte rentefod, medført, at disse  

 kasser har konstateret meget betydelige overskud.
 Disse overskud har været af en sådan størrelsesorden, at kasserne  

 gennemgående har fundet det nødvendigt at supplere vedtægternes generelle  

 bestemmelser om overskuds anvendelse med bonusregulativer, som er godkendt af  

 forsikringsrådet, og som indeholder detaillerede forskrifter om overskuddets  

 fordeling blandt tjenstgørende medlemmer og pensionister.
 Der er ved udarbejdelsen af bonusreglerne ofte lagt særlig vægt på, at  

 stigende bonustillæg til de aktuelle pensioner i nogen grad skal kunne værne  

 pensionisterne mod den fortsatte inflation, medens bonustilsagnenes  

 tiltagende betydning for de tjenstgørende medlemmer som hovedregel er ladet  

 ude af betragtning i de tilfælde, hvor medlemmerne udtræder af kassen med ret  

 til udtrædelsesgodtgørelse.
 Under indtryk af den allerseneste tids voldsomme rentestigning, som bl.a.  

 har medført, at den for livs- og pensionsforsikringsselskaber godkendte  

 grundlagsrente for straks begyndende livrenter, som tegnes mod indskud og  

 uden ret til bonus, inden for de sidste 12 måneder i 4 tempi er forøget fra  

 10 til 17% p.a., må det imidlertid være rigtigt, at der fremtidig gives  

 udtrædende medlemmer en rimelig andel af værdien af allerede tilskrevet  

 bonus.
 Forsikringsrådet skal derfor henstille til pensionskassen at udarbejde -  

 og søge godkendt - herpå sigtende bonusbestemmelser.
