En dansker, der var emigreret til USA i 1930 og havde fået amerikansk  

 statsborgerret samt havde erhvervsvirksomhed og bolig der, havde købt et  

 enfamilieshus i Danmark til ferieformål.
Hans hustru boede her, og da han  

 under et ferieophold her blev syg og måtte blive i Danmark i ca. 1 1/2 år,  

 blev han anset for fuld skattepligtig fra ferieopholdets start i henhold til  

 kildeskattelovens § 1, nr. 1, jf.
 § 7, stk. 1.
 A klagede over, at de stedlige skattemyndigheder havde anset ham for fuldt  

 skattepligtig til den danske stat i medfør af kildeskattelovens § 1, nr. 1,  

 jf. lovens § 7, stk. 1, fra den 10. juli 1984.
Det var oplyst, at klageren i 1930 var emigreret til USA, og at han i 1936  

 havde fået amerikansk statsborgerskab.
I 1961 havde han erhvervet et  

 enfamilieshus på Fyn med henblik på benyttelse som feriebolig.
I forbindelse med, at hans daværende hustru, der var dansk født, var  

 blevet alvorligt syg og ønskede at tilbringe sine sidste leveår i Danmark,  

 var ægtefællerne imidlertid i 1963 flyttet her til landet, hvor de havde  

 bosat sig i huset på Fyn.
Samtidig havde klageren bevaret sin bopæl i USA og  

 den her drevne virksomhed.
Efter hustruens død i 1972 var klageren på ny  

 udrejst til USA, og han havde herefter alene været anset for begrænset  

 skattepligtig i Danmark med hensyn til enfamilieshuset på Fyn.
Klageren var i 1973 blevet gift igen, og hustruen havde siden indgåelsen  

 af ægteskabet boet i huset på Fyn, således at ægtefællerne havde besøgt  

 hinanden henholdsvis i USA og Danmark.
I oktober 1984 havde klageren, der var  

 rejst til Danmark den 10. juli 1984, fået et alvorligt hjertetilfælde og var  

 blevet indlagt på hospitalet.
Sygdommen havde forhindret hans planlagte  

 tilbagerejse til USA, og efter at lægerne i juni 1985 havde frarådet ham at  

 rejse, havde han den 12. juni 1985 tilmeldt sig det pågældende folkeregister.  

 Klageren var klar over, at han ikke ville kunne nå at rejse tilbage før  

 udløbet af fristen på 365 dage i kildeskattelovens § 8, stk. 2  

 (turistreglen). Først den 5. februar 1986 var klagerens helbredsmæssige  

 tilstand blevet sådan, at han på ny kunne rejse til USA.
 De stedlige skattemyndigheder havde været af den opfattelse, at klageren  

 var at anse for fuldt skattepligtig til Danmark fra den 10. juli 1984 at  

 regne, idet han måtte anses for at have bopæl her i landet, således som dette  

 begreb forstås efter kildeskattelovens § 1, nr. 1. Endvidere opfyldte han  

 betingelserne i lovens § 7, stk. 1, da hans ophold i landet fra nævnte dato  

 ikke kunne betegnes som kortvarigt ophold på grund af ferie eller lignende.
 Klageren gjorde gældende, at han ikke i det omhandlede år havde haft en  

 sådan tilknytning her til landet, at han kunne siges at have haft bopæl her  

 med deraf følgende skattepligt i medfør af kildeskattelovens § 1, nr. 1. Han  

 anførte herved, at han siden 1946 havde boet på en ham tilhørende ejendom i  

 USA, og at hans indtægtsmæssige og økonomiske forhold i mere end 50 år havde  

 været knyttet til USA, medens hans besøg i Danmark udelukkende havde haft  

 turistmæssig karakter.
 Endvidere henviste klageren til den af Østre Landsret den 28. maj 1986  

 afsagte dom, hvor skattepligt til Danmark blev anset for at være ophørt ved  

 udrejse til Schweiz, hvor skatteyderen tog bopæl og havde fast arbejde,  

 uanset at han bevarede boligen her i landet, hvor hans familie fortsat boede.
 Klageren nedlagde herefter påstand om, at den fulde skattepligt til  

 Danmark først kunne anses for indtrådt ved hans tilmeldelse til  

 folkeregisteret den 12. juni 1985. Han henviste til bestemmelsen i  

 kildeskattelovens § 8, stk. 2, hvorefter personer, der tager ophold her i  

 landet som turister eller i studieøjemed, først bliver fuldt skattepligtige  

 efter § 1, nr. 3 (ophold her i et tidsrum af mindst 6 måneder), når de med  

 eller uden afbrydelse har opholdt sig her i mere end 365 dage inden for et  

 samlet tidsrum af 2 år.
Under de foreliggende omstændigheder, hvor klageren ejede en helårsbolig i  

 Danmark, som beboedes af hans hustru, fandt Landsskatteretten, at klageren  

 måtte anses for at have bopæl i Danmark.
Da hans ophold her i landet fra den  

 10. juli 1984 ikke havde karakter af kortvarigt ophold på grund af ferie  

 eller lignende, fandt retten endvidere, at han med rette var anset for fuldt  

 skattepligtig fra nævnte dato i medfør af kildeskattelovens § 1, nr. 1, jf. §  

 7, stk. 1. Bestemmelsen i lovens § 8, stk. 2, fandt herefter ikke anvendelse.
 LV 1986, A 1.1.1.
