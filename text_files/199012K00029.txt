Nr LSF 29 Forslag til Lov om ændring af lov om beskatning af fortjeneste ved  

 afståelse af aktier m.v. og lov om en realrenteafgift af visse  

 pensionskapitaler m.v. (Beskatning af fortjeneste ved afhændelse af  

 aktietegningsrettigheder (warrants)) Fremsat af Jens Thoft (SF) Rahbæk Møller (SF) Bjørn Poulsen (SF) Ebba  

 Strange (SF) den 4. oktober 1990 § 1 I lov om beskatning af fortjeneste ved afståelse af aktier m.v., jf.  

 lovbekendtgørelse nr. 698 af 5. november 1987, som ændret senest ved § 1 i  

 lov nr. 356 af 1. juni 1990, foretages følgende ændring:
 1. Efter § 2 b indsættes som ny paragraf:
»§ 2 c.
Fortjeneste ved afståelse af aktietegningsrettigheder  

 (warrants) medregnes ved opgørelsen af den skattepligtige almindelige  

 indkomst, når den pågældende aktietegningsrettighed er udstedt således, at  

 der gives mulighed for tegning af aktie i henhold til  

 aktietegningsrettigheden senere end 3 måneder fra rettighedens udstedelse.
 Stk. 2. Fortjeneste ved afståelse af aktier erhvervet ved  

 udnyttelse af aktietegningsrettigheder som nævnt i stk. 1 medregnes ved  

 opgørelsen af den skattepligtige almindelige indkomst.
 Stk. 3. I fortjeneste, der i et givet indkomstår er skattepligtig  

 efter stk. 1 og 2, kan den skattepligtige fradrage tab ved afståelse af  

 aktietegningsrettigheder som nævnt i stk. 1 eller aktier erhvervet ved  

 udnyttelse af aktietegningsrettigheder som nævnt i stk. 2. Overstiger de  

 samlede tab de samlede fortjenester, kan det overskydende tab fradrages i  

 fortjeneste efter stk. 1 og stk. 2 i de 5 efterfølgende indkomstår.
 Stk. 4. Fortjeneste ved afståelse af aktietegningsrettigheder som  

 nævnt i stk. 1 opgøres efter reglerne i § 5, stk. 1-3.
Stk. 5. Fortjeneste ved afståelse af aktier som nævnt i stk. 2  

 opgøres efter reglerne i § 5, stk. 1-3, idet anskaffelsessummen opgøres som  

 summen af anskaffelsessummen for den udnyttede aktietegningsrettighed og det  

 beløb, der ved tegningen af aktien skulle indbetales for aktien.« § 2 I lov om en realrenteafgift af visse pensionskapitaler m.v., jf.  

 lovbekendtgørelse nr. 762 af 12. december 1988, som ændret senest ved § 10 i  

 lov nr. 250 af 25. april 1990, foretages følgende ændring:
 1. I § 3, stk. 1, indsættes efter nr. 5 som nyt nummer:
»6) Realiserede kursgevinster ved afståelse af  

 aktietegningsrettigheder (warrants) samt aktier eller anparter erhvervet ved  

 udnyttelse af sådanne aktietegningsrettigheder, når de pågældende  

 aktietegningsrettigheder er udstedt således, at der gives mulighed for  

 tegning af aktie i henhold til aktietegningsrettigheden senere end 3 måneder  

 fra rettighedens udstedelse.« § 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Det burde have været skatteministerens opgave at skride ind over for det  

 skattemæssige misbrug af et af de nye finansielle instrumenter, warrants.
Det  

 er endnu ikke sket, hvorfor SF hermed i uændret form genfremsætter forslaget,  

 der ikke nåede at blive førstebehandlet sidste folketingsår.
Der henvises til  

 lovforslag nr.
L 240, Folketingstidende 1989-90 sp. 11098 og Tillæg A sp.  

 5765.
Hvis skatteministeren ellers havde set det som sin opgave at forhindre  

 helt tilfældig og ukontrolleret udsivning af statens indtægtsgrundlag, burde  

 han have været SF evig taknemmelig for, at dette lovforslag blev fremsat i  

 foråret - også selv om det ikke kunne nå at blive behandlet.
Lovforslagets  

 formål var nemlig at bremse for spekulationsudstedelsen af warrants.
Det er  

 stort set lykkedes.
 Men denne gang fremsættes forslaget med det formål at skabe egentlige  

 beskatningsregler for dette nye finansielle instrument.
 En warrant er en aktietegningsrettighed, der giver indehaveren mulighed  

 for i løbet af rettighedens løbetid - typisk 3-5 år - at tegne en aktie til  

 en forud fastsat kurs, typisk aktiekursen ved aktietegningsrettighedens  

 udstedelse.
En warrant giver således indehaveren mulighed for at spekulere i en akties  

 kursstigning uden at skulle anskaffe en aktie.
Der gives altså mulighed for  

 at deltage i kursstigningen for et lavere investeringsbeløb, nemlig den pris,  

 der skal betales for den pågældende warrant.
Skattemæssigt har skattemyndighederne fastslået, at en warrant skal  

 beskattes efter aktieavancebeskatningslovens regler, dvs. at en fortjeneste  

 er skattefri efter 3 års besiddelsestid.
Er den pågældende warrant anskaffet  

 af en realrenteafgiftspligtig, anses kursgevinsten for afgiftsfri efter  

 reglerne for tegningsretter.
Baggrunden for 3-års-reglen i aktieavancebeskatningsloven og  

 afgiftsfriheden i realrenteafgiftsloven er, at man ønsker at stimulere  

 aktieinvesteringer i erhvervslivet.
Men en warrant kræver ikke ejerens  

 tilsvarende investering, og derfor mener SF, at der ikke er baggrund for  

 skatte- og afgiftsfriheden.
Denne foreslås derfor ophævet.
 3 store børsnoterede selskaber, Hafnia Holding A/S, ØK A/S og A/S  

 Accumulator Invest, har i foråret udstedt warrants, der er optaget til  

 notering på Københavns Fondsbørs, og der er noteret til kurser, der absolut  

 indbyder til, at der udstedes flere.
En række selskaber har da også på generalforsamlingen bemyndiget  

 bestyrelserne til at udstede warrants.
Dette gælder Baltica Holding m.fl.
En medvirkende årsag til denne pludselige interesse for at udstede  

 warrants synes at være en ændret praksis fra Skatteministeriets side for den  

 skattemæssige behandling af warrants udstedt til medarbejdere.
Efter hidtidig  

 praksis skal medarbejdere beskattes af hele fordelen ved at modtage  

 aktietegningsrettigheder, konvertible obligationer og aktieoptioner, og  

 fordelen skal opgøres ved udnyttelse af rettigheden.
Men  

 Skatteministeriet har tilsyneladende nu accepteret, at for  

 aktietegningsrettigheder skal fordelen ved tildelingen beskattes ved  

 tildelingen, hvorefter en eventuel kursgevinst er skattefri, hvis  

 medarbejderen beholder aktietegningsrettigheden mere end 3 år.
Da netop  

 aktietegningsrettighederne har løbetid på over 3 år og ikke kræver den samme  

 investering som aktier, er aktietegningsrettigheder derfor et middel til at  

 give ledende medarbejdere store skattefri gevinster.
Bemærkninger til de enkelte bestemmelser Til § 1 I bestemmelsen fastslås, at fortjenesten ved afståelse af  

 aktietegningsrettigheder er skattepligtig almindelig indkomst, uanset hvor  

 længe skatteyder har besiddet aktietegningsrettigheden.
Dette gælder både for  

 almindelige aktionærer og for aktionærer omfattet af de såkaldte  

 værnsaktieregler.
 Tilsvarende gælder for fortjeneste på aktier, der er tegnet ved udnyttelse  

 af aktietegningsrettigheder.
I stk. 1 defineres aktietegningsrettigheder (warrants) som rettigheder,  

 der giver mulighed for tegning af rettigheder senere end 3 måneder fra  

 rettighedens udstedelse.
Dette er for at afgrænse aktietegningsrettigheden  

 skattemæssigt over for den traditionelle tegningsret, der normalt kun løber  

 et begrænset tidsrum og under 3 måneder.
I stk. 3 gives mulighed for, at tab på sådanne afståelser kan modregnes i  

 tilsvarende gevinster i indkomståret eller de efterfølgende fem indkomstår  

 efter de tilsvarende regler for almindelig aktieavance.
Reglen er dog  

 formuleret mere enkelt, idet det ikke er fundet nødvendigt med en regel om  

 overførsel mellem ægtefæller og tvungen modregning i gevinst.
I stk. 4 og 5 fastslås, at avanceopgørelsen skal foretages efter aktie for  

 aktie-metoden på grundlag af faktisk anskaffelsesværdi.
Dette gælder også for  

 aktionærer, der ellers bruger gennemsnitsmetoden (de såkaldte  

 værnsaktionærer), idet aktie for aktie-metoden sikrer, at hele avancen ved  

 afhændelse af en aktietegningsrettighed kommer til beskatning.
Ved brug af  

 gennemsnitsmetoden kunne en del overvæltes på avancen for de øvrige aktier,  

 hvor avancebeskatningen typisk er nedsat til det halve.
Til § 2 I bestemmelsen fastslås, at realiseret avance ved afståelse af  

 aktieregningsrettigheder eller aktier erhvervet på grundlag af  

 aktietegningsrettigheder er realrenteafgiftspligtig og altså ikke som  

 aktieavancer fritaget for realrenteafgift.
 Dette er anset for nødvendigt, da aktietegningsrettigheder efter  

 indførelsen af almindelig avancebeskatning ville blive erhvervet af  

 realrenteafgiftspligtige, herunder ikke mindst for personers  

 kapitalpensionskonti, der netop giver mulighed for at erhverve børsnoterede  

 aktietegningsrettigheder.
 Aktietegningsrettigheder er afgrænset over for tegningsretter som i  

 lovforslagets § 1.
 Der er ikke adgang til at fratrække tab i afgiftsgrundlaget.
Til § 3 Det foreslås, at lovforslaget træder i kraft dagen efter bekendtgørelsen i  

 Lovtidende.
 Lovforslagets regler gælder herefter for afståelser efter denne dato.
