Kendelse fra Pressenævnet i sag nr.  

 3/1992 Ekstra Bladet for den 20. december 1991 indeholdt en  

 artikel, hvori bladet under overskriften: "Krigen mod de fremmede"  

 beskrev en aktion, bestående i, at en række personer i  

 hemmelighed havde ophængt nogle afhuggede svinehoveder på en  

 grund i København, hvor der planlægges opført en islamisk  

 stormoské. I artiklen anførtes bl.a., at "griseaktionen"  

 var et egentligt samarbejde mellem rene nazister samt tidligere og  

 nuværende centralt placerede medlemmer af Den Danske Forening.
Artiklen navngav endvidere nogle af de  

 påståede deltagere i aktionen, herunder klageren [K], der blev  

 omtalt som "medlem af "Den Danske Forening" og tidligere aktivist i den  

 racistiske organisation "Borgerlisten Stop Indvandringen", der i dag kalder  

 sig "Nationalpartiet"." I et særligt inserat i artiklen gengaves desuden et  

 anonymt truselbrev, som en af bladets journalister havde modtaget efter  

 artikler om bl.a. klageren.
 Klageren benægtede ifølge artiklen at have  

 deltaget i "griseaktionen".
 Den 21. december 1991 sendte klageren bladets  

 ansvarshavende redaktør sålydende berigtigelse:
 "Blækket er dårligt nok tørt  

 på den dom, Ekstra Bladet modtog onsdag d. 18. december for at  

 fremsætte injurierende påstande om min person, før  

 kamikaze-journalisten  Anders-Peter  Mathiasen igen kører tastaturet i  

 stilling.
Jeg har ganske rigtigt nægtet at have deltaget i  

 grisehovedaktionen, men min benægtelse var ikke fremsat til benifice  

 for Ekstra Bladet, men derimod i Byretten.
Hvis  Anders-Peter er i besiddelse  

 af "viden" om min eller min venindes deltagelse i grisehovedaktionen, er det  

 hans pligt at gå til politiet.
I stedet bliver jeg og min  

 veninde nok engang hængt ud på en dobbeltside i Ekstra Bladet.  

  Anders-Peter skal ikke vente spændt på min reaktion.
Jeg  

 går naturligvis til politiet med påstand om bagvaskelse.
Og  

 så skulle jeg i øvrigt hilse og sige, at hverken min veninde  

  Edith eller jeg er medlem af Nationalpartiet Danmark, ligesom vi ej heller  

 er hverken nye eller gamle nazister." Klageren anmodede ikke om, at berigtigelsen blev optaget i  

 bladet.
 Bladets ansvarshavende chefredaktør har ved  

 skrivelse af 17. januar 1992 til Pressenævnet anført, at  

 indholdet af klagerens skrivelse af 21. december 1992 sammenholdt med  

 indholdet af et samtidigt fremsendt venligt brev fra klageren ikke var egnet  

 til at bibringe det indtryk, at der forelå et formelt  

 berigtigelseskrav, hvorfor der ikke blev taget stilling hertil.  

 Chefredaktøren har over for nævnet afvist kravet under  

 henvisning til, at dette hverken opfylder betingelserne for berigtigelse i  

 presseloven af 1938, § 9, stk. 1, eller for genmæle i  

 medieansvarslovens § 36, stk. 1, og § 38, stk. 1. Som begrundelse herfor har  

 chefredaktøren anført, at kravet efter sit indhold ikke  

 begrænser sig til de krævede faktiske oplysninger, ligesom det  

 ikke i artiklen hævdes, at klageren er nazist.
 I sagens behandling har følgende  

 nævnsmedlemmer deltaget: Else Mols, Hans Dam, Tage Clausen og Ole  

 Malmqvist.
 Pressenævnet udtaler:
 Allerede da klagerens genmælekrav ikke er  

 begrænset til faktiske oplysninger, men også indeholder  

 kommentarer og vurderinger, opfylder kravet ikke betingelserne i  

 medieansvarslovens § 38, stk. 1.
 Klagerens genmælekrav tages herefter ikke til  

 følge.
 Afsagt den 31. januar 1992.
