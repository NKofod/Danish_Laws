Bekendtgørelse om Konkurrenceankenævnet I medfør af § 21, stk. 3, i konkurrenceloven, jf. lovbekendtgørelse nr. 360 af 4. marts 2021, fastsættes:
Kapitel 1 Konkurrenceankenævnets kompetence og organisation § 1. Konkurrenceankenævnet behandler klager over afgørelser, der er truffet af Konkurrencerådet og Konkurrence- og Forbrugerstyrelsen, i det omfang det er fastsat i konkurrenceloven.
 Stk. 2. Konkurrenceankenævnet kan i øvrigt behandle klager over afgørelser, hvor der ved lov eller i henhold til lov er fastsat bestemmelser om klageadgang til nævnet.
 § 2. Konkurrenceankenævnet består af en formand, der skal være højesteretsdommer, og fire andre medlemmer, hvoraf to medlemmer skal have juridisk sagkundskab og to medlemmer økonomisk sagkundskab.
Stk. 2. Formanden og medlemmerne udpeges af erhvervsministeren.
De skal være uafhængige af erhvervsinteresser.
Hvervet ophører med udgangen af den måned, hvori vedkommende fylder 70 år.
Formanden eller et medlem kan dog færdigbehandle sager, der ved ophøret af den pågældendes hverv er under behandling i ankenævnet.
 Stk. 3. Erhvervsministeren kan udpege en eller flere suppleanter for de juridisk og økonomisk sagkyndige medlemmer.
Stk. 4. Formanden kan i tilfælde af inhabilitet eller forfald bemyndige et af medlemmerne med juridisk sagkundskab til at træde i sit sted.
Er et eller flere af de øvrige medlemmer inhabile eller i øvrigt forhindret i at deltage i behandlingen af en sag, kan formanden beslutte, at sagen behandles af de resterende medlemmer og eventuelle suppleanter, jf. stk. 3, idet der som minimum skal deltage to medlemmer foruden formanden i en afgørelse.
 § 3. Formanden tilrettelægger ankenævnets arbejde og leder forhandlingerne på nævnets møder.
 § 4. Ankenævnets sekretariatsopgaver varetages af Nævnenes Hus.
 Stk. 2. Formanden kan delegere opgaver vedrørende sagernes forberedelse til sekretariatet.
Kapitel 2 Sagens forberedelse § 5. Klage indgives skriftlig til Konkurrenceankenævnet, Nævnenes Hus, Toldboden 2, 8800 Viborg; E-mail:
 KonAnk@naevneneshus.dk.
Stk. 2. I klagen skal angives 1) den afgørelse, der påklages, 2) klagerens påstand, og 3) en nærmere begrundelse for klagen og oplysninger til støtte herfor.
 Stk. 3. Opfylder en klage ikke kravene efter stk. 2, og er disse ikke blevet opfyldt inden en af formanden fastsat frist, afvises klagen.
Stk. 4. Med klagen skal følge et gebyr på 5.000 kr.
Medfølger gebyret ikke, og betales dette ikke inden en af formanden fastsat frist, afvises klagen.
 Stk. 5. Ved klage over afslag på begæring om aktindsigt opkræves ikke gebyr.
 § 6. Ankenævnet eller formanden på dets vegne kan afvise klager, der ikke er omfattet af nævnets kompetence, er indgivet for sent, eller som er indgivet af en, der ikke er klageberettiget.
§ 7. Klage har kun opsættende virkning i det omfang, dette er fastsat i lovgivningen.
Ankenævnet eller formanden på dets vegne kan dog bestemme, at en klage tillægges opsættende virkning.
§ 8. Medmindre en klage afvises umiddelbart, forelægger ankenævnet klagen for den indklagede myndighed.
Myndigheden skal inden en af formanden fastsat frist over for ankenævnet og klageren fremkomme med et svar, der skal indeholde en redegørelse for sagens faktiske og retlige omstændigheder samt bemærkninger til klagen.
 § 9. Ankenævnet eller formanden på dets vegne kan tillade en tredjemand eller en offentlig myndighed, der har en retlig interesse i udfaldet af en sag, at indtræde i sagen til støtte for klageren eller den indklagede myndighed.
Stk. 2. Formanden kan bestemme, at en tredjemand eller en offentlig myndighed underrettes om en sag, der er indbragt for ankenævnet.
De pågældende gives samtidig mulighed for, inden for en af formanden fastsat frist, at anmode om tilladelse til at indtræde efter stk. 1.
 Stk. 3. Stk. 1-2 finder ikke anvendelse i sager om efterprøvelse af lovligheden og proportionaliteten af et foreløbigt påbud, jf. konkurrencelovens § 16 b og § 19, stk. 6.
§ 10. Formanden fastsætter frister 1) for klageren eller den, der er indtrådt i sagen efter § 9, stk. 1, til at fremkomme med et indlæg til den indklagede myndigheds svar afgivet i henhold til § 8, og 2) for den indklagede myndighed eller den, der er indtrådt i sagen efter § 9, stk. 1, til at fremkomme med bemærkninger til indlæg afgivet i henhold til nr. 1.
 Stk. 2. Fristerne i stk. 1 sættes til 4 uger, medmindre formanden finder det påkrævet med en anden frist.
 Stk. 3. I sager, der vedrører en klage over sagsbehandlingen i en fusionssag, hvori der endnu ikke er truffet afgørelse, jf. konkurrencelovens § 12 d, stk. 7, fastsættes fristerne i stk. 1 under hensyntagen til, at ankenævnet skal hastebehandle sagen.
Stk. 4. I sager om efterprøvelse af lovligheden og proportionaliteten af et foreløbigt påbud, jf. konkurrencelovens § 16 b og § 19, stk. 6, skal myndighedens svar efter § 8, 2. pkt., være afgivet til Konkurrenceankenævnet og klageren senest 2 uger efter myndighedens modtagelse af klagen.
Fristerne efter stk. 1 sættes til 2 uger.
 Stk. 5. Indlæg og bemærkninger efter stk. 1 sendes til ankenævnet og til de øvrige involverede i sagen.
 § 11. Formanden kan anmode klageren, den indklagede myndighed eller den, der er indtrådt i sagen efter § 9, stk. 1, om inden for en fastsat frist over for ankenævnet og de i sagen øvrige involverede at tilvejebringe yderligere oplysninger, der skønnes nødvendige til sagens bedømmelse.
 Stk. 2. Ankenævnet eller formanden på dets vegne kan i øvrigt indhente oplysninger, hvor det skønnes hensigtsmæssigt.
 § 12. Hvis indlæg eller bemærkninger efter § 10 eller oplysninger efter § 11 ikke afgives inden for de fastsatte frister, kan ankenævnet afgøre sagen på det foreliggende grundlag.
Kapitel 3 Sagens afgørelse § 13. Sager behandles mundtligt på begæring af klageren eller den indklagede myndighed, medmindre formanden træffer beslutning om skriftlig behandling.
 Stk. 2. I tilfælde, hvor der finder procedure sted for ankenævnet, er proceduren offentlig, medmindre nævnets formand efter forhandling med parterne træffer anden afgørelse af hensyn til hemmeligholdelse af oplysninger i medfør af lovgivning herom.
 Stk. 3. Formanden bestemmer formen for den mundtlige forhandling, herunder i hvilken rækkefølge de mødende skal have ordet, og hvornår forhandlingen er afsluttet.
Stk. 4. Sager om efterprøvelse af lovligheden og proportionaliteten af et foreløbigt påbud, jf. konkurrencelovens § 16 b og § 19, stk. 6, afgøres ved skriftligt behandling af formanden og to medlemmer, hvoraf det ene medlem skal have juridisk sagkundskab, og det andet medlem skal have økonomisk sagkundskab.
I disse sager træffer Konkurrenceankenævnet, så vidt muligt, afgørelse senest 2 uger efter skriftvekslingens afslutning.
Stk. 5. I sager, der behandles skriftligt, træffer ankenævnet afgørelse på grundlag af skriftlig votering, eventuelt i et møde.
Formanden træffer bestemmelse herom.
§ 14. Ankenævnets afgørelser træffes ved almindeligt stemmeflertal.
Hvert medlem har 1 stemme.
Ved stemmelighed er formandens stemme udslagsgivende.
 Stk. 2. Er afgørelsen ikke truffet i enighed, skal afgørelsen tillige indeholde mindretallets opfattelse.
Stk. 3. Gives der klageren helt eller delvist medhold i den indbragte klage, eller ændrer den indklagede myndighed sin afgørelse i overensstemmelse med klagerens påstand, kan ankenævnet eller formanden på dets vegne træffe bestemmelse om hel eller delvis tilbagebetaling af det indbetalte gebyr.
Det samme gælder, hvis klagen afvises.
Kapitel 4 Ikrafttræden § 15. Bekendtgørelsen træder i kraft den 26. marts 2021.
 Stk. 2. Bekendtgørelse nr. 175 af 22. februar 2013 om Konkurrenceankenævnet ophæves.
