 Indledning.
1. Den 6. april 1976 blev der afsluttet en  

 overenskomst til undgåelse af dobbeltbeskatning m.m. mellem Danmark og Polen  

 med tilhørende protokol af samme dato.
Overenskomsten indeholder en række  

 bestemmelser, der medfører afvigelser fra skattelovgivningens regler i  

 tilfælde, hvor en skatteyder ellers ville blive udsat for dobbeltbeskatning  

 på grund af sammenstødende skattekrav fra Danmark og Polen.
 Overenskomsten følger i store træk den af OECD i 1963 udarbejdede  

 modelkonvention, som også er lagt til grund i de nyere aftaler, som Danmark  

 har indgået med andre lande.
 I det følgende vil der kun blive gjort bemærkninger til de artikler, der  

 har særlig betydning, eller som afviger fra modelkonventionen.
 Ikrafttræden.
 (Artikel 28).
 2. Overenskomsten trådte i kraft den 20. december 1976  

 og har virkning for så vidt angår skatter af indkomst, der er oppebåret fra  

 og med den 1. januar 1974 og af formue, der er ansat pr. 31. december 1974  

 eller senere.
 Skatter.
 (Artikel 2).
 3. De skatter, der omfattes af overenskomsten er i  

 Polen indkomstskatten, lønskatten og tillægsskatten til indkomstskatten eller  

 til lønskatten og i Danmark indkomstskatterne til staten (herunder  

 folkepensionsbidragene og bidrag til dagpengefonden), de kommunale og  

 amtskommunale indkomstskatter samt formueskatten til staten.
 Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
 Der er ikke hjemmel i dansk skattelovgivning til at beskatte polske  

 statsforetagender, der ikke etableres her i landet som aktieselskab eller  

 lign., selvom beskatningsretten med hensyn til disse statsforetagenders  

 indtægter ved overenskomsten er tillagt Danmark.
 Definitioner.
 (Artikel 3-5).
 4. Almindelige definitioner findes i artikel 3.  

 Udtrykket "hjemmehørende i en kontraherende stat" er defineret i  

 artikel 4 og begrebet "fast driftssted" i artikel 5. Det bemærkes,  

 at overenskomsten for Danmarks vedkommende omfatter kontinentalsoklen, medens  

 den ikke gælder for Færøerne og Grønland, jfr. afsnit I i protokollen.  

 Overenskomsten kan dog udvides til at omfatte disse dele af riget.
 Endvidere skal fremhæves, at udtrykket "international trafik" -  

 foruden skibs- og lufttransport - omfatter transport med jernbane og  

 vejbefordringsmidler, jfr. artikel 3, stk. 1, f), samt containertransport,  

 "lighter-aboard-ship"-systemet o.lign., jfr. protokollens afsnit  

 II.
 I overensstemmelse med modelkonventionen betragtes et bygnings-, anlægs-  

 eller monteringsarbejde af mere end 12 måneders varighed som et fast  

 driftssted (artikel 5, stk. 2, litra g). Ifølge afsnit III i protokollen  

 forlænges perioden dog til 18 måneder, sålænge langtidshandelsaftalen af 3.  

 december 1970 mellem Danmark og Polen (eller tilsvarende senere aftaler) er i  

 kraft.
 Fordeling af beskatningsretten mellem kildestat og bopælsstat.
 (Artikel 6-22).
 5. Artikel 7 er i overensstemmelse med  

 modelkonventionens regler om beskatning af fortjeneste ved  

 forretningsvirksomhed.
6. Et foretagendes fortjeneste ved international  

 transportvirksomhed (skibs- og luftfart, jernbane- og vejbefordring)  

 beskattes ifølge artikel 8 i den stat, hvori ledelsen har sit sæde.
Det samme  

 gælder for både, der anvendes ved transport i indre farvande.
Reglerne gælder  

 også, hvor foretagendet anvender lejede befordringsmidler.
Beskatningsretten til de af SAS oppebårne indtægter er nærmere omtalt i  

 pkt.
IV i protokollen.
Herefter finder bestemmelserne i artikel 8, stk. 1,  

 kun anvendelse på den del af SAS's indtægter, der kan henføres til DDL's  

 deltagelse i SAS.
 7. Kildestatens beskatning af aktieudbytter (artikel  

 10) sker i overensstemmelse med modelkonventionen, dvs. med 15 pct. eller -  

 for så vidt angår moderselskaber, der ejer mindst 25 pct. af det  

 udbyttebetalende selskabs aktiekapital - med 5 pct.
 8. Renter kan ifølge artikel 11 kun beskattes i  

 bopælsstaten.
9. Medens royalties ifølge modelkonventionen alene kan  

 beskattes i modtagerens bopælsstat, har kildestaten ifølge artikel 12 ret til  

 at beskatte royalties med 10 pct.
Danmark er for tiden ikke i stand til at  

 udnytte denne beskatningsret, medens Polen normalt beskatter royalties med en  

 kildeskat på op til 30 pct.
Der er i artikel 12, stk. 5, fastsat regler om,  

 hvorfra royalties skal anses at hidrøre.
10. Beskatningsretten til fortjeneste ved afståelse af  

 fast ejendom, erhvervsformue i faste driftssteder og aktiver, som hører til  

 et fast sted, tilkommer ifølge artikel 13 i overenstemmelse med  

 modelkonventionens regler den stat, hvori aktivet befinder sig.
Fortjeneste  

 ved afståelse af befordringsmidler, der benyttes i international trafik, jfr.  

 art. 22, stk. 3, beskattes i den stat, hvori foretagendets virkelige ledelse  

 har sit sæde.
 Fortjeneste ved afståelse af alle andre aktiver end de nævnte kan kun  

 beskattes i bopælsstaten.
11. Artikel 14 om beskatning af indkomst ved frit  

 erhverv er i overensstemmelse med modelkonventionen.
Beskatningsretten  

 tilkommer herefter bopælsstaten, medmindre den skattepligtige har et fast  

 sted i kildestaten.
I så fald kan kildestaten beskatte den del af indkomsten,  

 der kan henføres til det faste sted.
 12. Artikel 15 om beskatning af vederlag for  

 personlige tjenesteydelser svarer til modelkonventionens artikel 15, således  

 at hovedreglen er, at beskatningsretten tilkommer den stat, hvori arbejdet er  

 udført.
I artikel 15, stk. 2, findes den såkaldte "183-dages regel",  

 hvorefter vederlag, som en person, der er hjemmehørende i den ene  

 kontraherende stat, oppebærer for tjenesteydelser udført i den anden  

 kontraherende stat, beskattes i bopælsstaten, når modtageren opholder sig i  

 den anden stat i en eller flere perioder, der tilsammen ikke overstiger 183  

 dage inden for vedkommende kalenderår.
Det er en betingelse, at vederlaget  

 betales af eller for en arbejdsgiver, der ikke er hjemmehørende i den anden  

 stat, og at det ikke udredes af et fast driftssted eller et fast sted, som  

 arbejdsgiveren har i den anden stat.
 Ifølge stk. 3 tilkommer beskatningsretten til vederlag for arbejde om bord  

 på skib eller luftfartøj, ved en jernbane eller i et vejbefordringsmiddel i  

 international trafik og om bord på en båd, der anvendes til transport på  

 indre farvande den stat, hvori virksomhedens virkelige ledelse har sit sæde.
Af pkt.
V i protokollen fremgår, at vederlag for arbejde om bord på et  

 luftfartøj, der benyttes i international trafik af SAS, til personer, der er  

 hjemmehørende i Danmark, kun kan beskattes i Danmark.
 13. Artikel 16 giver - i overensstemmelse med  

 modelkonventionen - beskatningsretten til bestyrelseshonorarer m.v. til den  

 stat, hvori selskabet er hjemmehørende.
14. Kunstnere og sportsfolks honorarer (artikel 17)  

 kan beskattes i den stat, hvori virksomheden udøves.
Dette gælder selvom  

 indtægten ikke går til de pågældende selv, men til en anden person, jfr.  

 artiklens stk. 2. Ifølge stk. 3 sammenholdt med pkt.
VI i protokollen kan  

 sådanne indkomster dog kun beskattes i udsendelsesstaten, såfremt der er tale  

 om aktiviteter, der er udført inden for rammerne af kulturaftalen af 8. juni  

 1960 mellem Danmark og Polen eller tilsvarende senere aftaler.
 15. Private pensioner og lignende, der er vederlag for  

 tidligere tjenesteydelser, kan kun beskattes i bopælsstaten, jfr. artikel 18.
16. Artikel 19 indeholder bestemmelser om offentlige  

 lønninger og pensioner svarende til modelkonventionen.
Det skal i denne  

 forbindelse fremhæves, at personer, der er ansat af polske erhvervsdrivende  

 statsforetagender ikke anses for at være ansat af den polske stat eller polsk  

 offentlig myndighed, således at spørgsmålet om beskatningen af disse  

 personers indtægter skal afgøres efter reglerne i artiklerne 15, 16 og 18.
17. Artikel 20 indeholder en såkaldt  

 "professorregel" og en regel om studerende.
Efter stk. 1 kan  

 vederlag til universitetslærere og andre lærere kun beskattes i bopælsstaten.  

 Reglen gælder også ophold i forskningsøjemed.
Opholdet skal være midlertidigt  

 og må ikke overstige 2 år.
 Ifølge bestemmelsens stk. 2 er uddannelsessøgende fritaget for beskatning  

 i studielandet af beløb, de modtager til brug for deres underhold eller  

 uddannelse, såfremt disse beløb stammer fra kilder uden for studielandet.
18. Artikel 22 indeholder modelkonventionens  

 bestemmelse om beskatning af formue.
I artiklens stk. 3 er det fastslået, at  

 også jernbane- og vejbefordringsmidler i international trafik samt tilbehør  

 hertil kun formuebeskattes i den stat, hvori indtægterne ved driften af disse  

 kan beskattes.
 Metoder til ophævelse af dobbeltbeskatning.
 (Artikel 23).
 19. Polen skal som bopælsstat ophæve dobbeltbeskatning  

 ved anvendelse af en creditregel ("fuld credit").
Danmark skal som bopælsstat i de tilfælde, hvori indkomst eller formue kan  

 beskattes i Polen, ophæve dobbeltbeskatning ved anvendelse af creditreglen i  

 artikel 23, stk. 2, der svarer til bestemmelsen i ligningslovens § 33. I de  

 tilfælde, hvor indkomst eller formue kun kan beskattes i Polen som kildestat,  

 ophæves dobbeltbeskatningen efter den såkaldte "nye  

 exemptions-metode", der svarer til ligningslovens § 33A.
Metoden  

 anvendes i forbindelse med artiklerne 8 (international transport), 13, stk.  

 3, (afståelse af befordringsmidler i international trafik) og 19 (offentligt  

 hverv).
 Gensidig bistand.
20. I artikel 26 findes en bestemmelse om udveksling  

 af oplysninger.
Henvendelse til Polen om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand med hensyn til  

 inddrivelse af skatter.
 Forskellige bestemmelser.
21. Artikel 24 indeholder en  

 ikke-diskriminationsbestemmelse.
Artikel 25 giver regler for indgåelse af  

 gensidige aftaler, herunder i tilfælde, hvor en person anser sig beskattet i  

 strid med overenskomsten.
Endelig indeholder artikel 27 en regel om  

 privilegier for diplomater m.v.
 Overenskomstens praktisering.
22. Overenskomstens bestemmelser skal praktiseres ved  

 selve skatteligningen.
Forskudsregistreringer for indkomståret 1977 vil på  

 begæring kunne ændres, jfr. kildeskattelovens § 53, såfremt den er foretaget  

 i strid med overenskomsten.
 23. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 11. januar  

 1977.
Hans P.
Gøtrik.
/ E.
Møller.
