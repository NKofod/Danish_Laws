Nr BTL 209 Betænkning over Forslag til lov om ændring af lov om social bistand  

 (Støtte- og kontaktpersonordning for sindslidende)   

 Nr L 209 1995-96, 1. samling Afgivet af Socialudvalget Afgivet: 19960502 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Nogle af udvalgets spørgsmål og socialministerens svar herpå er optrykt  

 som bilag til betænkningen.
 Herefter indstiller udvalget lovforslaget til vedtagelse  

 uændret.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Thomas Torp  

 Andersen (KF) Jens Jørgensen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Nogle af udvalgets spørgsmål til socialministeren og dennes besvarelse  

 heraf Spørgsmål 1:
Hvilke problemer kan det medføre for den sindslidende, hvis vedkommende  

 siger nej tak til en støtte- og kontaktpersonsordning? Vil vedkommende da  

 blive nægtet anden hjælp og behandling? Svar:
Støtte- og kontaktpersonordningen er et tilbud til de mest socialt udsatte  

 og isolerede grupper af sindslidende.
Det er meningen, at støtte- og  

 kontaktordningen skal være et supplement til andre tilbud og ikke en  

 erstatning herfor.
Tilbudet gives i dialog med den sindslidende og på den  

 sindslidendes præmisser.
Det er i bemærkningerne til lovforslagets enkelte  

 bestemmelser § 1, nr. 1, forudsat, at den sindslidende kan afslå at tage imod  

 et tilbud om en støtte- og kontaktperson.
 At den sindslidende siger nej tak til en støtte- og kontaktpersonordning,  

 vil ikke betyde, at vedkommende bliver nægtet anden hjælp eller behandling.
Som nævnt i bemærkningerne til lovforslaget er målgruppen de svageste  

 sindslidende, der lever isolerede, og som umiddelbart synes uden for  

 rækkevidde.
Tid og tålmodighed er nøgleord i arbejdet som støtte- og  

 kontaktperson.
Netop fordi målgruppen er svær at nå, giver dette sig udslag i  

 forskellige etiske overvejelser om arbejdet som støtte- og kontaktperson.
Et  

 eksempel herpå er problemstillingen om den sindslidendes ret til at sige nej  

 - den individuelle selvbestemmelsesret.
Dels handler det om den  

 professionelle accept af et nej, dels handler det om - med respekt for den  

 sindslidendes integritet - tålmodigt at søge at skabe en social kontakt.  

 Opgaven består i ikke at begå overgreb, men at yde den behøvede hjælp.
Dilemmaet er ikke ukendt inden for socialt arbejde.
Spørgsmålet vil blive  

 behandlet nærmere i den kommende vejledning.
 Spørgsmål 2:
Skal det være et krav til den sindslidende at være omfattet af denne  

 støtte- og kontaktpersonordning, såfremt vedkommende ønsker at blive boende i  

 egen lejlighed? Svar:
Nej.
Som det fremgår af svaret på spørgsmål 1, gives tilbudet i dialog med  

 den sindslidende og på dennes præmisser.
Formålet med støtte- og  

 kontaktpersonordningen er at skabe og sikre kontakt, yde støtte og omsorg for  

 derved at bedre den sindslidendes livssituation.
 Tilbud om en støtte- og kontaktperson har også et forebyggende sigte, da  

 støtten og kontakten kan betyde, at den sindslidende kan fastholde sin bolig,  

 fordi vedkommendes livsbetingelser forbedres.
 Spørgsmål 3:
Hvordan skal støtte- og kontaktpersonen forholde sig med hensyn til  

 tavshedspligt og videregivelse af oplysninger? Svar:
 Reglerne om tavshedspligt m.v. skal ses som en sikkerhed for såvel den  

 sindslidende som støtte- og kontaktpersonen.
 Hvordan en støtte- og kontaktperson skal forholde sig til tavshedspligt og  

 pligt til videregivelse af fortrolige oplysninger afhænger af måden, hvorpå  

 støtte- og kontaktpersonordningen er organiseret i den enkelte kommune og  

 hermed, under hvilken myndighed støtte- og kontaktpersonen er ansat.
 Det fremgår af lovforslagets bemærkninger, at støtte- og  

 kontaktpersonordningen bør være tilrettelagt på en sådan måde, at det sikres,  

 at støtte- og kontaktpersonen over for brugeren kan fungere som uafhængig i  

 forhold til de officielle systemer, både det psykiatriske behandlingssystem  

 og det kommunale sociale system.
 En støtte- og kontaktperson er omfattet af såvel straffelovens som  

 forvaltningslovens tavshedsbestemmelser, hvis vedkommende er kommunalt  

 ansat - uanset om arbejdet udgår direkte fra kommunens forvaltning eller  

 institutioner, eller hvis kommunen har udliciteret støtte- og  

 kontaktpersonarbejdet til en selvejende institution, hvormed kommunen har  

 indgået driftsoverenskomst.
 For frivillige støtte- og kontaktpersoner gælder alene straffelovens  

 bestemmelser.
Erfaringerne fra forsøgsordningen viser, at reglerne om tavshedspligt ikke  

 i det daglige arbejde synes at volde store problemer, primært fordi brugeren  

 giver sit samtykke.
Men erfaringerne pointerer nødvendigheden af, at støtte-  

 og kontaktpersonerne kan tolke reglerne om tavshedspligt liberalt i  

 overensstemmelse med lovens intention - nemlig til varetagelse af den  

 sindslidende interesse.
 Dette skal ses i sammenhæng med, at støtte- og kontaktpersoner har  

 efterspurgt en tavsheds ret, hvorved skal forstås, at støtte- og  

 kontaktpersonen ønsker at have ret til at undlade at videregive oplysninger.  

 En sådan tavshedsret kan være afgørende for, om der opnås tillid og kontakt  

 mellem den sindslidende og støtte- og kontaktpersonen.
 Spørgsmålet om støtte- og kontaktpersoners tavsheds- og notatpligt m.v.  

 vil blive behandlet i den kommede vejledning.
 Socialministeriet er desuden ved at udarbejde en generel vejledning om  

 tavshedspligt på voksenområdet.
 Spørgsmål 4:
Kan man forestille sig, at støtte- og kontaktpersonen også kan fungere som  

 bistandsværge/patientrådgiver? Svar:
Justitsministeriet oplyser, at udgangspunktet er, at man efter  

 straffelovens § 71 og psykiatrilovens § 25 kan få beskikket den person, man  

 ønsker som bistandsværge eller patientrådgiver.
Dette vil således også kunne  

 være en person, der er støtte- og kontaktperson efter den foreslåede ordning.
 I nogle tilfælde vil dette dog ikke være muligt, f.eks. hvis den ønskede  

 person er ansat på det psykiatriske sygehus, hvor den pågældende er indlagt,  

 jf. § 1, stk. 4, i Justitsministeriets bekendtgørelse nr. 32 af 17. januar  

 1995 om patientrådgivere og bistandsværger.
 Jeg kan henholde mig til det af Justitsministeriet oplyste.
 Spørgsmål 5:
Hvad skal støtte- og kontaktpersonen være beskæftiget med, hvis den  

 sindslidende i en længere periode er indlagt på hospital? Svar:
 På grundlag af en vurdering af erfaringerne fra de allerede eksisterende  

 ordninger er det skønnet, at en støtte- og kontaktperson på fuldtid - efter  

 en opstartperiode, hvor en del af ressourcerne primært anvendes på etablering  

 - efterhånden vil kunne påregnes at have et gennemsnitligt antal  

 brugerkontakter på 10. Under en brugers længerevarende indlæggelse på  

 hospital vil det være muligt at anvende ressourcerne på en anden bruger.
 Hvad angår spørgsmålet om at kunne fortsætte kontakten, bør det være  

 muligt for støtte- og kontaktpersonen at bevare kontakten under vedkommendes  

 indlæggelse.
 Som nævnt i besvarelsen på spørgsmål 4 kan støtte- og kontaktpersonen  

 fungere som bistandsværge eller patientrådgiver for den sindslidende, hvis  

 vedkommende er indlagt under sådanne vilkår, at den pågældende får en  

 patientrådgiver eller bistandsværge.
