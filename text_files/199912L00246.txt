Fremsat den 29. marts 2000 af  

 justitsministeren (Frank Jensen) Forslag til Lov om ændring af lov om  

 forsikringsaftaler (Beskyttelse af forsikringstager i visse tilfælde,  

 hvor det senere viser sig, at forsikringstageren var syg, da en forsikring  

 mod sygdom blev tegnet) § 1 I lov om forsikringsaftaler, jf. lovbekendtgørelse nr. 726 af 24.  

 oktober 1986, som ændret senest ved § 1 i lov nr. 413 af 10. juni  

 1997, foretages følgende ændringer:
 1. I § 10, stk. 2, indsættes som 2.  

 punktum:
»Selskabet kan ikke forbeholde sig at være fri for  

 ansvar, hvis helbredsoplysninger, der er givet af læger eller andre  

 sagkyndige i forbindelse med tegning af en forsikring, som omfattes af  

 § 120 a, viser sig at være urigtige eller  

 ufuldstændige.« 2. Efter § 120 indsættes:
»§ 120 a.
Er en sygdom, som omfattes af aftalen,  

 indtrådt inden forsikringstidens begyndelse, stilles  

 forsikringstageren, som om sygdommen var indtrådt i forsikringstiden,  

 såfremt 1)	følger af sygdommen viser sig eller sygdommen diagnosticeres  

 i forsikringstiden, og 2)	en læge eller anden sagkyndig har afgivet helbredsoplysninger  

 i forbindelse med forsikringens tegning med henblik på selskabets  

 vurdering af den pågældende sygdom.
 Stk. 2. I de i stk. 1 nævnte tilfælde  

 hæfter selskabet dog ikke, hvis et andet selskab hæfter for de  

 opståede skadelige følger efter § 120.
Stk. 3. Aftaler, der strider mod bestemmelsen i stk. 1,  

 kan ikke påberåbes af selskabet.« § 2 Loven træder i kraft dagen efter bekendtgørelsen i  

 Lovtidende.
 Stk. 2. Loven gælder for aftaler, der indgås eller  

 forlænges efter lovens ikrafttræden.
§ 3 Loven gælder ikke for Færøerne og Grønland, men  

 loven kan ved kongelig anordning sættes i kraft for disse landsdele med  

 de afvigelser, som de særlige færøske og  

 grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at give  

 forsikringstagere en bedre beskyttelse i tilfælde, hvor det efter  

 tegning af en sygeforsikring viser sig, at forsikringstageren allerede var  

 syg, da forsikringen blev tegnet.
 Var forsikringstageren ved tegning af en forsikring mod  

 sygdom, der opstår i forsikringstiden, i god tro om en allerede  

 opstået sygdom, som først viser sig eller bliver diagnosticeret  

 i løbet af forsikringstiden, skal forsikringstageren efter forslaget  

 stilles, som om sygdommen var indtrådt i forsikringstiden, hvis en  

 læge eller en anden sagkyndig i forbindelse med forsikringstegningen  

 har afgivet en erklæring med henblik på forsikringsselskabets  

 vurdering af den pågældende sygdom.
2. Baggrunden for lovforslaget 2.1. Ved Højesterets dom af 29. juni 1998, som  

 er gengivet i Ugeskrift for Retsvæsen 1998, side 1380, blev et  

 forsikringsselskab frifundet for et krav om dækning i henhold til en  

 sygeforsikring.
Forsikringstageren havde rejst kravet over for selskabet,  

 efter at hun havde fået konstateret sygdommen dissemineret sklerose i  

 udbrud.
Forsikringstageren havde i 1979 tegnet en ulykkesforsikring, der  

 bl.a. omfattede invaliditet som følge af sklerose.  

 Forsikringsvilkårene var udformet således, at der alene var  

 dækning for sygdom, der opstod senere end 6 uger efter forsikringens  

 ikrafttræden.
I forbindelse med, at forsikringen blev tegnet,  

 udarbejdede en speciallæge i neurologi på forsikringsselskabets  

 foranledning en erklæring til brug for selskabets vurdering af  

 skadelidtes helbredsmæssige forhold, og lægen anførte  

 bl.a., at der ikke var grund til at tro, at skadelidte led af sklerose.  

 Forsikringstageren selv var i god tro.
Skadelidte fik i løbet af  

 1992-93 mistanke om, at hun var syg, og i 1993 blev det konstateret, at hun  

 led af sklerose.
Skadelidte anmeldte herefter sygdommen til  

 forsikringsselskabet, som indhentede supplerende helbredsmæssige  

 oplysninger.
På baggrund heraf blev det fastslået, at skadelidte  

 led af sklerose allerede før forsikringen blev tegnet, og  

 forsikringsselskabet nægtede herefter at dække skaden under  

 henvisning til, at sygdommen var opstået, inden forsikringen  

 trådte i kraft.
Højesteret gav selskabet medhold i, at sygdommen  

 måtte anses for opstået inden forsikringstidens begyndelse, og at  

 der efter forsikringsbetingelsernes ordlyd dermed ikke var  

 forsikringsdækning for sygdommen.
2.2. Ved folketingsbeslutning af 18. december 1998  

 pålagde Folketinget regeringen at nedsætte et udvalg, der i  

 første omgang skulle udarbejde forslag til en ændring af  

 forsikringsaftaleloven, som præciserer, at forsikringsselskabet skal  

 bære risikoen for sygdomme, der endeligt er diagnosticeret i  

 forsikringstiden, selv om sygdommen er opstået og de første  

 symptomer har vist sig før forsikringens tegning.
Udvalget skulle dog  

 også kunne pege på andre løsninger, der sikrer  

 større klarhed over, hvilken forsikringsdækning der ydes.
Det  

 fremgår af bemærkningerne til det pågældende  

 beslutningsforslag, at forslagsstillerne fandt det urimeligt, at  

 forsikringsselskaber kan undlade at udbetale forsikringen i situationer som  

 den, der forelå i den ovenfor nævnte sag om sklerose.
 Denne del af udvalgets opgave skulle ifølge  

 folketingsbeslutningen afsluttes således, at der kunne fremsættes  

 lovforslag om spørgsmålet i folketingsåret 1999/2000.
 Udvalget skulle endvidere have til opgave at  

 gennemgå hele forsikringsaftaleloven med henblik på en generel  

 revision.
2.3. Forsikring & Pension udsendte i februar  

 1999 på baggrund af den ovenfor nævnte højesteretsdom en  

 medlemshenstilling, hvorefter forsikringsselskaberne ved ulykkesforsikringer,  

 som er udvidet med sygdomsdækning, bør anvende det  

 såkaldte skadevirkningsprincip ved vurderingen af, om en sygdom er  

 indtrådt i forsikringstiden.
Det indebærer, at selskabet  

 hæfter, hvis en sygdom har skadelige virkninger i forsikringstiden,  

 uanset om sygdommen er indtrådt, før forsikringen blev  

 tegnet.
2.4. Justitsministeren nedsatte i marts 1999 et  

 udvalg om revision af forsikringsaftaleloven.
Udvalget er sammensat med  

 repræsentanter for Den Danske Dommerforening, Forbrugerrådet,  

 Forsikring & Pension, De Samvirkende Invalideorganisationer,  

 Advokatrådet, Landsorganisationen i Danmark, Dansk  

 Arbejdsgiverforening, Økonomiministeriet, Finanstilsynet og  

 Justitsministeriet, samt med landsdommer Lars Lindencrone Petersen som  

 formand og med professor Hans Henrik Vagner, Århus Universitet, og  

 lektor Ivan Sørensen, Københavns Universitet, som medlemmer.
Udvalget blev pålagt de to opgaver, som  

 fremgår af folketingsbeslutningen.
Den første opgave var  

 således at vurdere, hvilke lovgivningsmæssige ændringer der  

 bør foretages, for at man i forbindelse med sygeforsikringer m.v. kan  

 give forsikringstagere en rimelig beskyttelse i tilfælde, hvor det  

 senere viser sig, at forsikringstageren allerede var syg, da forsikringen  

 blev tegnet.
Udvalget afgav i januar 2000 en redegørelse om dette  

 spørgsmål.
Redegørelsen kan fås ved henvendelse til  

 Justitsministeriet.
 Den anden opgave, som udvalget nu er gået i gang  

 med, er at gennemgå hele forsikringsaftaleloven med henblik på en  

 generel revision.
Udvalget anfører i den nævnte  

 redegørelse, at behovet for at give forsikringstagere en bedre  

 beskyttelse ved forsikringer med sygdomsdækning navnlig foreligger i  

 tilfælde, hvor der i forbindelse med forsikringstegningen er givet  

 helbredsoplysninger, der senere viser sig at have været urigtige, og  

 hvor forsikringstageren var i god tro, dvs. hverken vidste eller burde have  

 vidst, at oplysningerne var urigtige.
Hvis forsikringstagerens gode tro er  

 baseret på en lægelig vurdering, der er indhentet til brug for  

 vurderingen af den pågældendes helbredstilstand, vil  

 forsikringstageren have en særligt begrundet forventning om at  

 være dækket af forsikringen på det pågældende  

 punkt.
Var forsikringstageren ikke i god tro om den  

 pågældende sygdom, da sygeforsikringen blev tegnet, har  

 forsikringstageren derimod efter udvalgets opfattelse ikke en begrundet  

 forventning om at være dækket.
I disse tilfælde  

 medfører de gældende regler i forsikringsaftaleloven, at  

 selskabet som hovedregel er fri for ansvar.
Udvalget har i sine overvejelser om indholdet af en  

 lovændring koncentreret sig om tilfælde, hvor forsikringstageren  

 var i god tro om den pågældende sygdom, da forsikringen blev  

 tegnet.
Udvalget anfører, at man vil inddrage spørgsmålet  

 om generelle ændringer af forsikringsaftalelovens bestemmelser om  

 retsvirkningen af forsikringstageres afgivelse af urigtige oplysninger i sine  

 videre overvejelser om en samlet revision af forsikringsaftaleloven.
Det  

 fremgår af redegørelsen, at den lovændring, udvalget  

 anbefaler, ikke foregriber disse generelle overvejelser, men vil løse  

 det problem med hensyn til sygeforsikringers dækningsomfang, der blev  

 aktualiseret af den ovenfor nævnte sklerosesag.
 Udvalget har på den anførte baggrund  

 overvejet forskellige lovgivningsmæssige muligheder, som  

 indebærer en udvidelse af forsikringsdækningen i tilfælde,  

 hvor en forsikring med sygdomsdækning dækker sygdomme, der  

 indtræder i forsikringstiden.
 Udvalget anfører, at en udvidelse af  

 sygeforsikringers dækningsområde bør ske ved lovgivning,  

 idet medlemshenstillingen fra Forsikring & Pension ikke forpligter alle  

 selskaber, som udbyder sygeforsikringer.
Efter de gældende regler kan parterne som hovedregel  

 frit aftale, hvilke begivenheder der skal være dækket af en  

 forsikring.
En lovændring, der skal forbedre forsikringstagernes  

 retsstilling på dette område, bør efter udvalgets  

 opfattelse gøres ufravigelig for at sikre alle forsikringstagere den  

 tilsigtede beskyttelse.
 Det er indgået i udvalgets overvejelser om, hvilken  

 lovgivningsmæssig løsning der bør vælges, at  

 indgreb i aftalefriheden, som øger selskabernes risiko ved tegning af  

 bestemte forsikringsprodukter, normalt vil blive imødegået ved  

 præmieforhøjelser, en mere restriktiv tegningspraksis eller ved,  

 at selskaberne holder op med at udbyde det pågældende  

 forsikringsprodukt.
 Udvalget har overvejet 5 forskellige  

 løsningsmuligheder:
 1)	Indførelse af et ufravigeligt skadevirkningsprincip for  

 så vidt angår skadelige følger af en sygdom, hvis  

 sygdommen er opstået før tegning af forsikringen.
 2)	Samme som model 1, men med adgang for selskaberne til at tage  

 konkrete dækningsforbehold ved forsikringsaftalens indgåelse.
 3)	Samme som model 1, men med adgang til at aftale karenstider, dvs.  

 vilkår om, at forsikringen kun dækker begivenheder, der  

 indtræder en vis tid efter forsikringsaftalens indgåelse.
 4)	Indførelse af en ufravigelig bestemmelse om, at selskabet  

 ikke længere kan påberåbe sig, at en sygdom var  

 indtrådt inden forsikringstidens begyndelse, når  

 forsikringsaftalen har været i kraft i en vis periode.
 5)	Indførelse af en ufravigelig bestemmelse om, at selskabet  

 bærer risikoen for urigtige lægeerklæringer m.v.
Udvalget gennemgår i redegørelsen fordele og  

 ulemper ved hver af de nævnte 5 muligheder.
Om indførelse af et  

 skadevirkningsprincip ved lov anfører udvalget generelt, at dette vil  

 kunne medføre, at det bliver vanskeligere at forsikre sig mod  

 sygdomme, der ikke giver klare symptomer før sent i forløbet,  

 og at selskaberne vil tage forbehold over for enhver sygdom, som vage  

 sygdomstegn kan være tegn på.
 Udvalget anbefaler model 5). Udvalget anfører herom  

 bl.a. følgende (redegørelsen side 21):
»Hvis forsikringstagerens forventning om, at forsikringen  

 dækker skadelige følger af de omfattede sygdomme, er baseret  

 på, at der er foretaget lægelige vurderinger af  

 forsikringstagerens helbredstilstand i forhold til netop de af forsikringen  

 omfattede sygdomme, kan forventningen siges at være særligt  

 begrundet.
Forsikringstageren har efter udvalgets opfattelse ikke samme  

 begrundede forventning om forsikringsdækning i de tilfælde, hvor  

 en foreliggende lægeerklæring ikke særligt forholder sig  

 til, om forsikringstageren lider af de sygdomme, som er omfattet af  

 forsikringen.
 En ufravigelig bestemmelse om, at forsikringsselskaberne  

 hæfter for sygdomme, der viser skadelige følger eller  

 diagnosticeres i forsikringstiden, men er indtrådt inden  

 forsikringstiden, hvis der på tegningstidspunktet forelå  

 lægeerklæringer eller andre sagkyndige erklæringer, som  

 viser sig at være urigtige eller ufuldstændige, vil  

 medføre, at forsikringsselskaberne reelt kommer til at bære  

 risikoen for, at de helbredsoplysninger fra sagkyndige, som selskaberne  

 lægger til grund ved antagelse af en forsikring, viser sig at  

 være urigtige eller ufuldstændige, og vil således  

 føre til samme resultat som Østre Landsrets dom af 22. december  

 1997...(landsrettens dom i sklerosesagen, jf. pkt. 2.1 ovenfor).
At helbredsoplysningerne viser sig at have været  

 urigtige eller ufuldstændige, kan skyldes forkerte lægefaglige  

 skøn, eller at lægevidenskaben på tidspunktet for  

 forsikringens tegning endnu ikke havde den fornødne viden til at kunne  

 konstatere sygdommens tilstedeværelse.
Det forhold, at  

 lægevidenskaben på tidspunktet for forsikringens tegning endnu  

 ikke havde tilstrækkeligt kendskab til sygdommens udvikling eller  

 årsager til at kunne konstatere sygdommen hos forsikringstageren, men  

 siden har fået denne viden, bør efter udvalgets opfattelse ikke  

 medføre, at risikoen for den urigtige lægeerklæring ikke  

 længere påhviler selskabet.
Bestemmelsens anvendelse vil ikke være betinget af,  

 at forsikringstageren har været bekendt med indholdet af de faktiske  

 helbredsoplysninger, der ligger til grund for forsikringsselskabets  

 vurdering, men forudsætter, at forsikringstageren hverken vidste eller  

 burde vide, at oplysningerne var urigtige.
Bestemmelsen finder således  

 kun anvendelse, hvis forsikringstageren opfylder de i forsikringsaftalelovens  

 § 5 definerede krav til god tro.
Forsikringsaftalelovens § 10, stk. 2, indeholder  

 en regel om det forhold, at oplysninger til brug ved indgåelse af en  

 forsikringsaftale gives af en anden end forsikringstageren, hvilket netop er  

 tilfældet i de situationer, som den omhandlede bestemmelse ville skulle  

 omfatte. § 10, stk. 2, forudsætter, at et forsikringsselskab  

 kan forbeholde sig at være fri for ansvar, hvis en oplysning, som gives  

 af en anden end forsikringstageren, viser sig at være urigtig, men  

 begrænser virkningerne af et sådant forbehold.
En eventuel regel  

 om, at risikoen for, at en helbredsoplysning afgivet af en læge eller  

 anden sagkyndig til brug for tegning af en forsikring viser sig at være  

 urigtig eller ufuldstændig, skal påhvile forsikringsselskabet,  

 må derfor medføre en konsekvensændring af § 10,  

 stk. 2, således at selskabet ikke kan tage forbehold om  

 ansvarsfrihed ved urigtige helbredsoplysninger fra læger eller andre  

 sagkyndige.
 Det er udvalgets opfattelse, at følger af sygdommen  

 skal vise sig eller sygdommen diagnosticeres i forsikringstiden for at  

 udløse selskabets hæftelse efter en sådan bestemmelse om  

 hæftelse ved urigtige eller ufuldstændige  

 lægeerklæringer.
Udvalget har overvejet konsekvenserne af ikke at betinge  

 selskabets hæftelse af, at sygdommen har følger eller  

 diagnosticeres i forsikringstiden.
Dette vil medføre, at selskabet  

 ville kunne komme til at hæfte for sygdomme, der er opstået inden  

 forsikringstiden, men først viser skadelige følger måske  

 flere år efter forsikringstidens udløb, selv ved meget korte  

 forsikringsforløb.
Selskabet ville dog i forsikringsaftalen kunne  

 begrænse hæftelsen til de skadelige følger, der viser sig  

 inden for en vis periode, for eksempel i forsikringstiden.
Hvis selskabet lod  

 en sådan tidsmæssig begrænsning af hæftelsen omfatte  

 følgerne af de af forsikringen omfattede sygdomme, uanset tidspunktet  

 for sygdommens indtræden, ville dette indebære en forringelse af  

 forsikringstagerens stilling i forhold til de begrænsninger, som  

 sygeforsikringer normalt indeholder i dag.
I dag er det normalt, at  

 selskaberne begrænser hæftelsen til de skadelige virkninger, der  

 viser sig inden for en 5-årig periode efter sygdommens  

 konstatering.
En bestemmelse om forsikringsselskabers hæftelse for  

 urigtige lægeerklæringer vil kunne betyde, at  

 forsikringsselskaberne betinger tegning af forsikringer af, at der er  

 foretaget helbredsundersøgelser hos læger, der er anvist af dem.  

 Efter udvalgets opfattelse rejser forsikringsselskabernes brug af  

 læger, der er anvist af selskabet, forud for antagelse af forsikringer  

 ikke betænkeligheder.
Udvalget har ikke derved forholdt sig til  

 spørgsmålet om forsikringsselskabernes praksis ved indhentelse  

 af helbredsoplysninger efter anmeldelse af en forsikringsbegivenhed.
Dette  

 spørgsmål har givet anledning til en aftale mellem  

 økonomiministeren og Forsikring & Pension om  

 forsikringsselskabernes brug af speciallæger.
Bestemmelsen vil endvidere kunne medføre, at det  

 bliver sværere at forsikre sig mod sygdomme, som har et diffust  

 symptombillede.
Udvalget har dog vurderet, at risikoen for en sådan  

 ændring i forsikringsselskabernes tegningspraksis er ringe, da den  

 omhandlede bestemmelse vil have et snævert anvendelsesområde.
Udvalget har i forbindelse med disse overvejelser  

 drøftet muligheden for at lade forsikringsselskabet hæfte  

 også i den situation, hvor de urigtige eller ufuldstændige  

 helbredsoplysninger er givet af forsikringstageren selv, og ikke af en  

 læge eller anden sagkyndig.
Dette ville dog medføre en udvidelse  

 af forsikringsselskabernes ansvar svarende til den under afsnit 4.2  

 overvejede ændring af forsikringsaftalelovens § 120 (model 2, jf.  

 ovenfor) og rejser derfor samme betænkeligheder.« Udvalget foreslår således i  

 redegørelsen, at der indføres en ny regel i  

 forsikringsaftaleloven, hvorefter forsikringstageren skal stilles, som om en  

 sygdom var indtrådt i forsikringstiden, hvis følger af sygdommen  

 viser sig eller sygdommen diagnosticeres i forsikringstiden, og en læge  

 eller en anden sagkyndig i forbindelse med forsikringens tegning har afgivet  

 helbredsoplysninger med henblik på selskabets vurdering af den  

 pågældende sygdom.
Den foreslåede regel skal gælde  

 for forsikringsaftaler, der indgås eller forlænges efter lovens  

 ikrafttræden.
 2.5. Forsikring & Pension har i forbindelse med  

 afgivelsen af udvalgets redegørelse meddelt, at henstillingen om  

 anvendelse af skadevirkningsprincippet ved visse forsikringer med  

 sygdomsdækning, jf. pkt. 2.2 ovenfor, fortsat vil finde anvendelse  

 på forsikringer, som ikke er omfattet af udvalgets forslag, dvs.  

 allerede tegnede forsikringer, som ikke forlænges.
3. Gældende ret 3.1. Parterne i en forsikringsaftale kan som  

 udgangspunkt frit træffe aftale om forsikringstiden og om, hvilke  

 begivenheder der skal udløse forsikringen.
Undtaget herfra er visse  

 lovpligtige forsikringer, f.eks. ansvarsforsikring for  

 motorkøretøjer.
I praksis aftales det ofte, at forsikringstiden  

 løber fra aftalens indgåelse til forsikringens udløb.
I  

 nogle tilfælde aftales dog en såkaldt karensperiode, hvorefter  

 forsikringen kun dækker, hvis forsikringsbegivenheden indtræffer  

 en vis tid efter aftalens indgåelse.
I andre tilfælde aftales  

 det, at forsikringstiden begynder før aftalens indgåelse, f.eks.  

 fra det tidspunkt, hvor forsikringstageren underskriver  

 forsikringsbegæringen.
 Ved forsikring mod sygdom er det sædvanligt at  

 aftale, at forsikringsbegivenheden er sygdom eller nærmere angivne  

 sygdomme, således at forsikringen dækker, hvis en omfattet sygdom  

 indtræder i forsikringstiden (skadesårsagsprincip). I så  

 fald gælder reglen i forsikringsaftalelovens § 120, hvorefter  

 forsikringen også omfatter skadelige følger, der først  

 viser sig efter forsikringstidens udløb. § 120 kan fraviges ved  

 aftale.
 Ved sygeforsikring anses en sygdom for indtrådt,  

 når den er brudt ud.
 I nogle tilfælde aftales det, at  

 forsikringsbegivenheden ikke er sygdom eller nærmere angivne sygdomme,  

 men de skadelige følger af en sygdom, således at forsikringen  

 dækker, hvis følgerne af en sygdom konstateres i  

 forsikringstiden (skadevirkningsprincip).
 Ved sygeforsikringer aftales det også i nogle  

 tilfælde, at forsikringsbegivenheden er sygdom, der diagnosticeres  

 medicinsk i forsikringstiden, således at forsikringen dækker,  

 hvis sygdommen bliver diagnosticeret i forsikringstiden  

 (diagnoseprincip).
3.2. Ved indgåelse af aftaler om forsikring  

 mod sygdom anmoder selskabet normalt om nærmere oplysninger om  

 ansøgerens helbred med henblik på, at selskabet kan vurdere  

 risikoen og fastsætte præmien korrekt.
Oplysningerne afgives  

 hovedsagelig af den pågældende selv, men i nogle tilfælde  

 indhentes der nærmere helbredsoplysninger fra læger eller andre  

 sagkyndige.
 Forsikringsaftaleloven indeholder regler om betydningen  

 af, at der er givet urigtige eller mangelfulde oplysninger ved tegning af en  

 forsikring.
Hvis forsikringstageren ved forsikringens tegning har  

 afgivet urigtige oplysninger i god tro, hæfter forsikringsselskabet i  

 samme omfang, som hvis den urigtige oplysning ikke havde foreligget.
Ved  

 skadesforsikring kan selskabet dog opsige aftalen med en uges varsel, jf.  

 forsikringsaftalelovens § 5.
 Har forsikringstageren svigagtigt afgivet urigtige  

 oplysninger eller fortiet omstændigheder, som må antages at have  

 betydning for selskabet, er forsikringsaftalen ikke bindende for selskabet,  

 jf. lovens § 4.
Har forsikringstageren alene handlet uagtsomt,  

 hæfter selskabet i det omfang, det må antages at ville have  

 forpligtet sig mod den aftalte præmie, hvis det rette forhold havde  

 været oplyst.
Selskabet er således helt fri for ansvar, hvis det  

 kan antages ikke at have villet overtage forsikringen, hvis det rette forhold  

 havde været oplyst, jf. lovens § 6 (den såkaldte pro  

 rata-regel).
 Ved undladelse af at give oplysninger skal der dog  

 foreligge grov uagtsomhed, for at reglen i § 6 finder anvendelse, jf.  

 lovens § 7.
Er det ikke forsikringstageren selv, men f.eks. en  

 læge, der har afgivet urigtige eller mangelfulde helbredsoplysninger,  

 kommer dette som hovedregel ikke forsikringstageren til skade.  

 Forsikringsselskabet kan i forsikringsaftalen forbeholde sig at være  

 fri for ansvar, hvis en oplysning fra andre end forsikringstageren viser sig  

 at være urigtig.
Efter forsikringsaftalelovens § 10, stk. 2,  

 kan et sådant forbehold imidlertid ikke medføre strengere  

 virkninger, end hvis den urigtige oplysning var givet af forsikringstageren,  

 jf. ovenfor.
 Det er ikke sædvanligt, at forsikringsselskaber  

 tager forbehold over for helbredsoplysninger, der er afgivet af  

 læger.
4. Lovforslagets udformning Udvalget om revision af forsikringsaftaleloven har afgivet  

 en enig indstilling om udformningen af et lovforslag, der opfylder  

 folketingsbeslutningen af 18. december 1998, jf. pkt. 2.2 og 2.4 ovenfor.
 Udvalgets redegørelse har været til  

 høring hos berørte organisationer m.v., jf. pkt. 6 nedenfor.  

 Ingen af de hørte organisationer m.v. har haft bemærkninger til  

 udvalgets forslag.
 På denne baggrund er lovforslaget i overensstemmelse  

 med udvalgets anbefaling udformet som model 5) i udvalgets  

 redegørelse, jf. om udvalgets overvejelser pkt. 2.4 ovenfor.
Det foreslås således, at der indsættes  

 en ny bestemmelse i forsikringsaftaleloven.
Bestemmelsen vil medføre  

 en mindre udvidelse af dækningsomfanget for de sygeforsikringer m.v.,  

 som i øvrigt dækker efter et såkaldt  

 skadesårsagsprincip, jf. pkt. 3.1 ovenfor.
 Efter den foreslåede bestemmelse skal de  

 nævnte forsikringer dække sygdomme, der er indtrådt inden  

 forsikringstidens begyndelse, hvis der viser sig følger af sygdommen  

 eller sygdommen diagnosticeres i forsikringstiden, og en læge eller  

 anden sagkyndig i forbindelse med forsikringstegningen har afgivet  

 helbredsoplysninger med henblik på selskabets vurdering af den  

 pågældende sygdom.
 Efter forslaget skal forsikringstageren i de omhandlede  

 tilfælde stilles, som om sygdommen var indtrådt i  

 forsikringstiden.
 Det foreslås, at bestemmelsen ikke skal kunne  

 fraviges ved aftale til skade for forsikringstageren (eller den sikrede).
Lovforslaget ændrer ikke forsikringsaftalelovens  

 regler om virkningen, hvis forsikringstageren har undladt at give korrekte  

 oplysninger, der har betydning for selskabet.
Hvis forsikringstageren  

 svigagtigt har undladt over for selskabet at korrigere en fejlagtig  

 lægeerklæring, er forsikringsaftalen således ikke bindende  

 for selskabet, jf. den gældende lovs § 4. Har forsikringstageren  

 alene udvist grov uagtsomhed, hæfter selskabet kun i det omfang, det  

 mod den aftalte præmie ville have forpligtet sig, hvis det rette  

 forhold havde været oplyst, jf. lovens §§ 6 og 7 og pkt. 3.2  

 ovenfor.
5. Lovforslagets økonomiske og administrative konsekvenser De foreslåede regler skønnes ikke at ville  

 medføre økonomiske eller administrative konsekvenser for det  

 offentlige eller at have væsentlige erhvervsøkonomiske  

 konsekvenser.
Lovforslaget har ikke miljømæssige konsekvenser og  

 indeholder ikke EU-retlige aspekter.
Vurdering af lovforslagets  

 konsekvenser Positive konsekvenser/ mindre udgifter Negative konsekvenser/  

 Merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen af betydning Administrative konsekvenser for erhvervslivet Ingen Ingen Administrative konsekvenser for borgerne Ingen Ingen Miljømæssige konsekvenser Ingen Ingen Forholdet til EU-retten Lovforslaget indeholder ikke EU-retlige aspekter 6. Høring Forsikringsaftalelovudvalgets redegørelse, jf. pkt.  

 2.4 ovenfor, har været til høring hos følgende  

 organisationer m.v.:
 Præsidenterne for Østre og Vestre Landsret,  

 præsidenten for Sø- og Handelsretten, præsidenterne for  

 retterne i København, Århus, Odense, Ålborg og Roskilde,  

 Den Danske Dommerforening, Foreningen af dommerfuldmægtige i Danmark,  

 Advokatrådet, Arbejderbevægelsens Erhvervsråd, Den  

 almindelige Danske Lægeforening, De Samvirkende Invalideorganisationer,  

 Det Etiske Råd, Finansrådet, Forbrugerrådet og Forsikring  

 & Pension.
Bemærkninger til lovforslagets enkelte  

 bestemmelser Til § 1 Til nr. 1 Der er tale om en konsekvensændring som følge  

 af den foreslåede nye § 120 a i forsikringsaftaleloven, jf.  

 forslagets § 1, nr. 2. Bestemmelsen indebærer, at selskabet ikke  

 kan tage forbehold om at være fri for ansvar, hvis der er givet  

 urigtige helbredsoplysninger af læger eller andre sagkyndige ved  

 tegning af forsikringer, der er omfattet af den foreslåede § 120  

 a.
Til nr. 2 Den foreslåede bestemmelse finder anvendelse  

 på forsikringer, som dækker sygdom, der indtræder i  

 forsikringstiden.
I disse tilfælde udvides forsikringsdækningen  

 til også at omfatte sygdomme, som er indtrådt inden  

 forsikringstiden, hvis forsikringen omfatter den pågældende  

 sygdom, og hvis de to betingelser, som er nævnt i nr. 1 og 2, begge er  

 opfyldt.
Det er således for det første en betingelse, at  

 følger af sygdommen viser sig i forsikringstiden, eller at sygdommen  

 diagnosticeres i forsikringstiden.
For det andet skal der i forbindelse med  

 forsikringsaftalens indgåelse være afgivet helbredsoplysninger af  

 en læge eller anden sagkyndig, og de pågældende oplysninger  

 skal være givet med henblik på selskabets vurdering af, om  

 forsikringstageren led af den pågældende sygdom.
Hvis sygdommen har haft skadelige følger i  

 forsikringstiden, er betingelsen i nr. 1 opfyldt, selv om sygdommen ikke er  

 blevet diagnosticeret i forsikringstiden.
Tilsvarende er betingelsen opfyldt,  

 hvis sygdommen diagnosticeres i forsikringstiden, selv om den endnu ikke har  

 medført nogen skadelige følger.
 Er de nævnte betingelser opfyldt, følger det  

 af bestemmelsen, at forsikringstageren stilles, som om den  

 pågældende sygdom var indtrådt i forsikringstiden, og  

 reglen i forsikringsaftalelovens § 120 finder således anvendelse.  

 Det indebærer, at (yderligere) skadelige følger af sygdommen  

 dækkes, selv om de først viser sig efter forsikringstidens  

 ophør, medmindre andet er aftalt.
I praksis vil den foreslåede bestemmelse navnlig  

 finde anvendelse i tilfælde, hvor en indhentet  

 lægeerklæring ikke har oplyst om en allerede indtrådt  

 sygdom, som derefter er blevet omfattet af forsikringen.
At en  

 lægeerklæring således har været fejlagtig eller  

 ufuldstændig, kan enten skyldes et forkert lægefagligt  

 skøn, eller at det med den lægevidenskabelige viden på det  

 pågældende tidspunkt ikke var muligt at konstatere sygdommen.  

 Bestemmelsen finder anvendelse, uanset hvad årsagen er til den  

 fejlagtige eller ufuldstændige lægeerklæring.
Bestemmelsen omfatter efter ordlyden også  

 tilfælde, hvor lægeerklæringen indeholdt oplysning om den  

 pågældende sygdom, men hvor selskabet alligevel ikke har taget  

 forbehold for sygdommen.
Her vil det dog normalt også følge af  

 gældende regler, at selskabet hæfter for sygdommen.
 Bestemmelsen finder anvendelse, uanset om  

 forsikringstageren (og den sikrede, hvis der ikke er identitet mellem den  

 person, der tegner forsikringen, og den person, der får ret til  

 forsikringsydelsen) var bekendt med indholdet af lægeerklæringen.  

 Det er ligeledes uden betydning, om selskabet eventuelt har rekvireret  

 helbredsoplysningerne med henblik på tegning af en anden forsikring,  

 f.eks. en livsforsikring.
Det er uden betydning, om lægeerklæringen m.v.  

 indhentes på forsikringstagerens eller forsikringsselskabets initiativ.  

 Helbredserklæringen skal imidlertid være afgivet med henblik  

 på selskabets vurdering af den pågældende sygdom.
Om dette  

 er tilfældet, vil kunne fremgå enten direkte af erklæringen  

 eller af omstændighederne i forbindelse med indhentelsen - f.eks. hvis  

 forsikringstageren til brug for tegningen af en sygeforsikring er blevet  

 henvist til en læge eller anden sagkyndig af selskabet med henblik  

 på en vurdering af, om forsikringstageren led af den  

 pågældende sygdom.
 Var forsikringstageren ved aftalens indgåelse i god  

 tro om den pågældende sygdom, vil selskabet efter den  

 foreslåede bestemmelse bære hele risikoen for fejlagtige eller  

 ufuldstændige lægeerklæringer m.v., som er indhentet i  

 forbindelse med forsikringstegningen.
 Var forsikringstageren ikke i god tro, vil selskabet  

 derimod normalt ikke hæfte for sygdommen, jf. forsikringsaftalelovens  

 almindelige regler om urigtige helbredsoplysninger m.v.
 Bestemmelsen finder ikke anvendelse i tilfælde, hvor  

 selskabet har »nøjedes« med den pågældendes egne  

 helbredsoplysninger, og hvor der således ikke er fremlagt  

 lægeerklæringer eller andre sagkyndige erklæringer om,  

 hvorvidt den pågældende sygdom er indtrådt.
Den foreslåede bestemmelse ændrer ikke  

 forsikringsaftalelovens § 120, som kan fraviges ved aftale.  

 Udgangspunktet er således, at selskabet i tilfælde, hvor den  

 foreslåede regel finder anvendelse, ikke kun hæfter for de  

 skadelige følger, der måtte være opstået i  

 forsikringstiden, men også hæfter for sådanne følger  

 af den pågældende sygdom, som først viser sig efter  

 forsikringens ophør.
Har selskabet i forsikringsaftalen  

 begrænset sin hæftelse for en sygdoms skadelige følger til  

 kun at omfatte følger, som viser sig inden for en vis periode, f.eks.  

 i forsikringstiden, gælder en sådan begrænsning også  

 for følger af en sygdom, der var indtrådt, da forsikringen blev  

 tegnet.
 Den foreslåede udvidelse af selskabets  

 hæftelse bør ikke medføre, at personer, der har  

 været forsikret i flere selskaber, får en bedre beskyttelse end  

 personer, der kun har været forsikret i ét selskab.
Sygeforsikringer med udbetaling af en kapitalerstatning er  

 summaforsikringer, således at selskabet har pligt til at betale et  

 bestemt beløb, uanset om der foreligger en skade, som kan måles  

 i penge.
Ved summaforsikringer er den almindelige hovedregel, at  

 forsikringsydelser fra flere selskaber kan kumuleres.
Denne hovedregel  

 bør ikke gælde, når årsagen til, at flere selskaber  

 hæfter for følgerne af en sygdom, er den foreslåede  

 udvidelse af selskabets hæftelse til i visse tilfælde at omfatte  

 følger af sygdomme, der er indtrådt inden forsikringstidens  

 begyndelse.
Hvis forsikringstageren var forsikret i ét selskab ved en  

 sygdoms indtræden, men har skiftet forsikringsselskab, inden sygdommen  

 blev konstateret, vil det første selskab hæfte for de skadelige  

 følger af sygdommen efter den gældende regel i  

 forsikringsaftalelovens § 120, mens det andet selskab vil hæfte  

 for de samme følger i medfør af den foreslåede § 120  

 a.
 Da den foreslåede nye bestemmelse har karakter af en  

 undtagelsesregel, foreslås det på denne baggrund i stk. 2  

at begrænse dens anvendelsesområde til tilfælde, hvor  

 ingen selskaber hæfter for de pågældende skadelige  

 følger i medfør af den gældende bestemmelse i § 120.  

 Var forsikringstageren forsikret i et andet selskab på det tidspunkt,  

 hvor en sygdom antages at være indtrådt, skal forsikringstageren  

 således fortsat rette sit krav mod dette selskab.
Det foreslås i stk. 3, at bestemmelsen  

 ikke skal kunne fraviges ved aftale til skade for forsikringstageren.
Dette  

 begrænser ikke adgangen til i forsikringsaftalen at aftale en  

 såkaldt karenstid, hvorefter selskabet ikke hæfter for  

 forsikringsbegivenheder, der indtræder eller konstateres i en vis  

 periode efter indgåelsen af forsikringsaftalen.
En sådan  

 karenstid udskyder forsikringstiden, og et vilkår herom vil inden for  

 den foreslåede bestemmelses anvendelsesområde medføre, at  

 selskabet ikke hæfter, hvis den pågældende sygdom  

 diagnosticeres i karenstiden, eller hvis der kun viser sig skadelige  

 følger af sygdommen i karenstiden.
 Den nye bestemmelse foreslås indsat i  

 forsikringsaftalelovens afsnit IV om ulykkesforsikring og sygeforsikring.  

 Bestemmelsen får således ikke betydning ved andre former for  

 personforsikring, f.eks. livsforsikring.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Det foreslås endvidere, at de nye regler finder  

 anvendelse på forsikringsaftaler, der indgås eller  

 forlænges efter lovens ikrafttræden.
Ulykkes- og sygeforsikringer  

 indgås normalt for et år med vilkår om, at aftalen  

 forlænges for et år ad gangen, hvis den ikke siges op med en vis  

 frist.
Sygeforsikringer, der er indgået før lovens  

 ikrafttræden, vil således ikke være omfattet af  

 lovændringen, før forsikringen eventuelt forlænges.
Til § 3 Bestemmelsen vedrører lovens territoriale  

 anvendelsesområde.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om forsikringsaftaler, jf. lovbekendtgørelse nr. 726 af 24.  

 oktober 1986, som ændret senest ved § 1 i lov nr. 413 af 10. juni 1997,  

 foretages følgende ændringer:
§ 10. - - - 1. I § 10, stk. 2, indsættes som 2. punktum:
 Stk. 2. Har selskabet forbeholdt sig at være fri  

 for ansvar, hvis en oplysning, som gives af en anden end forsikringstageren  

 viser sig at være urigtig, kan dette ikke medføre strengere  

 virkninger, end hvis oplysningen var givet af forsikringstageren.
