Nr BTL 210 Betænkning over Forslag til lov om ændring af lov om energiafgift af  

 mineralolieprodukter m.v., lov om afgift af stenkul, brunkul og koks m.v. og  

 lov om afgift af elektricitet (Virksomheders betaling af afgift af rumvarme  

 m.v.)   

 Nr L 210 1994-95, 1. samling Afgivet af Skatteudvalget Afgivet: 19950524 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra Byggeriets Arbejdsgivere og Danske Fjernvarmeværkers Forening.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet indstiller hele lovpakken om de såkaldte grønne afgifter til  

 forkastelse.
For det første er der tale om nye og højere skatter i et land, der i  

 forvejen har et for højt skattetryk.
For det andet ødelægges konkurrenceevnen  

 i en række vigtige danske virksomheder og endog hele brancher til skade for  

 produktion, eksport og beskæftigelse.
For det tredje er pakken med sine  

 varierende afgiftssatser, diverse tilskudsordninger og indbyggede  

 forhandlinger med staten om aftaler udtryk for en rendyrket socialistisk  

 planøkonomi.
Med pakkens vedtagelse skal den enkelte virksomhed for fremtiden have sine  

 produktionsprocesser og investeringsplaner godkendt af staten med henblik på  

 at få lavere afgifter.
Godkendelsen er endda kun midlertidig, hvilket  

 efterlader virksomheder i stor usikkerhed.
For det fjerde vil lovpakken med  

 sit forsøg på at skelne mellem tunge processer, lette processer,  

 rumopvarmning, direkte og indirekte procesomkostninger og tilskud efter et  

 statsligt skøn alt i alt virke vilkårligt og tilfældigt for den enkelte  

 virksomhed.
Alle de her skadelige virkninger for samfundet skal ses i forhold  

 til, at Danmarks miljømål kunne nås ad frivillighedens vej uden afgifter.
 De mange ændringsforslag vil i visse tilfælde være udtryk for  

 imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
 På denne baggrund vil Venstre og Det Konservative Folkeparti undlade at  

 stemme til ændringsforslagene.
Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse.
Mindretallet vil stemme  

 hverken for eller imod de stillede ændringsforslag.
Mindretallet indstiller lovforslagene vedrørende grønne afgifter for  

 erhverv til vedtagelse, fordi mindretallet opfatter forslagene som et  

 fremskridt i indsatsen for at nå en reduktion i forureningen med kuldioxid og  

 svovl.
Men SF beklager stærkt, at regeringen har valgt at reducere sit  

 oprindelige oplæg, så lovkomplekset ikke yder det planlagte bidrag til at nå  

 målsætningen om en 20 pct.s reduktion af kuldioxidudslippet i år 2005.
 SF deltog fra starten i politiske forhandlinger om afgiftspakken,  

 forhandlinger, som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte forslag til forbedringer af pakken såvel i udformningen af de  

 enkelte regler som forslag, der øger chancerne for at nå miljømålsætningen.
Regeringens ændringsforslag afspejler et ønske om at tage hensyn til de  

 mange reaktioner, der er kommet fra virksomhederne.
På en række punkter er  

 ændringerne velbegrundede, på andre punkter mere tvivlsomme.
SF vil for at  

 understrege, at detailudformningen alene sker på regeringens ansvar, undlade  

 at stemme til ændringsforslagene.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
 Mindretallet indstiller hele regeringens lovpakke om nye afgifter  

 camoufleret som grønne afgifter til forkastelse.
Indledningsvis skal Fremskridtspartiet stærkt beklage, at regeringen har  

 valgt at gennemføre den meget omfattende lovpakke om grønne afgifter med et  

 hastværk, som ikke har levnet tid til en saglig behandling af lovforslagene i  

 Folketinget.
Samtidig har de mange virksomheder, organisationer og  

 enkeltpersoner, som har henvendt sig om disse lovforslag, med god grund  

 beklaget sig over, at deres henvendelser ikke er blevet behandlet med den  

 seriøsitet, som de burde kunne forvente.
Fremskridtspartiet er modstander af hele regeringens såkaldte miljøpakke  

 med nye store skatter.
Hele den filosofi, regeringen har lagt til grund for  

 sin pakke af nye grønne skatter, er Fremskridtspartiet imod.
Der bliver som  

 så ofte tidligere tale om ensidige danske initiativer, hvorved danske  

 virksomheder nok en gang mister konkurrenceevne til skade for beskæftigelsen  

 og for samfundsøkonomien.
Det er selvfølgelig vigtigt, at danske virksomheder er tilbageholdende med  

 deres ressourceforbrug.
Imidlertid er det helt forfejlet at tvinge  

 virksomhederne til at gennemføre energiomlægninger, de måske ikke har råd  

 til, eller som har minimalt miljømæssigt sigte.
Der vil blive tale om  

 betydelige fejlinvesteringer, fordi virksomhederne føler sig presset til at  

 præstere en såkaldt miljørigtig adfærd.
Danske virksomheder handler på mange måder energibevidst.
De har så  

 rigeligt at gøre med at holde omkostningerne på et minimum, at de  

 selvfølgelig ikke sviner med energien.
Den benhårde konkurrence har for  

 længst fået frasorteret de virksomheder, som har en energifrådsende adfærd.  

 Energi er jo ikke gratis! Mange af de danske virksomheder lever i en  

 balanceøkonomi, hvor selv små ændringer i konkurrenceevnen vil betyde tab af  

 markedsandele, tab af omsætning, tab af arbejdspladser og afledt tab af  

 velfærd for hele samfundet.
Hvis så bare regeringens politik havde et miljømæssigt forsvarligt sigte,  

 men end ikke det er tilfældet.
Den internationaliserede handel gør, at  

 forbrugere af ethvert produkt frit kan vælge at skifte til en udenlandsk  

 leverandør.
Udenlandske virksomheder har ofte produktionsmetoder, der miljømæssigt  

 halter langt bag efter danske virksomheders.
Derved opnås en forværring af  

 det globale miljø. Der opnås eksport af arbejdspladser og nye bølger af  

 virksomhedslukninger.
Regeringens lovforslag om at give virksomhederne en del af provenuet  

 tilbage i form af tilskud er med til yderligere statslig styring og kontrol  

 af danske virksomheder.
Det er en helt fejlagtig udvikling, som  

 Fremskridtspartiet vender sig stærkt imod.
Regeringens løsning vil tvinge alt for mange virksomheder til at gøre sig  

 overvejelser om, hvorvidt de fortsat skal have hjemsted i Danmark.
Det vil  

 give markant tab af investeringslyst hos de udenlandske investorer, som  

 overvejer at slå sig ned i Danmark.
Danmark vil således miste international  

 styrke som investeringsland.
Folketinget har fået præsenteret hundreder af små og store nødråb fra  

 danske virksomheder, som ikke ved, hvad de skal gøre, når afgifterne for  

 alvor vil tage fat.
Virksomhederne ved dog en ting med sikkerhed.
De vil  

 miste markeder, de vil miste omsætning, og de vil blive tvunget ud i nye  

 runder af afskedigelser.
Alt dette blot fordi en række politikere og  

 embedsmænd har fået den forfejlede ide, at der skal indføres voldsomme  

 energiskatter i Danmark.
Når først skaden er sket, viser erfaringen, at det  

 ikke er nemt at rette op igen.
De ansvarlige politikere og embedsværket vil  

 tale om ændrede forudsætninger og internationale påvirkninger, om et  

 nødvendigt onde osv.
De vil således sandsynligvis ikke tage ansvaret for  

 deres forfejlede politik.
De vil søge at bortforklare selv dokumenterede  

 virksomhedslukninger med påstand om dårlig ledelse osv.
 Fremskridtspartiet kan kun håbe på, at regeringens levetid bliver kort,  

 således at Fremskridtspartiet sammen med andre erhvervsvenlige partier kan få  

 lovpakken ophævet hurtigt igen.
Et femte mindretal (Enhedslistens medlem af udvalget) indstiller  

 lovforslaget til vedtagelse.
Mindretallet vil stemme for de under nr.  

 1, 5, 6, 11, 12, 16, 17 og 18 stillede ændringsforslag.
Mindretallet vil  

 stemme imod de under nr. 2-4, 8-10 og 14 stillede ændringsforslag.
Ændringsforslag Til § 1 Af skatteministeren, tiltrådt af et mindretal (S,  

 RV, EL og CD):
 1) Efter nr. 1 indsættes som nyt nummer:
»01. I § 9, stk. 4, ændres »55 øre« til:  

 »21 øre«.' Af skatteministeren, tiltrådt af et mindretal (S, RV og CD):
2) I det under nr. 3 foreslåede § 11, stk. 5, nr. 2,  

 ændres »kombinerede male- og tørrerum, når tørrerummet har en  

 driftstemperatur på mindst 45IC.« til: »malekabiner og lokaler  

 indrettet til lagring af oste, når lagringen er en integreret del af  

 ostningsprocessen.« 3) I det under nr. 3 foreslåede § 11, stk. 5, nr. 3,  

 ændres »jf. dog stk. 6.« til: »varmt vand til rengøring eller  

 sterilisering af lukkede produktionsanlæg, hvor rengøringsvæskerne cirkuleres  

 med pumper med en kapacitet på mindst 1 kW, slagteriers forbrug af varmt vand  

 til rengøring eller sterilisering af produktionsudstyr og produktionslokaler  

 i de lokaler, hvor selve slagtningen og grovparteringen finder sted, for  

 fjerkræ dog kun varme forbrugt inden partering, samt forbruget af varmt vand  

 i tilstødende produktionslokaler, såfremt der er fælles varmtvandsnet og der  

 ikke fremstilles udskæringer beregnet til detailsalg, jf. dog stk. 6. Ved  

 grovpartering forstås for svin og lam m.v. partering i halve kroppe, for kvæg  

 m.v. partering til og med fjerdinger.« 4) I den under nr. 3 foreslåede § 11 indsættes efter  

 stk. 5 som nyt stykke:
»Stk. 01. Der kan ydes fuld tilbagebetaling, i det omfang den  

 ikke tilbagebetalingsberettigede del, jf. stk. 5, nr. 4, vedrører opvarmning  

 af rum eller en række af rum, hvor en fordeling efter målere indebærer måling  

 af varmeforbruget for et areal under 100 m2. Det er dog en betingelse, at  

 rummene forsynes med varme fra samme varmenet, som også forsyner anvendelser,  

 der er tilbagebetalingsberettigede efter stk. 1 eller 5, og at der indbetales  

 en afgift pr. m2 af de pågældende rum.
Afgiften erlægges ved, at den samlede  

 tilbagebetaling efter lov om afgift af elektricitet, lov om afgift af  

 stenkul, brunkul og koks m.v., lov om afgift af naturgas og bygas og denne  

 lov nedsættes med 8 kr. pr. m2 pr. måned.« Af skatteministeren, tiltrådt af et mindretal (S, RV, EL og  

 CD):
 5) I det under nr. 3 foreslåede § 11 indsættes efter  

 2. pkt. som nyt punktum:
»Såfremt nyttiggørelsen har medført et øget forbrug af brændsel i de  

 anlæg, hvorfra varmen nyttiggøres, ydes der ikke tilbagebetaling efter stk. 1  

 eller 5.« 6) Det under nr. 3 foreslåede § 11, stk. 7, affattes  

 således:
»Stk. 7. For virksomheder, som inden den 6. april 1995 har  

 ansøgt om tilladelse til afgiftsgodtgørelse for varmeleverancer efter de  

 hidtil gældende regler i § 9, stk. 5, jf. lovbekendtgørelse nr. 543 af 22.  

 juni 1994, sker der ingen nedsættelse af tilbagebetalingen efter stk. 6, når  

 varmen i henhold til tilladelsen afsættes af virksomheden fra et  

 overskudsvarmeanlæg, som er påbegyndt etableret inden den 6. april  

 1995.« Af skatteministeren, tiltrådt af et mindretal (S, RV og CD):
 7) I det under nr. 3 foreslåede § 11, stk. 8, ændres  

 »og 5« til: », 5 og 01«.
Til § 2 8) I det under nr. 2 foreslåede § 8, stk. 4, nr.  

 2, ændres »kombinerede male- og tørrerum, når tørrerummet har en  

 driftstemperatur på mindst 45IC.« til: »malekabiner og lokaler  

 indrettet til lagring af oste, når lagringen er en integreret del af  

 ostningsprocessen.« 9) I det under nr. 2 foreslåede § 8, stk. 4, nr. 3,  

 ændres »jf. dog stk. 5.« til: »varmt vand til rengøring eller  

 sterilisering af lukkede produktionsanlæg, hvor rengøringsvæskerne cirkuleres  

 med pumper med en kapacitet på mindst 1 kW, slagteriers forbrug af varmt vand  

 til rengøring eller sterilisering af produktionsudstyr og produktionslokaler  

 i de lokaler, hvor selve slagtningen og grovparteringen finder sted, for  

 fjerkræ dog kun varme forbrugt inden partering, samt forbruget af varmt vand  

 i tilstødende produktionslokaler, såfremt der er fælles varmtvandsnet og der  

 ikke fremstilles udskæringer beregnet til detailsalg, jf. dog stk. 5. Ved  

 grovpartering forstås for svin og lam m.v. partering i halve kroppe, for kvæg  

 m.v. partering til og med fjerdinger.« 10) I den under nr. 2 foreslåede § 8 indsættes efter  

 stk. 4 som nyt stykke:
»Stk. 01. Der kan ydes fuld tilbagebetaling, i det omfang den  

 ikke tilbagebetalingsberettigede del, jf. stk. 4, nr. 4, vedrører opvarmning  

 af rum eller en række af rum, hvor en fordeling efter målere indebærer måling  

 af varmeforbruget for et areal under 100 m2. Det er dog en betingelse, at  

 rummene forsynes med varme fra samme varmenet, som også forsyner anvendelser,  

 der er tilbagebetalingsberettigede efter stk. 1 eller 4, og at der indbetales  

 en afgift pr. m2 af de pågældende rum.
Afgiften erlægges ved, at den samlede  

 tilbagebetaling efter lov om afgift af elektricitet, lov om energiafgift af  

 mineralolieprodukter m.v., lov om afgift af naturgas og bygas og denne lov  

 nedsættes med 8 kr. pr. m2 pr. måned.« Af skatteministeren, tiltrådt af et mindretal (S, RV, EL og  

 CD):
 11) I det under nr. 2 foreslåede § 8, stk. 5,  

 indsættes efter 2. pkt. som nyt punktum:
»Såfremt nyttiggørelsen har medført et øget forbrug af brændsel i de  

 anlæg, hvorfra varmen nyttiggøres, ydes der ikke tilbagebetaling efter stk. 1  

 eller 4.« 12) Det under nr. 2 foreslåede § 8, stk. 6, affattes  

 således:
»Stk. 6. For virksomheder, som inden den 6. april 1995 har  

 ansøgt om tilladelse til afgiftsgodtgørelse for varmeleverancer efter de  

 hidtil gældende regler i § 8, stk. 4, jf. lovbekendtgørelse nr. 544 af 22.  

 juni 1994, sker der ingen nedsættelse af tilbagebetalingen efter stk. 5, når  

 varmen i henhold til tilladelsen afsættes af virksomheden fra et  

 overskudsvarmeanlæg, som er påbegyndt etableret inden den 6. april  

 1995.« Af skatteministeren, tiltrådt af et mindretal (S, RV og CD):
 13) I det under nr. 2 foreslåede § 8, stk. 7, ændres  

 »og 4« til: », 4 og 01«.
 Til § 3 14) I den under nr. 1 foreslåede ændring af §  

 11 indsættes efter stk. 3 som nyt stykke:
 »Stk. 01. Der ydes dog tilbagebetaling for:
 1) Varmt brugsvand omfattet af stk. 3, som anvendes til fremstilling af  

 varer, der er bestemt for afsætning, og som et led i forarbejdningen vaskes,  

 renses eller rengøres i eller med særlige anlæg, samt opvarmning af rum, som  

 anvendes til fremstilling af varer, der er bestemt for afsætning, og som et  

 led i forarbejdningen udsættes for temperaturændringer såsom opvarmning,  

 kogning, ristning, destillation, sterilisation, pasteurisering, dampning,  

 tørring, inddampning, fordampning eller kondensering i særlige rum med en  

 driftstemperatur på mindst 45IC, eller i malekabiner og lokaler indrettet til  

 lagring af oste, når lagringen er en integreret del af ostningsprocessen.  

 Afgiften tilbagebetales, uanset at opvarmningen af det særlige rum også  

 bidrager til opvarmning af andre lokaler m.v., jf. dog stk. 5.
2) Opvarmning af rum i de anvendelser, som er nævnt i bilaget til lov om  

 kuldioxidafgift af visse energiprodukter, samt elektricitet anvendt til  

 rumopvarmning og varmt vand i staldbygninger, varmt vand til rengøring eller  

 sterilisering af lukkede produktionsanlæg, hvor rengøringsvæskerne cirkuleres  

 med pumper med en kapacitet på mindst 1 kW, slagteriers forbrug af varmt vand  

 til rengøring eller sterilisering af produktionsudstyr og produktionslokaler  

 i de lokaler, hvor selve slagtningen og grovparteringen finder sted, for  

 fjerkræ dog kun varme forbrugt inden partering, samt forbruget af varmt vand  

 i tilstødende produktionslokaler, såfremt der er fælles varmtvandsnet og der  

 ikke fremstilles udskæringer beregnet til detailsalg, jf. dog stk. 5. Ved  

 grovpartering forstås for svin og lam m.v. partering i halve kroppe, for kvæg  

 m.v. partering til og med fjerdinger.« 15) I det under nr. 1 foreslåede § 11, stk. 5,  

 ændres i 1. pkt. »omfattet af stk. 4« til: »afskåret  

 fra tilbagebetaling efter stk. 3«.
 Af skatteministeren, tiltrådt af et mindretal (S, RV, EL og  

 CD):
 16) I det under nr. 1 foreslåede § 11, stk. 5,  

 indsættes efter 2. pkt. som nyt punktum:
»Såfremt nyttiggørelsen har medført et øget forbrug af elektricitet i  

 de anlæg, hvorfra varmen nyttiggøres, ydes der ikke tilbagebetaling.« Af skatteministeren, tiltrådt af et mindretal (S, RV og CD):
 17) Det under nr. 1 foreslåede § 11, stk. 6,  

 affattes således:
»Stk. 6. For virksomheder, som inden den 6. april 1995 har  

 ansøgt om tilladelse til afgiftsgodtgørelse for varmeleverancer efter de  

 hidtil gældende regler i § 11, stk. 5, jf. lovbekendtgørelse nr. 545 af 22.  

 juni 1994, sker der ingen nedsættelse af tilbagebetalingen efter stk. 5, når  

 varmen i henhold til tilladelsen afsættes af virksomheden fra et  

 overskudsvarmeanlæg, som er påbegyndt etableret inden den 6. april  

 1995.« Af skatteministeren, tiltrådt af et mindretal (S, RV, EL og  

 CD):
 Til § 4 18) Efter stk. 5 indsættes som nyt stykke:
»Stk. 6. I perioden fra lovens ikrafttræden til og med den  

 31. december 1997 udgør forhøjelsen af den fulde godtgørelse af afgiften af  

 gas i § 9, stk. 4, i lov om energiafgift af mineralolieprodukter m.v. 55 øre  

 pr. l.« Bemærkninger Til nr. 1-18 Provenumæssige konsekvenser Ændringsforslagene skønnes med usikkerhed alt  

 andet lige at medføre en lettelse på ca. 5 mio. kr. i 1996 stigende til ca.  

 10 mio. kr. i 1998.
 Provenutabet kan holdes inden for usikkerheden for det oprindeligt  

 skønnede provenu.
Ad nr. 1 Med ændringsforslaget ligestilles forsøg med LPG og naturgas som brændstof  

 i rutebiler.
I forhold til ultralet diesel vil disse brændstoffer i en  

 periode få et forhøjet tilskud, hvis de anvendes som brændstof i rutebiler.  

 For LPG vil der være tale om, at den nuværende sats videreføres i 2 år.
Der  

 henvises i øvrigt til bemærkningerne til ændringsforslaget til forslag om  

 naturgasafgift.
Ad nr. 2 Af hensyn til en konkurrencemæssig ligestilling mellem virksomheder med  

 kombinerede male- og tørrekabiner foreslås det, at også opvarmningen af  

 malekabiner friholdes, dvs. at såvel separate som kombinerede male- og  

 tørrekabiner friholdes for energiafgift.
Det foreslås desuden at fritage  

 mejeriernes opvarmning af ostelagringsrum for energiafgift.
Opvarmning af  

 ostelagringsrum finder primært sted af hensyn til, at osten undergår en  

 proces, og kan således ligestilles med andre former for procesenergi.
Ad nr. 3 Det foreslås, at varmt vand til rengøring af lukkede systemer friholdes  

 for energiafgift, dvs. afgiftsbelægges som let proces, når rengøringsvæskerne  

 cirkuleres med en pumpe på mindst 1 kW.
Dette indebærer f.eks., at en stor  

 del af mejeriernes forbrug af varmt vand til rensning af procesudstyr kan  

 opfattes som let proces.
 Samtidig foreslås det, at forbrug af varmt vand i slagteriernes slagtehuse  

 til rengøring af produktionslokaler og udstyr også friholdes for  

 energiafgift.
I slagterier med såvel egentlige slagtehuse som opskæringsafdelinger vil  

 langt den overvejende del af forbruget af varmt vand finde sted i forbindelse  

 med selve slagtningen og grovparteringen.
I visse tilfælde vil der imidlertid  

 være tale om, at de samme varmtvandssystemer forsyner såvel selve slagtehuset  

 som opskæringsafdelingen med varmt vand.
Af administrative grunde foreslås  

 forbruget af varmt vand i opskæringslokaler, som forsynes med varmt vand fra  

 samme net som selve slagtehuset, også friholdt for energiafgift.
For at undgå  

 konkurrenceforvridning er friholdelsen af opskæringsafdelingerne foreslået  

 betinget af, at der ikke foregår opskæringer til detailsalg.
Ad nr. 4 Da der kan være situationer, hvor varmen kun i mindre omfang vedrører  

 rumopvarmning og det derfor kan være uforholdsmæssigt dyrt at opsætte målere,  

 foreslås det, at virksomhederne kan vælge at betale en m2-afgift.
Konkret foreslås en mulighed for at vælge en standardsats pr. m2, når der  

 er tale om opvarmning af bygninger og lokaler under 100 m2, hvor der ellers  

 ville kræves en særskilt måler, hvis ikke hele brændselsforbruget skal  

 betragtes som medgået til rumopvarmning.
Der er foreslået en standardsats på  

 8 kr. pr. m2 pr. måned eller ca. 100 kr. pr. m2 årligt.
Satsen er fastsat så  

 høj, at der vil være tilskyndelse til at opsætte målere de steder, hvor  

 omkostninger til målere vil være begrænsede i forhold til den forbrugte  

 mængde varme.
Ad nr. 5 Afgrænsningen mellem fjernvarme og nyttiggjort procesvarme (dvs.  

 overskudsvarme) er præciseret, idet nyttiggjort procesvarme kun omfatter de  

 tilfælde, hvor der ikke forbruges ekstra brændsel med henblik på fremstilling  

 af varme.
Ad nr. 6 Der foreslås en præcisering af reglerne for eksisterende  

 overskudsvarmeanlæg.
Friholdelsen for nedsættelsen af tilbagebetalingen  

 foreslås afgrænset til anlæg, hvor der inden den 6. april 1995 er ansøgt om  

 og efterfølgende opnået dispensation.
 Det præciseres samtidig, at friholdelsen kun vedrører anlæg, som er  

 påbegyndt etableret inden den 6. april 1995, og senere anlæg vil således ikke  

 være omfattet af friholdelsen.
Ad nr. 7 og 13 Ændringerne er en konsekvens af ændringsforslag nr. 4.
Ad nr. 8-12 Bestemmelserne medfører, at ændringerne i § 1 også kommer til at omfatte  

 kulafgiften.
Ad nr. 14-17 Bestemmelserne medfører, at ændringerne i § 1 også kommer til at omfatte  

 elafgiften.
 Herudover foreslås det, at elektricitet til procesopvarmning ligestilles  

 med brændsler.
Ad nr. 18 Der henvises til bemærkningerne til ændringsforslag nr. 1.
