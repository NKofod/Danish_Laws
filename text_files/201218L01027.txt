Ændringsforslag stillet den 31. maj 2013 uden for tillægsbetænkningen Ændringsforslag til 3. behandling af Forslag til lov om ændring af lov om fremme af vedvarende energi (Ændring af støtte til visse solcelleanlæg) [af klima-, energi- og bygningsministeren (Martin Lidegaard)]:
Ny paragraf Af klima-, energi- og bygningsministeren:
 1) Efter § 2 indsættes:
»§ 01 I det af Folketinget den 30. maj 2013 vedtagne forslag til lov om ændring af lov om fremme af vedvarende energi, lov om elforsyning og ligningsloven (Rammer for kystnære havvindmøller og revision af værditabs- og køberetsordningerne m.v.) foretages følgende ændringer:
 1. § 6, nr. 2, ophæves.
2. I § 7, stk. 11, nr. 2, ændres »Energinet.dks stamdatablanket i udfyldt stand fra installatøren« til: »anmeldelse af anlægget«.« [Lovteknisk ændring og lempelse i overgangsordningen vedrørende lov nr. 1390 af 23. december 2012] Bemærkninger Til nr. 1 Ved ændringsnummer 1 i § 01 foreslås § 6, nr. 2, i det af Folketinget den 30. maj 2013 vedtagne forslag til lov om ændring af lov om fremme af vedvarende energi, lov om elforsyning og ligningsloven (Rammer for kystnære havvindmøller og revision af værditabs- og køberetsordningerne m.v.) (L 135) ophævet af lovtekniske grunde.
§ 6, nr. 2, nyaffatter overgangsordningen i § 6, stk. 8 og 9, i lov nr. 1390 af 23. december 2012. § 6, stk. 8 og 9, er imidlertid også nyaffattet ved det fremsatte lovforslags § 3, stk. 5 og 6, og § 6, stk. 8 og 9, i lov nr. 1390 af 23. december 2012 foreslås ophævet ved § 2, nr. 1, i det fremsatte lovforslag.
Herved er ændringerne i § 6, nr. 2, i det vedtagne forslag til lov om ændring af lov om fremme af vedvarende energi, lov om elforsyning og ligningsloven overflødiggjort.
Ændringsnummer 2 i § 01 er en konsekvens af, at overgangsordningen for solceller foreslås lempet i det fremsatte lovforslags § 3, stk. 4, nr. 2, jf. ændringsforslag nr. 3, i betænkning afgivet den 23. maj 2013, således at det alene er et krav, at der er sket en anmeldelse af anlægget.
Der bør ikke gælde andre regler for husstandsvindmøller.
Overgangsordningen for husstandsvindmøller fremgår imidlertid af § 7, stk. 11, nr. 2, i det af Folketinget den 30. maj 2013 vedtagne forslag til lov om ændring af lov om fremme af vedvarende energi, lov om elforsyning og ligningsloven.
Denne over-gangsordning foreslås derfor lempet på samme måde som overgangsordningen for solceller.
Der henvises i øvrigt til bemærkningerne til ændringsforslag nr. 3 i betænkningen.
