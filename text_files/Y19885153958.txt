 Udtalt, at det må anses for rimeligt at udbetale et acontobeløb på en  

 ekspropriationserstatning, når spørgsmålet om erstatningens størrelse er  

 indbragt for taksationsmyndighederne,selvom der ikke er pligt hertil efter  

 lov om offentlige veje § 64.
 I et brev af 20. december 1988 har Amtskommunen på advokat N.N.'s  

 opfordring forelagt ministeriet spørgsmål om det rimelige i at ubetale et  

 acontobeløb på en ekspropriationserstatning, når spørgsmålet om erstatningens  

 størrelse er indbragt for taksationsmyndighederne.
 Udgangspunktet er vejlovens § 64, hvori det bestemmes, at erstatningen  

 skal udbetales uden unødigt ophold.
Ministeriet har ved en tidligere lejlighed indhentet oplysning om praksis  

 for acontoudbetaling ved statens ekspropriationer.
Om denne praksis er det af  

 det jyske kommissariat oplyst, at der i hvert fald siden 1964 er fulgt den  

 praksis ikke på forhånd at udelukke muligheden for forskudsvis udbetaling på  

 ekspropriationserstatninger i tiden, indtil taksationskommissionens kendelse  

 foreligger.
Udbetaling af sådanne forskud er imidlertid altid alene sket på  

 direkte begæring fra vedkommende lodsejer, idet det er kommissariatets  

 opfattelse, at der ikke består nogen pligt til udbetaling, så længe  

 erstatningen ikke er endeligt, administrativt fastsat.
Om og i bekræftende fald med hvor stort et beløb der i den enkelte sag kan  

 udbetales et forskud, inden sagen er endeligt, administrativt afsluttet,  

 beror på et skøn.
Heri indgår faktorer som ejendommens prioritering,  

 indholdet af eventuelle panthavererklæringer, risikoen for erstatningens  

 nedsættelse ved taksation, tidspunktet for den forventede  

 taksationsforretning, begrundelsen for anmodningen om forskud m.v.
Det er en  

 ufravigelig betingelse, at lodsejeren til kommissariatet indsender en  

 tingbogsattest, hvoraf hans adkomst, prioriteringen og ekspropriationens  

 tinglysning fremgår.
Det er derimod efter den jyske praksis ikke afgørende,  

 om der er tale om ekspropriation af en hel ejendom eller alene af en del af  

 en ejendom, selv om udbetaling inden taksation hyppigst er sket i tilfælde af  

 totalekspropriation.
Ved rene bagatelekspropriationer sker der aldrig  

 erstatningsudbetaling, før sagen er endeligt, administrativt afsluttet.
 Ministeriet finder, at denne praksis også bør følges for erstatninger  

 efter vejloven, da fastsættelsen af erstatningen ved taksation og  

 overtaksation erfaringsmæssigt kan tage lang tid.
 Offentliggjort i VEJLOVE udgivet af DAFOLO.
