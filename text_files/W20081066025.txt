Landsskatteretsafgørelse vedr. anmodning om genoptagelse  væsentlig, direkte og individuel retlig interesse Landsskatterettens afgørelse Anmodningen om genoptagelse er ikke imødekommet.
Sagens oplysninger Advokatfirmaet B har ved brev af 29. oktober 2007 bedt Landsskatteretten om at genoptage Landsskatterettens kendelse af 3. april 2006 for A A/S, j.nr. 2-5-1801-0429.
Klagerens påstand og argumenter Som begrundelse for at få sagen genoptaget har B henvist til Landsskatterettens brev af 3. april 2006, hvor Landsskatteretten i forbindelse med kendelsen for A A/S, j. nr. 2-5-1801-0429 har anført, at Landsskatteretten vil genoptage A A/S´ sag, hvis Østre Landsrets dom af 19. december 2005 (Bekaert Handling Group A/S) ændres ved Højesteret.
Østre Landsrets dom af 19. december 2005 (Bekaert Handling Group A/S) blev ændret ved Højesterets dom af 24. oktober 2007. B har ved genoptagelsesanmodningen af 29. oktober 2007 gjort opmærksom på, at A A/S´ tilgodehavende hos SKAT er transporteret til C Ltd., c/o B, att.
D, og at dette skete for at muliggøre en afslutning af A A/S´ likvidation.
Der er henvist til vedlagt brev af 6. juli 2007 fra D, B til Skattecentret, hvoraf følgende fremgår:
»A A/S i likvidation  CVR-nr.
XXX I forbindelse med likvidationen af A A/S har selskabet transporteret et muligt tilgodehavende hos skattevæsenet til C Ltd., c/o B, att.
D.
Det transporterede tilgodehavende udgør det mulige krav mod SKAT i forbindelse med sagens om fradrag for omkostninger til rådgiver på DKK 3.649.684 i forbindelse med A A/S´ køb af E A/S.
Jeg henviser til vedlagte brev fra Landsskatteretten af 3. april 2006, hvoraf fremgår, at Landsskatteretten vil genoptage sagen, såfremt Østre Landsrets dom af 19. december 2005 i sagen vedrørende Bekaert Handling Group ændres ved Højesteret.
(...)« A A/S er ophørt ved likvidation den 25. april 2007.
Landsskatterettens bemærkninger og begrundelse Landsskatterettens brev af 3. april 2006 er et genoptagelsestilsagn afgivet til A A/S i forbindelse med afsigelse af kendelsen af 3. april 2006 for A A/S vedrørende indkomstårene 1998 og 1999.
 Ifølge skatteforvaltningslovens § 40, stk. 1 kan en klage til Landsskatteretten indgives af enhver, der har en væsentlig, direkte og individuel retlig interesse i den afgørelse, der klages over.
 A A/S er likvideret den 25. april 2007 og eksisterer således ikke på tidspunktet for fremsendelse af repræsentantens genoptagelsesanmodning af 29. oktober 2007. A A/S kan herefter ikke anmode om genoptagelse af Landsskatterettens kendelse af 3. april 2006.
 C Ltd. kan ikke anmode om genoptagelse af Landsskatterettens kendelse af 3. april 2006, idet C Ltd. ikke har en retlig interesse i sagen efter skatteforvaltningslovens § 40, stk. 1. C Ltd. kan alene anses at have en økonomisk interesse i sagen, jf. transporten af et muligt økonomisk krav mod SKAT.
 Landsskatteretten imødekommer herefter ikke B´s anmodning om genoptagelse af sagen for A A/S, j nr. 2-5-1801-0429.
