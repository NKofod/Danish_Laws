Ankestyrelsens principafgørelse D-22-04 om forlængelse - anerkendelse - anmodning om genoptagelse - dagpenge - arbejdsskade Resume:
 Der var ikke ret til forlængelse af dagpengeperioden på grundlag af anmodning til Arbejdsskadestyrelsen om at genoptage sag om afslag på anerkendelse af arbejdsskade.
 En anmodning om genoptagelse kunne ikke sidestilles med en anmeldelse af arbejdsskade, når Arbejdsskadestyrelsen havde taget stilling til spørgsmålet om anerkendelse af den anmeldte arbejdsskade.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 22, stk. 1, nr. 4 Lov om sygedagpenge - lov nr. 563 af 9. juni 2006 - § 27, stk. 1, nr. 4 Sagsfremstilling:
En lønmodtager blev sygemeldt i februar 2001 på grund af en skulderlidelse.
Arbejdsskadestyrelsen afviste i november 2001 at lidelsen kunne anerkendes som en arbejdsskade.
 Kommunen traf afgørelse om ophør af sygedagpengene fra den 4. marts 2003, da der ikke var yderligere forlængelsesmuligheder.
 Lønmodtageren havde i februar 2003 inden dagpengeophøret anmodet Arbejdsskadestyrelsen om at genoptage sagen.
Nævnet tiltrådte kommunens afgørelse.
Nævnet fandt, at muligheden for at forlænge dagpengeperioden på grund af en verserende arbejdsskadesag gjaldt, indtil Arbejdsskadestyrelsen havde truffet afgørelse.
Der var derfor ikke på tidspunktet for anmodningen om genoptagelse nogen igangværende sag i Arbejdsskadestyrelsen.
 Sagen blev behandlet i principielt møde med henblik på afklaring af, om en anmodning om genoptagelse af en afgørelse om anerkendelse af arbejdsskade kan betragtes som en ny anmeldelse.
 Afgørelse:
 Lønmodtageren havde ikke ret til fortsat udbetaling af dagpenge på grundlag af anmodningen til Arbejdsskadestyrelsen om genoptagelse af sagen om anerkendelse af den tidligere anmeldte arbejdsskade.
 Efter dagpengelovens § 22, stk. 1, nr. 4, kan en periode med sygedagpenge forlænges, hvis der er rejst sag om ret til erstatning efter lov om sikring mod følger af arbejdsskade.
Ankestyrelsen lagde til grund, at Arbejdsskadestyrelsen i november 2001 afviste at anerkende den anmeldte skulderlidelse som arbejdsskade.
Der var herefter ikke længere nogen arbejdsskadesag under behandling hos myndighederne.
 Ankestyrelsen fandt ikke, at en anmodning om genoptagelse af sagen kunne sidestilles med en anmeldelse af arbejdsskade, når Arbejdsskadestyrelsen havde taget stilling til spørgsmålet om anerkendelse af den anmeldte arbejdsskade.
Ankestyrelsen henviste endvidere til, at Ankestyrelsen tidligere havde truffet afgørelse om, at hvis en afgørelse om afslag på anerkendelse af en arbejdsskade senere blev ændret efter anke, havde den ændrede afgørelse tilbagevirkning for spørgsmålet om forlængelse af retten til dagpenge, jf.
SM D-14-02.
