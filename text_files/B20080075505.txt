Bilag 1 Bilag 2 Bekendtgørelse om autorisation og drift af akvakulturbrug og -virksomheder1) I medfør af § 4, § 5, § 9, § 29, § 30, stk. 1 og 4, §§ 33-34, § 44, stk. 1, § 47, stk. 2, § 67 og § 70, stk. 3 og 5, i lov nr. 432 af 9. juni 2004 om hold af dyr, som ændret ved lov nr. 105 af 20. februar 2006, fastsættes følgende:
Definitioner § 1. Denne bekendtgørelse vedrører udelukkende veterinære forhold i forbindelse med autorisation og drift f akvakulturbrug og -virksomheder.
 § 2. I denne bekendtgørelse forstås ved:
 1) »Akvakulturvirksomhed«: Ethvert offentligt eller privat foretagende, som med eller uden gevinst for øje udfører en hvilken som helst aktivitet i forbindelse med opdræt, hold eller dyrkning af akvatiske organismer.
 2) »Akvakulturbrug«: Ethvert sted, fysisk afgrænset område eller anlæg, der drives af en akvakulturvirksomhed, og hvor der opdrættes akvatiske organismer med henblik på markedsføring, med undtagelse af steder, områder eller anlæg, hvor vildtlevende vandlevende dyr, der er høstet eller fanget med henblik på konsum, midlertidigt holdes fodertomme, mens de venter på at blive slagtet.
 3) »Akvakulturdyr«: Ethvert vandlevende dyr, uanset dets udviklingstrin, herunder æg og sæd/mælke, der opdrættes på et akvakulturbrug eller i et område med opdræt af bløddyr, herunder vandlevende dyr, der har været vildtlevende, og som påtænkes anvendt på et akvakulturbrug eller i et område med opdræt af bløddyr.
 4) »Akvatiske organismer«:
a) Fisk, der tilhører overklassen Agnatha og klasserne Chondrichthyes og Osteichthyes, b) bløddyr, der tilhører rækken Mollusca, og c) krebsdyr, der tilhører underrækken Crustacea.
 5) »Lystfiskersø (put and take fiskeri)«: Damme eller anlæg, hvor udsætning af akvatiske organismer opretholdes alene med henblik på sportsfiskeri.
6) »Opskæringsvirksomhed«: En virksomhed, hvor akvatiske organismer opskæres, eller forarbejdes.
Opskæringsvirksomheder omfatter ikke detailvirksomheder.
 7) »Stalddørssalg«: Salg fra akvakulturbrug af akvatiske organismer, der stammer fra brugets egen besætning, der ikke har været underlagt anden form for forarbejdning end slagtning og som sælges direkte til forbrugeren.
 8) »Dambrugsbutik«: Butik beliggende på akvakulturbrug, hvorfra der sælges akvatiske organismer eller produkter af akvatiske organismer fra brugets egen besætning eller fra opstrøms beliggende brug direkte til forbrugeren.
 9) »Nedsivningsanlæg«: Anlæg hvor spildevand bortskaffes ved fuldstændig nedsivning i jorden uden mulighed for overfladisk afstrømning jf. bilag 2.
 10) »Hygiejniseringsanlæg«: Anlæg til desinfektion (hygiejnisering) af processpildevand, transportvand og vand fra oplagringsbassiner fra opskæringsvirksomheder.
 11) »Den ansvarlige«: Den eller de personer, der ejer ét eller flere akvakulturbrug eller har til opgave at passe det eller dem, mod eller uden vederlag.
Autorisation og kontrol § 3. Akvakulturbrug og -virksomheder skal autoriseres af fødevareregionen.
Stk. 2. Ansøgning om autorisation skal sendes til fødevareregionen.
Ansøgningen skal som minimum indeholde de i bilag 1 anførte oplysninger.
 Stk. 3. Akvakulturbrug/ -virksomheden tildeles et unikt autorisationsnummer.
 Stk. 4. Forud for autorisation foretager fødevareregionen tilsyn på akvakulturbruget/ -virksomheden.
 Stk. 5. Akvakulturbruget/ -virksomheden må ikke tages i brug før fødevareregionen har autoriseret dette.
 Stk. 6. Fødevareregionen kan ved autorisationen, jf. stk. 1, stille krav om, at akvakulturbruget/ -virksomheden skal deltage i et officielt bekæmpelsesprogram.
 § 4. Akvakulturbrug og -virksomheder, der ved denne bekendtgørelses ikrafttræden er registreret hos Fødevarestyrelsen i henhold til bekendtgørelse nr. 755 af 28. juli 2005 om bekæmpelse af visse smitsomme sygdomme hos fisk, vil af Fødevarestyrelsen få tildelt et autorisationsnummer.
 § 5  Andre anlæg end akvakulturvirksomheder, hvor der holdes akvakulturdyr uden markedsføring for øje, lystfiskersøer (put-and-take fiskeri) og virksomheder der udelukkende markedsfører akvakulturdyr til konsum efter artikel 1 i Europa-Parlamentets og Rådetsforordning (EF) nr. 853 af 29. april 2004 om særlige hygiejniske bestemmelser for animalske fødevarer skal registreres hos fødevareregionen.
 Stk. 2. Anmeldelse af anlægget skal ske til fødevareregionen med angivelse af navn, adresse, aktivitet og arter af akvakulturdyr der holdes i anlægget.
 Stk. 3. Anlæg der ved denne bekendtgørelses ikrafttræden er registreret i henhold til bekendtgørelse nr. 755 af 28. juli 2005 om bekæmpelse af visse smitsomme sygdomme hos fisk, skal anmelde deres virksomhed til fornyet registrering hos fødevareregionen senest den 1. marts 2009.
 § 6. Fødevareregionen fører tilsyn med de i § 3, stk. 1 og § 5, stk. 1 nævnte virksomheder.
 § 7. Opfylder et autoriseret akvakulturbrug eller akvakulturvirksomhed ikke længere betingelserne for autorisation, kan den tilbagekaldes af fødevareregionen.
Registrering § 8. Fødevarestyrelsen fører et elektronisk register over samtlige akvakulturbrug og -virksomheder.
 Stk. 2. Registeret indeholder følgende oplysninger:
1) Navn, adresse, kontaktoplysninger, telefon (mobiltelefon), fax og e-mail, 2) Autorisationsnummer, 3) geografisk beliggenhed (GIS koordinater).
4) produkt, produktionstype og maksimal produktionsmængde, 5) oplysninger om akvakulturbrugets/ -virksomhedens vandforsyning og udledning, 6) arter af akvakulturdyr og hvilke der kan være modtagelige for/vektorer for smitsomme sygdomme hos akvakulturdyr, 7) ajourførte oplysninger om sundhedsstatus, deltagelse i udryddelses og overvågnings program for at erhverve status som sygdomsfri og om akvakulturbruget er inficeret med en smitsom sygdom, jf. bekendtgørelse om overvågning og bekæmpelse af visse smitsomme sygdomme hos akvakulturdyr.
Drift § 9. Det er ikke tilladt, at føre syge akvatiske organismer fra akvakulturbrug til vandløb, søer eller havet.
 Stk. 2. Døde og syge akvatiske organismer samt frasorterede æg skal opsamles og sendes direkte til bortskaffelse på et godkendt anlæg, jf. reglerne i Europa-Parlamentets og Rådets forordning (EF) nr.1774 af 3. oltober 2002 om sundhedsbestemmelser for animalske biprodukter, som ikke er bestemt til konsum (biproduktforordningen).
 § 10. Den ansvarlige for akvakulturbruget/ -virksomheden skal efter fødevareregionens anvisninger sørge for orden og renlighed i akvakulturbruget/ -virksomheden samt med passende mellemrum gennemføre rensning og desinfektion af bygninger, driftsinventar og driftsmateriel m.v., der anvendes i akvakulturbrugets/ -virksomhedens drift.
 Stk. 2. Ved væsentlige uhygiejniske forhold på akvakulturbruget/ -virksomheden, kan fødevareregionen påbyde udfiskning, rengøring og desinfektion af de berørte dele af akvakulturbruget/ -virksomheden.
§ 11. Den ansvarlige for akvakulturbruget/- virksomheden skal påse, at alle faciliteter i det fri, hvor der holdes akvatiske organismer, er afskærmet mod fugle ved udspændte net eller tråde med en trådafstand på højst 25 cm.
Afskærmningen skal dække både over og ned langs de nævnte faciliteters sider.
 Stk. 2. Lystfiskersøer er ikke omfattet af stk. 1.
 § 12. Det påhviler den ansvarlige for et akvakulturbrug/ -virksomheden at etablere foranstaltninger, der hindrer, at fisk kan undslippe til frivand.
 § 13. Akvatiske organismer herunder æg og yngel, der ikke tilhører laksefamilien, kan kun tilføres akvakulturbrug efter skriftlig indhentet tilladelse fra Fødevarestyrelsen.
Opskæringsvirksomheder § 14. Opskæringsvirksomheder skal udlede spildevand, herunder processpildevand, transportvand og vand fra oplagringsbassiner til nedsivningsanlæg, jf. bilag 2.
Stk. 2. Opskæringsvirksomheder kan efter tilladelse fra fødevareregionen udlede spildevand mv. direkte eller indirekte til saltvand.
Ansøgning om udledning til saltvand skal sendes til fødevareregionen.
 Stk. 3. Udledning af spildevand må ikke ske til ferskvandsområder, hverken direkte eller indirekte gennem kloakanlæg eller lignende.
 Stk. 4. Udledning til fjordområder eller vige må kun ske efter tilladelse fra fødevareregionen.
 Stk. 5. Opskæringsvirksomheders afløbsforhold samt ændringer heraf skal godkendes af fødevareregionen.
§ 15. Uanset bestemmelserne i § 14 kan opskæringsvirksomheder søge om dispensation til desinficering af spildevand i et hygiejniseringsanlæg.
Den anvendte hygiejniseringsmetode skal sikre en fuldstændig inaktivering af smitteagens.
 Stk. 2. Anlæg der hygiejniserer skal være udstyret med en sikkerhedsanordning, der blokerer udløbet ved svigt i hygiejniseringen.
Stk. 3. Ansøgning om dispensation, jf. stk. 1 skal sendes til fødevareregionen.
Ansøgningen skal indeholde dokumentation for hygiejniseringsmetodens effektivitet samt en beskrivelse af sikkerhedsanordningen.
 Stk. 4. Spildevand mv. der har passeret et hygiejniseringsanlæg, kan udledes direkte eller indirekte til ferskvand gennem kloak eller lignende.
 § 16.  Opskæringsvirksomheder må ikke etableres på akvakulturbrug.
Smittebegrænsende tiltag § 17. Klinisk sunde akvatiske organismer fra akvakulturbrug, hvor der er konstateret smitte med en sygdom, jf. bekendtgørelse om overvågning og bekæmpelse af visse smitsomme sygdomme hos akvakulturdyr kan efter tilladelse fra fødevareregionen leveres til en dertil godkendt opskæringsvirksomheder.
 § 18. Alt materiel, fodtøj, waders, prøveudtagningsudstyr, grødeskæringsmateriel, entreprenørmateriel, materiel til brug ved elfiskning samt både, kanoer, lystefiskeudstyr m.v. skal desinficeres, således at smitteoverførsel hindres.
 § 19. Ved spuling af drænrør opstrøms for et dambrug, må der udelukkende anvendes smittefrit vand eller vand fra området opstrøms for bruget.
 Dambrugsbutikker, stalddørssalg o. lign.
 § 20. Dambrugsbutikker og staldørssalg skal registreres hos fødevareregionen, jf. reglerne i bekendtgørelse om autorisation m.v. ved behandling og salg af fødevarer samt kontrolmærkning af animalske fødevarer (autorisationsbekendtgørelsen).
 Stk. 2. I dambrugsbutikker må der udelukkende opskæres, forarbejdes og forhandles akvatiske organismer og rogn fra det pågældende akvakulturbrug eller fra eventuelt opstrøms beliggende akvakulturbrug.
 Stk. 3. Afskær og andet affald fra produktionen bortskaffes i henhold til biproduktforordningen.
Stk. 4. Spildevandsudledning fra dambrugsbutikker og stalddørsalg skal ske ved fuldstændig nedsivning i jorden eller ved afledning sammen med akvakulturbrugets afløb.
Der må ikke etableres andre former for afledning eller nedsivning, før der forud er indhentet tilladelse fra fødevareregionen.
 Stk. 5. Alle led i forarbejdningen må udelukkende ske på det akvakulturbrug, hvor butikken er beliggende.
Dispensationer § 21. Dispensationer givet i medfør af bekendtgørelse nr. 755 af 28. juli 2005 om bekæmpelse af visse smitsomme sygdomme hos fisk, for så vidt angår håndtering af spildevand, anses som gældende indtil den 1. september 2008. Såfremt dispensationen ønskes opretholdt efter denne dato, skal ansøgning herom være Fødevarestyrelsen i hænde senest den 1. august 2008.
Straf og ikrafttræden § 22. Med bøde straffes den, som overtræder § 3, § 5, §§ 9-10, § 11, stk. 1, §§ 12-14, og §§ 16-20.
 Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) Forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 23. Bekendtgørelsen træder i kraft den 1. august 2008.
 Stk. 2. Samtidig ophæves bekendtgørelse nr. 755 af 28. juli 2005 om bekæmpelse af visse smitsomme sygdomme hos fisk.
Ministeriet for Fødevarer, Landbrug og Fiskeri, den 8. juli 2008 P.S.VJan Mousing / Tenna Olsen Bilag 1 Skema til brug ved ansøgning om autorisation Bilag 2 Nedsivningsanlæg Ved nedsivningsanlæg forstås anlæg, der sikrer fuldstændig nedsivning af spildevand i jorden uden, at der er mulighed for direkte eller indirekte afstrømning, via kloakanlæg, dræn eller lignende, til grøfter, vandløb søer eller anden form for overfladevand.
Nedsivningsanlægget skal bestå af en sedimentationstank med efterfølgende afledning af spildevand til faskiner.
Sedimentationstanken forsynes med en anordning til fjernelse af slam.
Nedsivningsanlægget skal forsynes med en sikringsanordning, der hindrer funktionssvigt eller overløb fra sedimentationstanken til jordoverfladen.
 1) Bekendtgørelsen gennemfører dele af Rådets Direktiv (EF) nr. 88 af 24. oktober 2006 om dyresundhedsbestemmelser for akvakulturdyr og produkter heraf og om forebyggelse og bekæmpelse af visse sygdomme hos vanddyr (EU-Tidende 2006, L 328, s. 14-56).
