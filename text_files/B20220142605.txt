 Bekendtgørelse om tilskud til små varmeforsyningsvirksomheders implementeringsomkostninger ved indefrysning af høje energiregninger for husstande, virksomheder mv.
 I medfør af § 3, stk. 3-5, § 4, stk. 3, § 9, stk. 1, § 13, § 16, stk. 5, og § 17 i lov nr. 1400 af 10. oktober 2022 om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse ydes tilskud til implementeringsomkostninger til små varmeforsyningsvirksomheder i forbindelse med indefrysningsordning for høje energiregninger og til energiintensive virksomheder mv.
 Stk. 2. Tilskud til administrationsomkostninger efter denne bekendtgørelse er omfattet af reglerne i Temporary Crisis Framework for State Aid measures to support the economy following the aggression against Ukraine by Russia.
Kapitel 2 Definitioner § 2. I denne bekendtgørelse forstås ved:
 1) Varmeforsyningsvirksomhed: Virksomhed, omfattet af § 20, stk. 1, i lov om varmeforsyning, der leverer opvarmet vand.
2) Lille varmeforsyningsvirksomhed: En varmeforsyningsvirksomhed med mindre end svarende til 250 fuldtidsansatte samt en årlig omsætning på maksimalt 50 mio.
EUR eller en balance på maksimalt 43 mio.
EUR.
 3) Indefrysning: Udskydelse af betaling for den del af energiregningen, der overstiger prisloftet, jf. lov om en indefrysningsordning for høje energiregninger.
 4) Energiregning: Faktura fra en lille varmeforsyningsvirksomhed til en husstand eller en virksomhed.
5) Implementeringsomkostninger: Dokumenterbare omkostninger relateret til it-udvikling og anden nødvendig bistand mv. i forbindelse med den lille varmeforsyningsvirksomheds implementering af indefrysningsordningen, jf. lov om en indefrysningsordning for høje energiregninger.
Omkostningerne kan være afholdt internt i energivirksomheden eller være omkostninger afholdt til en ekstern part, herunder ved medfinansiering af it-udvikling for flere små varmeforsyningsvirksomheder.
 6) Husstand: En eller flere personer, der bor på samme adresse eller en ejer-, andels- eller lejeboligforening uden CVR-nummer, som er en fysisk eller juridisk person, der køber opvarmet vand til egen slutanvendelse, og som varmeforsyningsvirksomheden har indgået et direkte kundeforhold med.
 7) Virksomhed: En erhvervsdrivende virksomhed eller en forening, herunder andelsboligforeninger og ejerforeninger med CVR-nummer, som har et direkte kundeforhold til en energivirksomhed, herunder en lille varmeforsyningsvirksomhed, og er en juridisk person, der køber opvarmet vand til egen slutanvendelse.
 8) Koncern: Alle enheder, som de jure eller de facto kontrolleres af én og samme enhed, som defineret i bilag I til Europa-Kommissionens forordning nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108.
Kapitel 3 Tilskud til implementeringsomkostninger Betingelser for at modtage tilskud § 3. Der ydes tilskud til små varmeforsyningsvirksomheder, der opfylder følgende betingelserne:
 1) Varmeforsyningsvirksomheden er omfattet af lov om en indefrysningsordning for høje energiregninger.
 2) Varmeforsyningsvirksomheden er registreret i De Centrale Virksomhedsregister (CVR) med virksomhedsstatus aktiv eller normal på udbetalingstidspunktet.
 3) Varmeforsyningsvirksomheden har ikke modtaget ulovlig statsstøtte, som endnu ikke er tilbagebetalt.
Stk. 2. Det maksimale tilskud til implementeringsomkostninger, en lille varmeforsyningsvirksomhed kan opnå, er 250.000 kr.
Er den lille varmeforsyningsvirksomhed en del af en koncern, gælder 1. pkt. for koncernen som helhed.
Stk. 3. Efter udløb af ansøgningsperioden, jf. § 4, behandler Erhvervsstyrelsen alle ansøgninger efter ansøgningsbetingelserne i denne bekendtgørelse, med henblik på udbetaling af puljens samlede midler.
Overstiger summen af tilskudsberettigede ansøgninger puljens størrelse, vil tilskuddene blive nedjusteret forholdsmæssigt med de ansøgte beløb, så den samlede udbetaling svarer til puljens størrelse.
Ansøgning om tilskud § 4. Ansøgning om tilskud til implementeringsomkostninger skal indsendes til Erhvervsstyrelsen via den digitale indberetningsløsning Ansøgning om tilskud til dækning af implementeringsomkostninger senest den 1. december 2022. I indberetningsløsningen anfører ansøger de oplysninger, som fremgår af § 5.
 § 5. Ansøgning om tilskud til implementeringsomkostninger skal indeholde følgende oplysninger:
 1) Varmeforsyningsvirksomhedens navn, CVR-nr. og adresse.
 2) Dokumentation for de implementeringsomkostninger varmeforsyningsvirksomheden afholder som følge af lov om en indefrysningsordning for høje energiregninger.
 3) Dokumentation for det samlede beløb, varmeforsyningsvirksomheden ansøger om tilskud til implementeringsomkostninger til.
 4) Kontaktoplysninger med navn, telefonnummer og e-mail.
 Stk. 2. Varmeforsyningsvirksomheden skal i ansøgningen under strafansvar, jf. § 11, på tro og love erklære, at de afgivne oplysninger efter stk. 1, nr. 1-4 er korrekte, og at betingelserne i § 1, stk. 2 og § 3 er opfyldt.
Udbetaling § 6. Udbetaling af tilskud til implementeringsomkostninger vil ske til den lille varmeforsyningsvirksomheds NemKonto.
 Stk. 2. Der kan alene udbetales tilskud til implementeringsomkostninger, når grundlaget for udbetalingen er dokumenteret i fornødent omfang og inden for den af Erhvervsstyrelsen fastsatte frist.
 § 7. Tilskud efter denne bekendtgørelse er skattepligtigt.
Kapitel 4 Kontrol og tilbagebetaling § 8. Erhvervsstyrelsen kan udtage ansøgninger om tilskud til udvidet kontrol og sagsbehandling, herunder hvor der ansøges om et højt tilskud set i forhold til den lille varmeforsyningsvirksomheds størrelse og omsætning.
Erhvervsstyrelsen kan i forbindelse med kontrollen pålægge den lille varmeforsyningsvirksomhed revisorbistand.
 Stk. 2. Erhvervsstyrelsen fører endvidere løbende stikprøvekontrol og risikobaseret kontrol med de udbetalte tilskud efter denne bekendtgørelse, herunder om de omkostninger, der er søgt om tilskud til, er blevet afholdt.
 Stk. 3. Erhvervsstyrelsen kan i kontroløjemed, jf. stk. 1 og 2, samkøre, indsamle og videregive oplysninger efter lov om Erhvervsstyrelsens behandling af data.
 Stk. 4. Erhvervsstyrelsen kan pålægge enhver, der udtages til udvidet kontrol og sagsbehandling, at udlevere supplerende oplysninger og dokumentation til brug for herfor.
 Stk. 5. Erhvervsstyrelsen fastsætter i forbindelse med indhentelse af oplysninger efter denne bestemmelse en frist for indsendelse af oplysningerne.
 § 9. Erhvervsstyrelsen kan kræve et allerede udbetalt tilskud efter denne bekendtgørelse tilbagebetalt straks og træffe afgørelse om bortfald af ret til yderligere udbetalinger, hvis den lille varmeforsyningsvirksomhed ikke overholder reglerne i denne bekendtgørelse, eller hvis virksomheden straffes for overtrædelse af regler vedrørende indefrysningsordningerne på el-, gas- og varmeforsyningsområdet.
Kapitel 5 Klage, straf og ikrafttræden Klageadgang § 10. Erhvervsstyrelsens afgørelser efter reglerne i denne bekendtgørelse kan indbringes for Erhvervsankenævnet.
 Stk. 2. Klage skal være indgivet inden 4 uger efter, at afgørelsen er meddelt.
 Stk. 3. Erhvervsankenævnets formand kan efter nærmere aftale med nævnet træffe afgørelse på nævnets vegne i sager, der behandles efter denne bekendtgørelse.
 Stk. 4. Søgsmål til prøvelse af afgørelser truffet af Erhvervsankenævnet efter denne bekendtgørelse, skal være anlagt inden 6 måneder efter, at afgørelsen er meddelt den pågældende.
Straf § 11. Medmindre højere straf er forskyldt efter anden lovgivning, straffes med bøde den, der i forbindelse med en ansøgning eller ydet tilskud efter denne bekendtgørelse, afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttrædelse § 12. Bekendtgørelsen træder i kraft den 1. november 2022.
