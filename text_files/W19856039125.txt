 En boligstøttemodtager fandtes først at have tilsidesat sin  

 oplysningspligt efter boligstøttelovens § 38, stk. 3, fra det tidspunkt, hvor  

 støttemodtageren lod spørgsmålet om huslejens størrelse indbringe for  

 huslejenævnet.
 »I skrivelse af 7. juli 1985 har De for Deres søn, N.N., klaget over  

 en afgørelse truffet af amtsankenævnet i Vestsjællands amt vedrørende  

 tilbagebetaling af for meget udbetalt boligstøtte.
 Som tidligere meddelt har boligstyrelsen anmodet Ringsted kommune om en  

 udtalelse.
 Udtalelsen, der er tilbagesendt gennem amtsankenævnet, vedlægges i  

 fotokopi til Deres orientering.
Det fremgår af sagen, at Deres søn fra den 1. januar 1983 fik bevilget  

 boligsikring, der på grundlag af oplysningerne i ansøgningsskemaet blev  

 beregnet på grundlag af en årlig leje på 27.600 kr.
Denne leje har været lagt  

 til grund for beregningen, indtil kommunen modtog skema til brug for den  

 årlige omberegning af boligsikring pr. 1. januar 1985, hvoraf det fremgik, at  

 lejen var væsentligt lavere.
Ved efterfølgende henvendelse til Deres søn fik boligsikringskontoret  

 oplyst, at huslejenævnet den 6.12.1983 havde nedsat den årlige leje til  

 20.800 kr. med tilbagevirkende kraft fra den 1. januar 1983.  

 Boligsikringskontoret krævede herefter den for meget udbetalte boligsikring  

 for 1983 og 1984 tilbagebetalt.
Denne afgørelse blev tiltrådt af  

 amtsankenævnet.
 Af huslejenævnets afgørelse fremgår det, at nævnets afgørelse er  

 foranlediget af en henvendelse fra Dem af 7. juni 1983, hvorved De på vegne  

 af Deres søn bad nævnet undersøge, om den aftalte leje oversteg det lejedes  

 værdi.
I denne anledning skal man meddele, at et amtsankenævns afgørelse ifølge §  

 63, stk. 2, i lov om individuel boligstøtte kun kan påklages til  

 boligstyrelsen, hvis afgørelsen omfatter spørgsmål, der skønnes at være af  

 principiel betydning.
Boligstyrelsen finder, at spørgsmålet om, hvornår en  

 boligstøttemodtagers oplysningspligt indtræder, og dermed fra hvilket  

 tidspunkt tilbagebetalingskravet kan rejses, er af principiel betydning, og  

 man har derfor besluttet at tage sagen op til behandling for så vidt angår  

 dette spørgsmål.
 Ifølge § 38, stk. 3, i lov om individuel boligstøtte påhviler det  

 boligstøttemodtageren at oplyse kommunalbestyrelsen om alle forhold, der kan  

 medføre nedsættelse eller bortfald af boligstøtten.
Såfremt der i løbet af året sker en væsentlig og varig forhøjelse af den  

 husstandsindkomst, der er anvendt ved beregningen, skal boligstøtten  

 omberegnes med virkning fra begyndelsen af den måned, der følger nærmest  

 efter ændringens indtræden.
Det samme gælder, såfremt der i løbet af året  

 sker en mindskelse af antallet af børn i husstanden eller en nedsættelse af  

 lejen, jf. lovens § 40.
 Har boligstøttemodtageren undladt at give meddelelse som omhandlet i § 38,  

 stk. 3, eller iøvrigt mod bedre vidende uberettiget oppebåret boligstøtte,  

 skal han eller hans dødsbo tilbagebetale det beløb, der er oppebåret med  

 urette, jf. lovens § 41.
 Efter boligstyrelsens opfattelse påhviler det en boligstøttemodtager at  

 give kommunen meddelelse om indbringelse af sager om lejens størrelse for  

 huslejenævnet, således at kommunen får mulighed for at tage forbehold for en  

 senere regulering af den løbende boligstøtte.
Under hensyn til, at sagen vedrørende lejens størrelse først er indbragt  

 for huslejenævnet den 7. juni 1983, er det videre boligstyrelsens opfattelse,  

 at Deres søn først på dette tidspunkt har tilsidesat sin oplysningspligt over  

 for kommunen.
Boligstyrelsen har derfor d.d. anmodet Ringsted kommune om at  

 frafalde tilbagebetalingskravet for så vidt angår perioden 1.1. -  

 30.6.1983.« 2. Der henvises til j.nr. 652/1985.
 Sagens akter vedlægges.
 3. Under henvisning til ovenstående skal man anmode kommunen om at  

 frafalde tilbagebetalingskravet for perioden 1.1. - 30.6.1983.
 Der henvises til j.nr. 150863-0545.
 Sagens akter vedlægges.
