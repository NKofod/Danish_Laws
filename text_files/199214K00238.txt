Nr BTL 238 Betænkning over Forslag til lov om ændring af lov om elforsyning  

 (Elselskabers udvidede aktiviteter)   

 Nr L 238 1992-93, 1. samling Afgivet af Det Energipolitiske Udvalg Afgivet: 19930602 Udvalget har behandlet lovforslaget i en række møder og har herunder stillet spørgsmål til energiministeren, som denne har besvaret skriftligt.
En række henvendelser til udvalget og energiministerens kommentarer hertil samt et af udvalgets spørgsmål og energiministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Brancheforeningen for Decentral Kraft- varme, Dansk Erhvervsgartnerforening, Danske Elværkers Forening, Elinstallatørernes Landsforening, Foreningen af Rådgivende Ingeniører og Reno-Sam.
 Der er af nogle mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til vedtagelse med de under nr. 1-5  

 og nr. 7 stillede ændringsforslag.
 Et andet mindretal (Socialistisk Folkepartis medlem af udvalget)  

 indstiller lovforslaget til vedtagelse med de under nr. 5 og 6  

 stillede ændringsforslag.
SF anfører, at det under debatten om lovforslaget har været fremført, at  

 der med lovforslagets vedtagelse gennemføres en stærkt ændret praksis, hvad  

 angår elsektorens sideordnede aktiviteter.
Det er ikke mindst erfaringerne  

 med Masnedøgartnerierne, der har givet anledning til sådanne vurderinger, men  

 andre brancher har frygtet en tilsvarende udvikling.
For så vidt angår Masnedøgartnerierne har SEAS besluttet at afvikle denne  

 aktivitet.
Opgaven nu er at sikre videreførelse af gartnerierne i andet regi  

 og derigennem bevare virksomheden og arbejdspladserne i Vordingborgområdet.  

 Energiministeren bør medvirke til at sikre gnidningsfri overgang/salg.
Efter SF's opfattelse er der ikke med dette lovforslag åbnet op for en  

 stærkt ændret praksis, og det er vigtigt, at loven bliver administreret i  

 overensstemmelse hermed.
SF har for at imødegå frygten herfor stillet to  

 ændringsforslag til de indenlandske sideordnede aktiviteter, der er omtalt i  

 § 9 d. Ændringsforslagene vedrører dels skærpet regnskabspligt, dels  

 indførelse af en miljøklausul.
Derimod finder SF det meget vigtigt, at der åbnes op for mulige  

 aktiviteter i udlandet, herunder anlæg og drift af kraftvarmeværker,  

 vindmølleparker og for energirådgivning med mere i udlandet.
Denne aktivitet  

 er en naturlig udløber af elsektorens »naturlige« aktiviteter, men  

 det er ikke tanken, at der hermed skal ske en monopolisering af dansk  

 energieksport af den her nævnte type.
Der er et stort udækket behov for  

 modernisering og effektivisering af energiforsyningen bl.a. i de central- og  

 østeuropæiske lande og i det tidligere Sovjetunionen.
Det ville være forkert,  

 dersom lovgivningen forhindrede, at Danmark fuldt ud udnytter de muligheder,  

 der åbner sig på disse nye markeder.
Dertil kommer muligheden for tredjepartsfinansiering af energibesparelser,  

 herunder ikke mindst elbesparelser, som der åbnes op for med vedtagelse af  

 lovforslaget.
Efter SF's opfattelse er den eksisterende kriseramte  

 finansielle sektor ikke - og slet ikke i en tid med alt for høj realrente -  

 tilstrækkelig til at sikre gennemførelse af samfundsmæssigt rentable  

 elbesparelsesinitiativer.
Et tredje mindretal (Fremskridtspartiets medlem af udvalget)  

 indstiller lovforslaget til forkastelse , men kan stemme for de under  

 nr. 1, 3, 4, 5 og 7 stillede ændringsforslag.
Det er Fremskridtspartiets  

 opfattelse, at de danske elforbrugere har krav på, at den elektricitet, som  

 de køber, bliver leveret til absolut laveste pris.
Derfor skal elværkerne  

 alene beskæftige sig med at fremstille strøm så billigt som overhovedet  

 muligt.
Ingen aktiviteter uden for egentlig optimal elproduktion skal være  

 tilladt, så længe elværkerne og forsyningsselskaberne har monopol på  

 leverance af strøm til den pågældende forbruger.
Havde der været frit valg af  

 strømleverandør, kunne elværker og forsyningsselskaber for  

 Fremskridtspartiets skyld involvere sig i alt fra aktiekøb i taiwansk  

 skrothandel til salg af fersk røget laks.
Forbrugerne kunne da fravælge den  

 strømleverandør, som blev for dyr.
Men denne mulighed foreligger ikke,  

 eftersom flertallet i Folketinget fastholder forbrugerne i det jerngreb, som  

 monopolvirksomhederne har.
Folketingets flertal har på alle niveauer og alle områder udnyttet denne  

 tvangssituation, som forbrugerne er i.
Det gælder krav til elværkerne om  

 urealistisk røgrensning, krav om opførelse af vindmøller, markedsurealistisk  

 tilslutning af alternative elproducenter, kampagner for lavenergipærer,  

 nedgravning af højspændingskabler, politisk regulering af brændselsvalg,  

 kraftvarmeplanerne, tomatproduktion, nye såkaldte grønne afgifter osv.
Alt  

 sammen har medført, at elforbrugerne betaler en elpris, som er væsentligt  

 højere, end nødvendigt er.
 På trods af at elværkernes hidtidige eventyr med sideløbende aktiviteter  

 ikke har ført noget godt med sig, så ønsker regeringen at tillade endnu flere  

 projekter med underskud og konkurrenceforvridning til følge.
Fremskridtspartiet har modtaget henvendelser fra en række brancher, der  

 med rette bebrejder Folketinget den helt uacceptable konkurrencesituation,  

 som opstår med denne lovs vedtagelse.
Fremskridtspartiet har således med  

 interesse læst henvendelsen fra Dansk Erhvervsgartnerforening, jf. det  

 optrykte bilag, hvori foreningen på glimrende vis redegør for de forhold, som  

 vil opstå, når Masnedøprojektet ikke længere blot er et enkelt eksempel på  

 konkurrenceforvridning, men noget, der kan etableres overalt.
Det er  

 projekter, som både er til skade for elforbrugerne og til skade for de  

 gartnere, hvis hele livsgrundlag er afsætningssmulighed af produkter i fair  

 konkurrence.
Fremskridtspartiet er aldeles enigt med gartnerne.
Fremskridtspartiet har også med interesse læst henvendelsen fra  

 Elinstallatørernes Landsforening.
Branchen gør bl.a. i de optrykte bilag rede  

 for de forhold, som vil opstå, når elværkerne for alvor skal til at udføre  

 installatørvirksomhed.
Fremskridtspartiet forstår helt installatørernes  

 berettigede bekymring.
Foreningen af Rådgivende Ingeniører har bl.a. i det optrykte bilag  

 redegjort for, hvilke urimelige konkurrencevilkår deres branche vil blive  

 udsat for ved lovforslagets vedtagelse.
Også her deler Fremskridtspartiet  

 branchens bekymring.
 Endelig har også Brancheforeningen for Decentral Kraftvarme i en  

 henvendelse påpeget de problemer, brancheforeningen vil opleve, hvis  

 lovforslaget vedtages.
Hovedparten af indvendingerne går på formuleringen af lovforslagets § 9.  

 Derfor ville det være logisk, at Fremskridtspartiet stillede ændringsforslag  

 om omformulering af netop denne paragraf.
Det er der imidlertid to grunde til  

 at Fremskridtspartiet ikke gør.
For det første er det ikke kun en enkelt  

 paragraf, som skal ændres, det er hele lovforslagets grundlag og  

 forudsætninger, som er fejlagtige, hvorfor det er hele lovforslaget, der skal  

 afvises.
For det andet har Danmark en flertalsregering, som oven i sit eget  

 flertal vil få støtte fra folkesocialisterne i SF.
Ministeren har under  

 udvalgsarbejdet afvist alle forsøg på at opbløde § 9. Derfor vil  

 ændringsforslag være resultatløse markeringer uden muligheder.  

 Fremskridtspartiet har ikke desto mindre læst de gode forslag til ændring af  

 § 9, som flere af de nævnte brancheforeninger har produceret.
Kan der skabes  

 flertal for et eller flere af disse ændringsforslag, hvorved virkningerne af  

 loven gøres mindre katastrofale, da vil Fremskridtspartiet selvfølgelig  

 støtte sådanne forslag.
Ændringsforslag Til § 1Af et mindretal (KF og V), tiltrådt af et mindretal  

 (FP):
 1) I den under nr. 3 foreslåede § 9 b indsættes  

 efter stk. 1 som nyt stykke:
»Stk. 2. Når egenkapitalen i de i stk. 1 nævnte to særlige  

 selskaber udgør et beløb svarende til deres oprindelige andel af den stillede  

 risiko- og garantiforpligtelse, skal de stillede risiko- og  

 garantiforpligtelser opsiges og tilbageføres til moderselskaberne, hvorefter  

 de særlige selskaber skal udskilles i selvstændige a.m.b.a.- eller  

 aktieselskaber, hvorefter den af energiministeren fastsatte ramme på 1 mia.  

 kr. bortfalder.
Efter udskillelsen skal al udveksling af varer og  

 tjenesteydelser mellem selskaberne foregå på fuldt markedsmæssige  

 vilkår.« Stk. 2, 3 og 4 bliver herefter stk. 3, 4 og 5.
 Af et mindretal (KF og V):
 2) I den under nr. 3 foreslåede § 9 b affattes  

stk. 3 , der herefter bliver stk. 4, således:
»Stk. 4. Energiministeren skal inddrage samarbejdskomiteen  

 vedrørende systemeksport, når der fastsættes nærmere regler om selskabets  

 eller selskabernes aktiviteter.
Energiministeren fastsætter omfanget af  

 virksomheden, regnskabsmæssige krav, godkendelse af det særlige selskabs  

 vedtægter, afholdelse af de med tilsynet forbundne udgifter og indregning af  

 fortjeneste og tab i elprisen.« Af et mindretal (KF og V), tiltrådt af et mindretal (FP):
 3) Den under nr. 3 foreslåede § 9 c affattes  

 således:
»§ 9 c.
Elforsyningsvirksomheder kan med virkning for  

 prisfastsættelsen efter § 9, stk. 1, sammen med anerkendte  

 finansieringsinstitutter tilbyde finansiering af og rådgivning om energi- og  

 elbesparende foranstaltninger hos deres kunder, såfremt det sker på fuldt  

 markedsmæssige vilkår.
Virksomheden skal udøves på grundlag af selvstændige  

 regnskaber og budgetter.
Stk. 2. Konkurrencerådet skal fastsætte nærmere regler om  

 finansierings- og rådgivningsvirksomheden, herunder omfanget af virksomheden,  

 regnskabsmæssige krav, renteforhold og indregning af fortjeneste og tab i  

 elprisen.« 4) Den under nr. 3 foreslåede § 9 d affattes  

 således:
»§ 9 d.
Elforsyningsvirksomheders investeringer i udnyttelse  

 af overskudsvarme fra kraftværker samt andre elværksrelaterede forsknings- og  

 udviklingsprægede aktiviteter skal forhåndsgodkendes af Elprisudvalget for at  

 kunne indregnes i elprisen efter § 9, stk. 5.
Stk. 2. Virksomheden skal udøves på markedsmæssige vilkår og på  

 grundlag af selvstændige regnskaber og budgetter.
Elprisudvalget skal føre  

 tilsyn hermed.« Af et mindretal (SF), tiltrådt af et mindretal (KF, V og  

 FP):
 5) I den under nr. 3 foreslåede § 9 d affattes  

stk. 3 således:
»Stk. 3. De i stk. 1 nævnte aktiviteter skal udøves i særlige  

 selskaber eller på baggrund af selvstændige regnskaber og budgetter.« Af et mindretal (SF):
 6) Efter den under nr. 3 foreslåede § 9 d indsættes som ny  

 paragraf:
»§ 9 e.
Det skal kunne dokumenteres, at aktiviteterne efter §  

 9 d er til gavn for miljøet, herunder bidrager til nedbringelse af  

 CO2-belastningen.« Af et mindretal (KF og V), tiltrådt af et mindretal (FP):
 Til § 2 7) Stk. 2 udgår.
Bemærkninger Til nr. 1 Sigtet med ændringsforslaget er at skabe mere klarhed for de to  

 særlige selskabers fremtidige virke.
Ligeledes ønsker forslagsstillerne at få  

 etableret nogle vandtætte skotter så hurtigt som muligt imellem  

 elforsyningsvirksomhederne og deres særlige selskaber.
Forslagsstillerne har  

 i ændringsforslaget ligeledes fastslået, at de særlige selskaber herefter  

 skal organiseres som selvstændige a.m.b.a.- eller aktieselskaber og for  

 sidstnævnte med senere mulighed for notering på Københavns Fondsbørs, såfremt  

 ejerne måtte ønske det.
Til nr. 2 Forslagsstillerne fastslår med dette ændringsforslag, at  

 energiministeren i sin administration af selskabets eller selskabernes  

 aktiviteter og disses omfang pålægger selskabet eller selskaberne at inddrage  

 allerede eksisterende viden vedrørende systemeksport.
Forslagsstillerne mener  

 derfor, at samarbejdskomiteen vedrørende systemeksport bør inddrages i en  

 sådan tilsynsopgave, gerne i form af en repræsentation fra selskabet eller  

 selskaberne i samarbejdskomiteen.
Komiteen består i dag af  

 Udenrigsministeriet, Industriministeriet, Finansministeriet, Dansk Industri,  

 Arkitektrådet og Ingeniørrådet.
Til nr. 3 Forslagsstillerne mener ikke, at der er noget sagligt grundlag  

 for at adskille energirådgivning og tredjepartsfinansiering og stille  

 forskellige kontrolmæssige krav til de to aktiviteter.
Derfor omfatter  

 ændringsforslaget i stk. 1 begge aktiviteter.
Endvidere har forslagsstillerne  

 ønsket at inddrage anerkendte finansieringsinstitutter i  

 tredjepartsfinansierede tilbud til elforsyningsselskabernes kunder.
Hermed  

 opnår man større gennemsigtighed og engagement i lokalsamfundet, hvor  

 elforsyningsvirksomheden befinder sig, samtidig med at man fjerner et oplagt  

 konkurrenceforvridende element i elforsyningsselskabernes  

 tredjepartsfinansiering.
Det forudsættes, at elforsyningsselskaberne i videst  

 muligt omfang inddrager eksisterende elinstallatører til at forestå den  

 praktiske gennemførelse af deres virksomhed samt foretager de nødvendige  

 indkøb af hvidevarer m.v. i samarbejde med eksisterende detailforretninger  

 eller -kæder.
Videre forudsættes det, at elinstallatørerne deltager i  

 udarbejdelsen af tilbudet til elforsyningsvirksomhedens kunder.
 Det foreslås i ændringsforslagets stk. 2, at energiministerens beføjelser  

 overføres til Konkurrencerådet for hermed at få en uvildig instans til at  

 føre tilsyn med de i § 9 c omhandlede aktiviteter.
Til nr. 4 Ønsket om og behovet for investeringer i udnyttelse af  

 overskudsvarme fra kraftværker må anses for at falde proportionalt med  

 ombygning og nybygning af eksisterende anlæg til decentrale kraftvarmeanlæg.  

 Forslagsstillerne ønsker derfor ikke at præcisere, hvilke sideordnede  

 aktiviteter elforsyningsselskaberne nu med virkning for elprisen må engagere  

 sig i, ud over hvad der allerede er beskrevet i gældende lovgivning.  

 Forslagsstillerne ønsker dog i denne forbindelse at understrege, at  

 elværksrelateret forskning og udvikling er omfattet af elselskabernes  

 sideordnede aktiviteter med virkning for elprisen.
Selv om forslagsstillerne  

 er af den opfattelse, at Elprisudvalget allerede under den eksisterende  

 lovgivning har håndteret visse produktionsselskabers fantasifulde  

 investeringer i udnyttelsen af overskudsvarme på betryggende vis, ønsker de i  

 fremtiden en forhåndsgodkendelse fra Elprisudvalget, før der investeres i  

 udnyttelse af overskudsvarme.
Til nr. 5 Efter forslagsstillernes opfattelse bør det være en betingelse  

 for sideordnede aktiviteter, at de nævnte aktiviteter udøves i særlige  

 selskaber eller på baggrund af de selvstændige regnskaber og budgetter.  

 Hermed indføres samme bestemmelse som i § 9 c, der vedrører finansiering af  

 elbesparende foranstaltninger.
Det virker uforståeligt, at samme bestemmelse  

 ikke gælder for de aktiviteter, der er nævnt i § 9 d.
Gennem det her nævnte  

 regnskabskrav bliver det synligt fra starten, i hvilket omfang aktiviteterne  

 er bæredygtige i økonomisk forstand.
Til nr. 6 Gennem den foreslåede bestemmelse indføres en miljøklausul.  

 Dette indebærer krav om dokumentation for den pågældende  

 »sideaktivitets« påvirkning for miljøet.
Efter forslagsstillernes  

 opfattelse er det vigtigt at forebygge sideordnede aktiviteter, der medfører  

 øget ressourceforbrug, herunder øget elforbrug og en deraf afledt ekstra  

 CO2-belastning.
Det har i debatten om lovforslaget været fremført, at  

 elselskaber kunne tænkes at investere i badelande, i luksussommerhuse og  

 lign.
Gennem denne bestemmelse skulle den type sideordnede aktiviteter være  

 udelukket.
Til nr. 7 Forslagsstillerne erkender, at der over for  

 elforsyningsselskaber med særlige sideordnede aktiviteter påhviler  

 Folketinget et ansvar for løsning af de problemer, disse sideordnede  

 aktiviteter har medført i form af økonomisk uføre.
Samtidig erkender  

 forslagsstillerne, at denne politisk kompromitterende position kun kan løses  

 ved, at elforbrugerne hurtigst muligt betaler regningen, så der kan arbejdes  

 videre på et lovligt og sundt grundlag.
Forslagsstillerne kan ikke acceptere  

 den måde, hvorpå man gennem lovforslaget forsøger at lovliggøre ulovlige  

 aktiviteter med tilbagevirkende kraft.
Endelig finder forslagsstillerne det  

 uacceptabelt, at de kunstgreb, man har foretaget i lovforslaget, herefter  

 forbliver en permanent del af lov om elforsyning.
Henning Gjellerod (S) Martin Glerup (S) Helen Beim (S) Ilse Hansen (S)  

 Poul Nielson (S) nfmd.
Atli Dam (S) Riishøj (SF) fmd.
Peter Duetoft  

 (CD) Per Tærsbøl (KF) Flemming Hansen (KF) Aagaard (KF) Enggaard (V) Peter  

 Hansen-Nord (V) Filt Jensen (V) Kim Behnke (FP) Bilgrav-Nielsen (RV) Glønborg  

 (KRF) Bilag 1 En række henvendelser til udvalget og energiministerens kommentarer hertil DANSK ERHVERVSGARTNERFORENING Torveporten 10, 2500 Valby Den 1. april 1993 Energipolitisk Udvalg Folketinget Christiansborg 1218 København K Vedr.: Forslag til lov om ændring af lov om elforsyning (L 238).
 Dansk Erhvervsgartnerforening tager meget kraftigt afstand fra ovennævnte  

 lovforslag, der ud fra en planøkonomisk tankegang vil tillade elselskaberne  

 at subsidiere gartneridrift ved hjælp af midler fra monopolvirksomhed.
 SEAS A/S' kæmpegartneri på Masnedø er efter DEG's opfattelse et særdeles  

 illustrativt eksempel på, hvilke urimeligheder lovforslaget vil kunne få for  

 såvel konkurrerende virksomheder som elforbrugere.
 Masnedøgartneriet, der i strid med den nuværende elforsyningslovs  

 bestemmelser er etableret og drevet for elforbrugernes penge, har i løbet af  

 5 år akkumuleret et driftsunderskud på mindst 20 mio. kr.
 Der er her ikke alene tale om en underskudsperiode og et underskudsbeløb,  

 som intet selvstændigt privatejet gartneri ville kunne overleve, men også om  

 en konkurrence på så ulige vilkår, at foreløbig to almindelige familieejede  

 tomatgartnerier er bukket under i 1992.
 Netop SEAS A/S' hidtidige ulovlige adfærd i forbindelse med  

 Masnedøgartneriet foreslås nu lovliggjort.
Efter DEG's opfattelse er det ikke alene politisk forkasteligt, men også  

 uden saglig begrundelse.
Masnedøværket, der leverer en del af varmen til  

 gartneriet gennem fjernvarme - resten er afbrænding af gasolie - er under  

 afvikling.
Senest om et år eksisterer overskudsvarme dermed ikke længere på  

 Masnedø.
 Foreningen opfordrer derfor indtrængende Folketinget til ikke at vedtage  

 denne lex SEAS A/S eller som et absolut minimum alternativt at give  

 forsikringerne om, at private virksomheder ikke må påføres en urimelig  

 konkurrence, et reelt indhold.
Vedr.: § 9 d, stk. 2 Lovforslaget med bemærkninger giver Elprisudvalget en meget vid  

 skønsbeføjelse uden at præcisere, hvad urimelig konkurrence indebærer,  

 og hvornår der er tale om subsidiering.
 Efter DEG's opfattelse er det af afgørende betydning, at det her  

 præciseres, at Elprisudvalget skal sikre, såvel ved godkendelse af sideordnet  

 aktivitet som løbende, at konkurrencevilkårene ikke fordrejes eller trues med  

 at fordrejes i forhold til erhvervslivet i øvrigt.
 For at sikre, at sideordnet aktivitet ikke påfører elforbrugerne  

 tabsrisiko, og at aktiviteten finder sted på lige vilkår med erhvervslivet i  

 øvrigt, bør Elprisudvalget efter DEG's opfattelse i videst muligt omfang  

 inddrage de relevante brancheorganisationer i sagsbehandlingen.
 Ved afgørelsen af om der foreligger en aktuel eller potentiel fordrejning  

 af konkurrencevilkårene, skal der efter DEG's vurdering lægges vægt på, om  

 aktiviteten drives med tab, når anlægsleje samt forrentning og afskrivning af  

 anlægs- og omsætningsaktiver sker på lige markedsvilkår med erhvervslivets i  

 øvrigt.
 Hvis det efterfølgende viser sig, at en konkurrenceforvridende situation -  

 eller trussel herom - er opstået, skal Elprisudvalget endelig efter  

 foreningens vurdering pålægge elselskabet at sælge, bortforpagte, udleje  

 eller ophøre med aktiviteten.
Vedr.: § 9 d, stk. 3 Af hensyn til vurderingen af konkurrenceforholdene m.v. er efter DEG's  

 vurdering væsentligt, at det her fastslås, at de sideordnede aktiviteter skal  

 udøves i særlige selskaber med selvstændige regnskaber og budgetter.
Vedr.: Lovforslagets § 2, stk. 2 Ikrafttrædelsesbestemmelsen er efter DEG's vurdering et meget usædvanligt  

 eksempel på at lovgive med tilbagevirkende kraft.
 Alene af denne grund bør bestemmelsen efter DEG's opfattelse helt fjernes.
 Hertil kommer imidlertid, at med bestemmelsens de facto omtale af  

 Masnedøgartneriet (med den før omtalte underskudsperiode og underskudsbeløb)  

 synes lovforslaget at forudsætte, at Elprisudvalget kan godkende netop dette  

 gartneri, modsat hidtidige afgørelser, hvor udvalget entydigt har fastslået,  

 at gartneridrift ikke er en sideordnet aktivitet, der må belaste elprisen.  

 Der bliver hermed givet et fortolkningsbidrag til begreberne »urimelig  

 konkurrence« og »subsidiering«, som er helt ude af trit med de  

 virkelige driftsøkonomiske forhold for gartnerier.
 Endelig bør lovforslaget efter DEG's opfattelse, før eventuel ikrafttræden  

 sendes til godkendelse i EF, da der efter foreningens vurdering er alvorlig  

 tvivl om forslagets overensstemmelse med artikel 92 i Romtraktaten,  

 omhandlende ulovlig støtsstøtte.
 For at uddybe ovennævnte synspunkter skal DEG afslutningsvis anmode om  

 foretræde for Energipolitisk Udvalg.
Med venlig hilsen DANSK ERHVERVSGARTNERFORENING Otto Koch Formand Energiministerens kommentarer til Dansk Erhvervsgartnerforenings  

 henvendelse af 1. april 1993 om forslag til lov om ændring af lov om  

 elforsyning (L 238) Dansk Erhvervsgartnerforening giver i sin henvendelse til udvalget udtryk  

 for en række synspunkter vedrørende lovforslagets konsekvenser for  

 konkurrerende virksomheder og foreslår forskellige præciseringer og ændringer  

 af lovforslaget.
Hertil bemærkes, at det indledningsvis skal understreges, at  

 Elprisudvalget i henhold til den gældende elforsyningslov har truffet  

 afgørelse om, at SEAS' gartneridrift på Masnedø er en sideordnet aktivitet,  

 som ikke må udøves med virkning for elprisen.
På baggrund heraf er det  

 akkumulerede underskud på ca. 20 mio. kr. ført over i et særligt selskab, og  

 der er udarbejdet en afviklingsplan, hvorefter SEAS' engagement i selskabet  

 skal være endeligt afviklet over 10 år.
I stedet for Masnedøværket, som er under afvikling, skal der opføres et  

 decentralt kraftvarmeværk til forsyning af gartneriet.
Der forhandles for  

 øjeblikket om prisforholdene herfor mellem Sjællandske Kraftværker, som  

 opfører værket, og SEAS.
Vedrørende § 9 d, stk. 2 DEG anfører, at lovforslaget efterlader Elprisudvalget en meget vid  

 skønsbeføjelse, idet det ikke præciseres, hvad urimelig konkurrence  

 indebærer, og hvornår der er tale om subsidiering.
 Hertil bemærkes, at det af § 9 d, stk. 2, fremgår, at de nævnte  

 aktiviteter ikke må påføre elforbrugerne en urimelig risiko og ikke må påføre  

 andre virksomheder, som udøver de nævnte aktiviteter, urimelig konkurrence.
 Elprisudvalget skal således i forbindelse med en eventuel godkendelse af  

 en given investering påse, at aktiviteten ikke påfører eller truer med at  

 påføre andre virksomheder urimelig konkurrence.
 De betingelser, som ligger til grund for godkendelsen, skal selvsagt til  

 stadighed være opfyldt, for at der kan ske indregning af et eventuelt  

 underskud i elprisen.
DEG anfører, at Elprisudvalget i videst muligt omfang bør inddrage de  

 relevante brancheorganisationer i sagsbehandlingen.
Det er min opfattelse, at  

 Elprisudvalget netop har en så bred sammensætning og besidder den nødvendige  

 sagkundskab til at varetage de givne opgaver efter elforsyningsloven, at der  

 ikke er behov for at ændre herved.
Derudover inddrager Elprisudvalget alle  

 relevante oplysninger i sin konkrete sagsbehandling.
 Ved afgørelsen af, om der er tale om urimelig konkurrenceforvridning, har  

 Elprisudvalget i sin praksis vurderet, hvorvidt en given aktivitet drives med  

 tab, idet der i så tilfælde vil være tale om en urimelig risiko for  

 elforbrugerne.
Med hensyn til Elprisudvalgets kompetence efter elforsyningsloven kan  

 udvalget pålægge et elselskab dels udskillelse i et særligt selskab, dels at  

 ændre de priser og betingelser, der ligger til grund for aktiviteten.
En  

 nødvendig konsekvens af et sådant pålæg kan f.eks. være salg,  

 bortforpagtning eller udlejning.
Vedrørende § 9 d, stk. 3 DEG finder det væsentligt, at de sideordnede aktiviteter skal udøves i  

 særlige selskaber med selvstændige regnskaber og budgetter.
Hertil skal siges, at det er Elprisudvalget, som skal foretage  

 risikovurderingen for elforbrugerne samt konkurrencevirkningerne.
Det er  

 derfor hensigtsmæssigt, at det er Elprisudvalget, som i det konkrete tilfælde  

 træffer afgørelse om eventuel udskillelse i det omfang, det er nødvendigt til  

 vurdering af disse forhold.
Vedrørende lovforslagets § 2, stk. 2 DEG anfører, at ikrafttrædelsesbestemmelsen er et usædvanligt eksempel på  

 at lovgive med tilbagevirkende kraft.
Jeg skal her henvise til min besvarelse  

 af spørgsmål 1 (L 238 - bilag 2) vedrørende fortolkningen af lovforslagets §  

 2, stk. 2, samt min besvarelse af spørgsmål 9 (L 238 - bilag 4) vedrørende  

 bestemmelsens betydning for gartneridriften på Masnedø.
Jeg skal i forlængelse heraf understrege, at der ikke er tale om, at  

 Elprisudvalget automatisk skal godkende visse eksisterende projekter.
Det  

 fremgår udtrykkeligt af lovforslaget, at Elprisudvalget, for de aktiviteter  

 som i øvrigt opfylder betingelserne i § 9 d, efter nærmere drøftelser med de  

 givne virksomheder kan fastsætte vilkår for indregning i elprisen af et  

 eventuelt opstået over- eller underskud efter lovens ikrafttræden.
 For så vidt angår lovforslagets forhold til EF's statsstøtteregler har  

 dette spørgsmål været nøje vurderet i Justitsministeriet, og det er  

 regeringens vurdering, at det ikke har været nødvendigt at notificere  

 lovforslaget over for EF-Kommissionen efter traktatens artikel 93.
ELFO Den 5. april 1993 Folketingets Energipolitiske Udvalg Folketinget Christiansborg 1240 København K Lovforslag nr.
L 238 Lovforslaget om en ændring af elforsyningsloven lægger op til en væsentlig  

 udvidelse af rammerne for elselskabernes sideordnede aktiviteter.
Vi kan konstatere, at der i stigende omfang er konkurrence mellem  

 elinstallatører og elforsyningsselskaber.
Det giver anledning til store  

 betænkeligheder.
Ikke fordi vi har noget imod konkurrence, men der er alt for  

 stor risiko for, at konkurrencen i disse tilfælde vil være på ulige vilkår -  

 at elselskaberne direkte og indirekte vil blive støttet over elprisen, og det  

 er efter vor opfattelse helt uacceptabelt.
Allerede nu er der konkrete eksempler på, at elselskaberne udnytter deres  

 særstilling - med urimelige konkurrenceforhold til følge.
Det kan ske ved at  

 afgive tilbud på et så lavt niveau, at private virksomheder ikke kan være  

 med.
Det sker også ved, at elselskaber modsætter sig, at f.eks. gade- og  

 vejbelysningsopgaver udliciteres og dermed udsættes for en regulær  

 konkurrence.
Lovforslaget vil forstærke konkurrenceproblemerne ved at lovliggøre, at  

 sideordnede aktiviteter finansieres af elforbrugerne.
Ganske vist skal  

 Elprisudvalget forudgående godkende disse aktiviteter - men dette krav giver  

 ikke en rimelig sikkerhed mod konkurrenceforvridning.
Det er nemlig i sig  

 selv konkurrenceforvridende, at et underskud på en sideordnet aktivitet  

 kan dækkes ind over elprisen.
Lovforslaget kan opfattes som udtryk for, at retstilstanden tilpasses, når  

 det viser sig, at elselskaberne er »kommet til« at overtræde  

 gældende lov.
Elselskaber, der ikke har fået tilladelse, får tilgivelse.
På  

 den baggrund skabes der tvivl om, hvorvidt der er vilje til at gribe ind, når  

 der opstår urimelig konkurrence.
 Lovforslagets bemærkninger om urimelig konkurrence er i øvrigt så  

 elastiske - og i modstrid med, at underskud kan finansieres over elprisen -  

 at de ikke kan tillægges væsentlig betydning.
Det skal understreges, at vi naturligvis erkender, at elselskabernes rolle  

 ændres i takt med energipolitiske krav.
Den markante udvidelse af rammerne  

 for sideordnede aktiviteter savner imidlertid enhver energipolitisk  

 begrundelse.
 De udvidede rammer for sideordnede aktiviteter i § 9 d vil således efter  

 vor opfattelse indebære en ubegrundet og unødvendig forvridning af  

 konkurrenceforholdene.
 Vi skal anmode om foretræde for udvalget med henblik på at redegøre  

 nærmere for vore synspunkter.
Med venlig hilsen Niels Jørgen Hansen Energiministerens kommentarer til Elinstallatørernes Landsforening  

 ELFO's henvendelse af 5. april 1993 om forslag til lov om ændring af lov om  

 elforsyning (L 238) ELFO giver i sin henvendelse til udvalget udtryk for, at lovforslaget vil  

 indebære en urimelig konkurrence i forhold til private virksomheder.
 ELFO henviser desuden til, at der allerede nu er konkrete eksempler på  

 urimelig konkurrence.
Jeg skal hertil bemærke, at elforsyningsselskabernes opgaver og  

 aktiviteter har udviklet sig løbende gennem de senere år.
Der har været  

 usikkerhed om, hvilke opgaver der kan henregnes til elforsyning og dermed er  

 indregningsberettiget i elprisen, og hvilke opgaver der er sideordnede  

 aktiviteter og dermed skal udøves helt adskilt fra elforsyningen.
Dette lovforslag gør nu op med disse usikkerheder.
Der opstilles rammer  

 for, hvilke aktiviteter elselskaberne eventuelt kan udøve med virkning for  

 elprisen, og ikke mindst gives der klare regler for, under hvilke former  

 aktiviteterne i givet fald skal udøves.
 Elprisudvalget, som er bredt sammensat af interessegrupper og besidder  

 særlig sagkundskab, skal godkende de enkelte aktiviteter, hvilket sikrer, at  

 der oparbejdes en ensartet praksis vedrørende kravene til risikovurdering for  

 elforbrugerne samt ikke mindst konkurrecevirkningerne for  

 erhvervsvirksomheder.
For så vidt angår det særlige eksempel med gade- og vejbelysning skal jeg  

 understrege, at der her er tale om særlige aftaler mellem kommune og  

 elselskab, som er elforsyningsloven uvedkommende.
Elprisudvalget har afgjort,  

 at gade- og vejbelysning er en sideordnet aktivitet, og omkostningerne hertil  

 indregnes som følge heraf ikke i elprisen.
Brancheforeningen for Decentral Kraftvarme Den 29. april 1993 Folketingets Energipolitiske Udvalg Folketinget Christiansborg 1240 København K Vedr.: Forslag til lov om ændring af lov om elforsyning  

 (elselskabernes udvidede aktiviteter).
På baggrund af lovforslag nr.
L 238 skal Brancheforeningen for Decentral  

 Kraftvarme hermed fremsende følgende kommentarer.
 Brancheforeningen har forståelse for og finder det er hensigtsmæssigt, at  

 den væsentlige ekspertise, der er opsamlet inden for den centrale elsektor,  

 kan finde størst mulig anvendelse og udbredelse.
 I det omfang dette betyder, at private virksomheder påføres  

 forretningsmæssig konkurrence, vil vi være indstillet på at måtte leve med  

 det og i øvrigt tage konkurrencen op.
Men denne generelle accept af elforsyningens udvidede engagement er  

 naturligvis under forudsætning af, at det sker på lige konkurrencevilkår.
Og  

 det finder Brancheforeningen på ingen måde er tilfældet, således som  

 lovforslaget ser ud i sin nuværende form.
Dertil kommer, at der også i private virksomheder, herunder hos  

 Brancheforeningens medlemmer, i løbet af de senere år er opbygget en  

 væsentlig ekspertise.
Denne ekspertise risikerer, hvis forslaget vedtages, at  

 gå tabt, fordi disse virksomheder risikerer at måtte lukke.
 De energi- og miljømæssige fordele, som tilstræbes opnået ved at lade  

 elforsyningsvirksomhederne udvide deres aktiviteter, optræder således  

 langtfra som en nettogevinst, hvorfor man må stille spørgsmålstegn ved de  

 argumenter, der generelt fremføres i de almindelige bemærkninger til  

 lovforslaget.
 Det er Brancheforeningens opfattelse, at samtlige aktiviteter, som  

 elselskabene ifølge forslaget skal kunne engagere sig i, hvad enten det er  

 som følge af §§ 9 b, 9 c eller 9 d, vil påføre bl.a. de private virksomheder,  

 der beskæftiger sig inden for kraftvarmebranchen, en helt uacceptabel  

 konkurrence.
 Ingen af disse private virksomheder vil være i stand til at konkurrere med  

 elselskaberne, når store dele af elselskabernes aktiviteter på  

 kraftvarmeområdet både på hjemme- og eksportmarkedet og hvad angår  

 energirådgivning, finansieringsvirksomhed og direkte engagement i  

 fremstilling af energiproduktionsudstyr, mere eller mindre direkte kan  

 overvæltes i elpriserne.
 Lovforslagets hensigtserklæringer om, at elsektorens aktiviteter ikke må  

 påføre andre virksomheder, som udøver tilsvarende aktiviteter, urimelig  

 konkurrence, forbliver hensigtserklæringer, som ikke lader sig håndhæve.
I det omfang muligheden foreligger for, at elsektorens eventuelle tab ved  

 et givent engagement kan overvæltes i elpriserne, vil det i sig selv være  

 konkurrenceforvridende.
Det gælder uanset, at elprisudvalget på forhånd har  

 vurderet tabsrisikoen som lille.
Når tabet er konstateret, vil konsekvenserne for elselskabet være til at  

 overskue.
Elforbrugerne må betale regningen, men elselskabet vil kunne  

 fortsætte med tilsvarende engagementer.
 En privat virksomhed med en tilsvarende tabsgivende aktivitet vil typisk  

 være nødsaget til at lukke.
 Af lovforslagets almindelige bemærkninger fremgår en række tilsyneladende  

 restriktioner på elselskabernes udvidede aktiviteter.
 Således hedder det, at:
»en udvidelse af elforsyningsvirksomhedernes aktiviteter må så  

 vidt muligt ikke belaste elprisen for elforbrugerne.« Skal elforbrugerne beskyttes, må ordlyden ændres til:
»en udvidelse af elforsyningsvirksomhedernes aktiviteter må ikke  

 belaste elprisen for elforbrugerne.« Videre hedder det i relation til konkurrencen over for andre aktører på  

 markedet, at:
»der er ligeledes risiko for, at elforsyningsvirksomhederne  

 herved kan påføre private virksomheder en urimelig  

 konkurrence.« Dette er en mild omskrivning af de faktiske konsekvenser, som vil give  

 mulighed for brede fortolkninger.
Der er ikke blot risiko for, at de private  

 virksomheder kan påføres urimelig konkurrence.
De private virksomheder  

vil blive påført en ikke blot urimelig konkurrence, men en  

 konkurrence, som på forhånd kan konstateres at være decideret ulige.
 Videre hedder det, at:
»det må i videst muligt omfang sikres, at der ikke herved  

 påføres private virksomheder en urimelig konkurrence.« Også her er lagt op til brede fortolkningsmuligheder.
Skal der opnås nogen  

 effekt af det formodentlig tilsigtede, bør ordlyden ændres til:
»det må sikres, at der herved ikke påføres private virksomheder en  

 ulige konkurrence.« Og videre:
»Der må derfor som hovedregel stilles krav om, at de enkelte  

 aktiviteter udøves på markedsmæssige vilkår.« Igen er der her mulighed for en bred fortolkning.
Ordlyden bør ændres til:
»Der må derfor stilles krav om, at de enkelte aktiviteter udøves på  

 markedsmæssige vilkår.« Man må gå ud fra, at de her refererede formuleringer tilsigter en vis  

 styring af elselskabernes aktiviteter og disses konsekvenser bl.a. for de  

 virksomheder, der konkurrerer direkte med elselskaberne.
Håndhævelsen og fortolkningen af loven er i vid udstrækning overladt til  

 Elprisudvalget.
Alene af den årsag er der al mulig grund til at forfatte en  

 lovtekst med dertil hørende bemærkninger uden de brede  

 fortolkningsmuligheder, der optræder i den aktuelle tekst.
 Dybest set er der tale om, at Elprisudvalget skal regulere en lang række  

 konkurrencemæssige forhold mellem elforsyningsselskaberne og et stort antal  

 private virksomheder.
 Desuden skal udvalget sikre, at elforbrugerne ikke påføres en urimelig  

 risiko (i form af øgede elpriser) som følge af elselskabernes aktiviteter.
 I den forbindelse er det væsentligt at hæfte sig ved måden, hvorpå dette  

 udvalg foreslås sammensat.
 Ifølge forslaget skal elforsyningsinteresserne fortsat repræsenteres af 3  

 medlemmer, og kun 6 af udvalgets 12 medlemmer skal være uafhængige af  

 forskellige forsyningsinteresser.
 Udover at elforsyningsinteresser direkte er repræsenteret ved 3 medlemmer,  

 kan man hævde, at KL's og Københavns og Frederiksberg Kommuner, med deres  

 stærke engagement i elforsyningen, i en lang række tilfælde vil have  

 sammenfaldende interesser med de 3 medlemmer, der direkte repræsenterer  

 elforsyningsinteresserne.
 Grundet de meget stærke samarbejdsrelationer på  

 kraftvarme-/fjernvarmeområdet mellem elsektoren og DFF vil der desuden være  

 et antal sagsområder, hvor der her vil være et interessesammenfald.
 Der kan være grund til at frygte, at Elprisudvalget vil være stærkt  

 domineret at elforsyningsinteresser.
 For så vidt en ændring af elprisudvalgets sammensætning, hvilket har været  

 diskuteret adskillige gange, netop sker i en sammenhæng, hvor der lægges op  

 til en ændring af konkurrenceforholdene, forekommer det paradoksalt, at netop  

 de virksomheder, der vil blive påført en ulige konkurrence fra de  

 elforsyningsvirksomheder, som er overrepræsenteret i udvalget, ikke  

 umiddelbart er repræsenteret i udvalget.
Forbrugerne er repræsenteret ved 2 medlemmer for henholdsvis store og små  

 forbrugere.
Derudover er 4 medlemmer inkl. formanden udpeget til at  

 repræsentere juridisk, nationaløkonomisk, regnskabsmæssig og teknisk  

 sagkundskab.
 De resterende 6 medlemmer repræsenterer for 3 medlemmers vedkommende  

 elforsyningsinteresser, 1 medlem repræsenterer DFF, 1 medlem KL og 1 medlem  

 Københavns og Frederiksberg Kommuner.
 Det nye er således, at DFF er repræsenteret, og at der er et ikke nærmere  

 defineret »ekstra« medlem blandt de første 6 medlemmer.
 Brancheforeningen har konsulteret Håndværksrådet i spørgsmålet, og her er  

 man enige om, at et væsentligt udsnit af de virksomheder og brancher, som  

 umiddelbart ikke er repræsenteret i Elprisudvalget, og som vil blive direkte  

 berørt af den nye konkurrencesituation, der vil opstå med vedtagelsen af  

 lovforslaget, vil kunne lade sig repræsentere af Håndværksrådet.
 På den baggrund skal Brancheforeningen henstille, at den  

 »ledige« plads blandt de af forsyningsinteresser uafhængige 6  

 medlemmer besættes af en repræsentant fra Håndværksrådet.
 Endelig må Brancheforeningen klart tage afstand fra lovforslagets § 2,  

 stk. 2, hvor der lægges op til en lovændring med henblik på at lovliggøre  

 tidligere gennemførte aktiviteter.
 En vedtagelse heraf vil netop være et konkret udtryk for den ulige  

 konkurrence, som Brancheforeningen frygter vil blive konsekvensen af det  

 samlede lovforslag.
Brancheforeningens medlemmer er i direkte konkurrence på  

 kraftvarmemarkedet med et datterselskab af en elforsyningsvirksomhed.  

 Elforsyningsvirksomheden har netop lidt et tab på 35 mio. kr. på dette  

 datterselskab, som sidder på ikke mindre end ca. 10 pct. af  

 kraftvarmemarkedet.
Hvis denne markedsandel er opnået ved tilsyneladende at  

 underbyde konkurrenterne med et beløb på samlet 35 mio. kr. for efterfølgende  

 at overvælte tabet i elpriserne, er sådanne forretningsprincipper efter  

 Brancheforeningens opfattelse helt uacceptable.
Bliver sådanne tabsgivende  

 aktiviteter efterfølgende lovliggjort med tilbagevirkende kraft, vil det være  

 aldeles utilstedeligt.
 Under alle omstændigheder vil en sådan efterfølgende lovliggørelse være i  

 direkte modstrid med lovforslagets bemærkninger, hvor det heder, at:
 »Hvis elforsyningsvirksomhederne kan indregne omkostningerne til de  

 konkurrerende aktiviteter i elprisen, opnås en økonomisk fordel, som andre  

 aktører ikke har.
Med en udvidelse af elforsyningens aktiviteter, må det i videst muligt  

 omfang sikres, at der ikke herved påføres private virksomheder en urimelig  

 konkurence.« Det er for Brancheforeningen uklart, hvordan man forestiller sig, at  

 indholdet i ovennævnte citat kan effektueres, hvis man samtidig vedtager  

 forslagets § 2, stk. 2.
 Den her anskueliggjorte manglende konsekvens mellem lovforslagets og  

 bemærkningernes tekst udgør i sig selv et paradoks og understreger med al  

 ønskelig tydelighed baggrunden for Brancheforeningens betænkeligheder omkring  

 konsekvenserne af en vedtagelse af det samlede lovforslag.
 Brancheforeningen for Decentral Kraftvarme skal afslutningsvis anmode om  

 et foretræde for Folketingets Energipolitiske Udvalg for her at uddybe  

 foreningens synspunkter.
Med venlig hilsen Jens M.
Jakobsen Formand for Brancheforeningen for Dentral Kraftvarme Energiministerens kommentarer til henvendelse af 29. april 1993 fra  

 Brancheforeningen for Decentral Kraftvarme om forslag til lov om ændring af  

 lov om elforsyning (L 238) Brancheforeningen for Decentral Kraftvarme skriver i sin henvendelse til  

 udvalget, at de aktiviteter, som elselskaberne kan engagere sig i som følge  

 af lovforslaget, vil belaste elprisen for elforbrugerne og påføre  

 konkurrerende virksomheder en uacceptabel konkurrence.
Brancheforeningen er  

 derfor af den opfattelse, at forslagets bemærkninger om elselskabernes  

 udvidede aktiviteter bør strammes op.
Jeg skal hertil bemærke, at lovforslaget nøje angiver, på hvilken måde de  

 givne aktiviteter skal udøves.
Det er et centralt element i lovforslaget, at  

 der ikke må påføres øvrige erhvervsvirksomheder urimelig konkurrence.
De enkelte aktiviteter skal anmeldes til Elprisudvalget, og for så vidt  

 angår de i lovforslagets § 9 d omhandlede aktiviteter skal der finde en  

 decideret godkendelse sted.
Elprisudvalget skal således påse, at de enkelte  

 aktiviteter er i overensstemmelse med loven, herunder at urimelig konkurrence  

 ikke finder sted.
 Brancheforeningen for Decentral Kraftvarme henstiller, at den  

 »ledige« plads i Elprisudvalget, som ifølge lovforslaget skal være  

 uafhængig af elforsyningsinteresser, besættes af en repræsentant fra  

 Håndværksrådet.
 Jeg skal hertil bemærke, at der endnu ikke er taget stilling til dette  

 spørgsmål, men at jeg vil have foreningens synspunkter i erindring ved  

 udpegning af det pågældende medlem.
 Endelig for så vidt angår foreningens synspunkter vedrørende lovforslagets  

 § 2, stk. 2, skal jeg henvise til min besvarelse af spørgsmål 1 (L 238 -  

 bilag 2), hvoraf det fremgår, at der ikke er tale om en automatisk  

 lovliggørelse af allerede igangværende aktiviteter.
ELFO Den 12. maj 1993 Energiminister Jann Sjursen Energiministeriet Slotsholmsgade 1 1216 København K Lovforslag L 238 I forbindelse med Folketingets behandling af lovforslaget om elværkernes  

 udvidede aktiviteter har energiministeren i et svar (på spørgsmål 14)  

 tilkendegivet, at den foreslåede § 9 d giver mulighed for, at et elselskabs  

 engagement i en elinstallationsvirksomhed kan omfattes af den nye  

 bestemmelse.
Det indebærer ikke blot, at elselskaberne som i dag kan gå ind i sådanne  

 aktiviteter.
Det indebærer også, at engagementet kan finansieres over  

 elprisen.
 Dermed har ministeren lagt op til en meget bred fortolkning af  

 formuleringen i lovforslaget, og de værste anelser i vor branche er desværre  

 bekræftet.
 Vi finder fortsat, at en sådan udvidelse er ubegrundet og urimelig.  

 Udvidelsen vil skabe utryghed hos såvel elforbrugerne som elselskabernes  

 konkurrenter.
Vi lægger vægt på, at der er et godt samarbejde mellem elselskaber og  

 elinstallatører.
Men L 238 vil - i hvert fald som det udlægges - give  

 anledning til konflikter.
 Derfor har vi drøftet lovforslaget og fortolkningen heraf med Danske  

 Elværkers Forening.
 Danske Elværkers Forening og ELFO opfordrer til, at det i forbindelse med  

 lovforslagets videre behandling tydeliggøres, at lovforslaget ikke åbner op  

 for, at installationsvirksomheder i elselskabernes regi subsidieres via  

 elprisen.
 Det vil efter ELFO's opfattelse være ærgerligt, hvis et unødvendigt og  

 ubegrundet bestemt element i et lovforslag skal give anledning til  

 uoverensstemmelser og usikkerhed.
 Vi håber derfor fra ELFO's side, at ministeren finder anledning til at  

 foretage en ændring i lovforslaget eller i fortolkningen heraf inden  

 færdigbehandlingen af forslaget.
Med venlig hilsen Niels Jørgen Hansen Kopi til: Folketingets Energipolitiske Udvalg Danske Elværkers Forening Niels Jørgen Hansen Elinstallatørernes Landsforening ELFO Paul Bergsøes Vej 6 2600 Glostrup København, den 25. maj 1993 Kære Niels Jørgen Hansen Tak for Deres brev af 12. maj 1993 om fortolkningen af forslaget til lov  

 om ændring af lov om elforsyning.
 De henviser i brevet til min besvarelse af spørgsmål 14 til Folketingets  

 Energipolitiske Udvalg og anfører, at der hermed er lagt op til en meget bred  

 fortolkning af lovforslagets § 9 d.
 Jeg vil gerne understrege, at der ikke med lovforslagets § 9 d er  

 tilsigtet nogen ændring i forhold til praksis efter den eksisterende  

 elforsyningslov for så vidt angår elinstallationsvirksomhed, og der er dermed  

 ikke lagt op til, at elinstallationsvirksomhed subsidieres via elpriserne.
Med hensyn til fortolkningen af § 9 d finder jeg det dog rigtigst, at  

 eventuelle grænsetilfælde afgøres konkret af Elprisudvalget.
Under alle  

 omstændigheder er det imidlertid en betingelse efter § 9 d, at der ikke  

 påføres elforbrugerne en urimelig risiko og at der ikke udøves urimelig  

 konkurrence, således at aktiviteterne ikke subsidieres over elprisen.
 Jeg mener således ikke, at lovforslaget bør give anledning til  

 uoverensstemmelser, og jeg har da også noteret mig, at ELFO og Danske  

 Elværkers Forening har været i en positiv dialog om lovforslaget.
Med venlig hilsen Jann Sjursen Kopi til: Folketingets Energipolitiske Udvalg Bilag 2 Et af udvalgets spørgsmål og energiministerens svar herpå:
»Under henvisning til ministerens svar på spørgsmål 14, jf. bilag 23,  

 om elselskabernes muligheder for at drive elinstallatørvirksomhed bedes  

 ministeren oplyse, hvordan man forener elselskabernes tilsynsforpligtelser i  

 henhold til stærkstrømsloven med elselskabernes nye udvidede muligheder i  

 henhold til lovforslagets § 9 d for selv at drive  

 elinstallatørvirksomheder.« Svar:
 Som jeg understregede i min besvarelse af spørgsmål 14, jf. bilag 9, er  

 elforsyningsloven ikke til hinder for, at et elselskab engagerer sig i andre  

 aktiviteter end elforsyning.
 Lovforslagets § 9 d, som er en tilføjelse til prisbestemmelserne,  

 regulerer alene forholdet til prisfastsættelsen for elektricitet.
 Der er således ikke tale om, at lovforslagets § 9 d giver en decideret  

 hjemmel til, at elforsyningsvirksomheder driver elinstallationsvirksomhed.  

 Dette spørgsmål reguleres i stærkstrømslovgivningen, som administreres af  

 Elektricitetsrådet under Boligministeriet.
 Hvorvidt der herefter vil blive givet tilladelse til, at et  

 elforsyningsselskab driver en elinstallationsvirksomhed, er uændret i forhold  

 til den foreslåede ændring af elforsyningsloven.
 Den foreslåede ændring af elforsyningsloven skal, som det er fremhævet i  

 bemærkningerne, alene ses som en regulering af prisbestemmelserne.
 Jeg kan derfor afslutningsvis understrege, at de aktiviteter, som af  

 Elprisudvalget måtte blive godkendt efter § 9 d, selvsagt skal være i  

 overensstemmelse med anden lovgivning, som måtte regulere de enkelte  

 aktiviteter.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af energiministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med det  

 af ministeren stillede ændringsforslag.
 Et mindretal (Det Konservative Folkepartis, Venstres og  

 Fremskridtspartiets medlemmer af udvalget) indstiller lovforslaget til  

forkastelse , men vil stemme for det af ministeren stillede  

 ændringsforslag.
 Et mindretal inden for mindretallet (Fremskridtspartiets medlem af  

 udvalget) udtaler, at Fremskridtspartiet opfordrer regeringen til ikke at  

 færdigbehandle lovforslaget, før der er sket en endelig afklaring af  

 forholdet til EF, fremfor at gennemtrumfe loven på nuværende tidspunkt med  

 udsigt til, at Folketinget meget hurtigt skal igennem en lovændring.
 Fremskridtspartiet advarer regeringen mod at forbigå EF og minder i den  

 forbindelse om, hvordan det gik Danmark i den såkaldte ambi-sag.
 ÆndringsforslagAf energiministeren , tiltrådt af udvalget:
 Til § 2 1) Stk. 1 affattes således:
»Tidspunktet for lovens ikrafttræden fastsættes af  

 energiministeren.« Bemærkninger Til nr. 8 EF-Kommissionen har den 1. juni 1993 under henvisning til EF's  

 statsstøtteregler stillet en række spørgsmål til lovforslaget.
Da loven ikke  

 kan træde i kraft, før Kommissionen har behandlet sagen, foreslås det, at  

 energiministeren fastsætter tidspunktet for lovens ikrafttræden.
Loven vil  

 herefter under forudsætning af Kommissionens godkendelse snarest blive sat i  

 kraft ved bekendtgørelse.
