 Et foster kunne ikke anses for omfattet af  

 arbejdsskadeforsikringslovens § 1. Ankestyrelsen fandt, at uanset at fosteret  

 er helt afhængigt af moderen under graviditeten, og således påvirkes af  

 moderens forhold, måtte fosteret i relation til arbejdsskadeforsikringsloven  

 betragtes som et selvstændigt individ.
 Ankestyrelsen lagde herved vægt på, at et foster er berettiget til  

 efterladterstatning efter arbejdsskadeforsikringslovens § 32.
 REDEGØRELSE FOR SAGEN:
 En laborant, der havde født en multihandicappet barn, indgav anmeldelse  

 til sikringsstyrelsen med henblik på anerkendelse af barnets lidelse efter  

 arbejdsskadeforsikringsloven.
Om barnets lidelse var det oplyst, at han var psykomotorisk retarderet,  

 led af mikrocephali og spastisk tetraplegi og havde haft en abnorm ringe  

 vækst.
Lægeligt var det oplyst, at der var påvist abnormitet svarende til  

 kromosom nr.
XX.
Det kunne dog ikke med sikkerhed konkluderes, at denne  

 abnormitet var årsag til barnets psykomotoriske retardering og hjerneskade.  

 Imidlertid kunne det heller ikke på forhånd udelukkes, at moderen i  

 graviditeten havde været udsat for stoffer, som kunne tænkes at have haft  

 indflydelse på barnets tilstand.
 Arbejdstilsynet havde udtalt, at moderens arbejdsmæssige ekspositioner  

 under graviditeten kunne have haft patogenetisk betydning for de hos barnet  

 påviste abnormiteter, selv om en egentlig årsagssammenhæng ikke lod sig  

 fastslå.
Om moderens arbejdsmæssige forhold under graviditeten forelå en erklæring  

 fra hendes ansættelsessted, hvoraf fremgik, at moderen fra 1. august 1980  

 overvejende havde været beskæftiget med maskinskrivning.
I ingen af de  

 laboratorieundersøgelser, som moderen havde deltaget i, benyttedes  

 kemikalier, der kunne betragtes som sundhedsfarlig at arbejde med i de former  

 og koncentrationer, hvori de anvendtes.
Undersøgelserne krævede ikke  

 stinkskab, men iøvrigt var disse i de laboratorier, hvor moderen havde været  

 beskæftiget, fuldt sufficiente til de benyttede formål.
 AFGØRELSEN, DER KLAGES OVER:
 Sikringsstyrelsen havde udtalt, at den anmeldte lidelse hos barnet ikke  

 gav ret til ydelser efter arbejdsskadeforsikringsloven, idet barnet ikke var  

 omfattet af loven, jfr. § 1, stk. 1. Sikringsstyrelsen bemærkede, at der kun  

 kunne blive tale om anerkendelse af sagen, såfremt moderen selv havde  

 pådraget sig varige følger under arbejdet, og dette sås ikke at være  

 tilfældet.
 KLAGEN TIL ANKESTYRELSEN:
 Moderen anførte bl.a., at skaden var sket i fosterstadiet, altså mens  

 barnet var en del af hende, og barnet måtte derfor høre under  

 arbejdsskadeforsikringsloven.
I en supplerende lægelig udtalelse fra moderens faglige organisation var  

 det anført, at moderen under graviditeten arbejdede med såvel mutagene som  

 teratogene stoffer uden adgang til stinkskab.
Sikringsstyrelsens vurdering  

 fandtes urimelig, idet fosteret var en del af moderen og ude af stand til at  

 leve et selvstændigt liv.
Medfødte skader hos barnet, som var opstået under  

 svangerskabet, måtte sidestilles med skader på moderen.
 LOVGRUNDLAG:
 Arbejdsskadeforsikringsloven, §§ 1 og 32.
 Tillæg til sikringsstyrelsens bekendtgørelse nr. 695 af 28. december 1984  

 om fortegnelse over erhvervssygdomme i medfør af lovgivning om  

 arbejdsskadeforsikring.
 ANKESTYRELSENS AFGØRELSE:
Ankestyrelsen finder, at uanset at fosteret er helt afhængigt af moderen  

 under graviditeten, og således må påvirkes af moderens forhold, må fosteret i  

 relation til arbejdsskadeforsikringsloven betragtes som et selvstændigt  

 individ.
Ankestyrelsen har herved bl.a. lagt vægt på, at et foster er  

 berettiget til efterladterstatning efter arbejdsskadeforsikringslovens § 32.
 Ankestyrelsen finder derfor, at fosteret ikke er omfattet af  

 arbejdsskadeforsikringslovens § 1.
 Ankestyrelsen tiltræder således sikringsstyrelsens afgørelse.
