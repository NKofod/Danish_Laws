Fremsat den 20. februar 2008 af Undervisningsministeren (Bertel Haarder) Forslag til Lov om ændring af lov om statens uddannelsesstøtte (SU-loven) (Ændring af reglerne om tilbagebetaling af for meget modtaget SU) § 1 I lov om statens uddannelsesstøtte (SU-loven), jf. lovbekendtgørelse nr. 983 af 27. juli 2007, fortages følgende ændringer:
1. I § 8, stk. 1, nr. 1, ændres »2.177 kr.« til: »2.489 kr.« 2. I § 8, stk. 1, nr. 2, ændres »4.379 kr.« til: »5.007 kr.« 3. I § 8, stk. 2, nr. 1, og § 25, stk. 1, 1. pkt., ændres »969 kr.« til: »1.108 kr.« 4. I § 8, stk. 2, nr. 2, og § 25, stk. 1, 2. pkt., ændres »2.807 kr.« til: »3.211 kr.« 5. I § 9 ændres »2.241 kr.« til: »2.562 kr.« 6. I § 10 ændres »5.778 kr.« til: »6.607 kr.« 7. I § 10 a, stk. 1, og § 24, stk. 1, ændres »5.571 kr.« til: »6.370 kr.« 8. I § 10 b, stk. 1, ændres »4.379 kr.« til: »5.007 kr.« 9. I § 10 b, stk. 2, ændres »626 kr.« til: »715 kr.« 10. I § 10 b, stk. 3, ændres »1.121 kr.« til: »1.282 kr.« 11. I § 11, stk. 1, ændres »1.708 kr.« til: »1.954 kr.« 12. Efter § 22 indsættes:
»§ 22 a.
Uddannelsesstøtten i et støtteår for uddannelsessøgende, der begynder på eller afslutter en uddannelse i løbet af et støtteår og er omfattet af regler fastsat i medfør af stk. 3, nr. 2, nedsættes kun ved den endelige tildeling for dette år, hvis 1) den uddannelsessøgendes egenindkomst i de måneder i støtteåret, hvor den uddannelsessøgende er under uddannelse, (uddannelsesperioden), overstiger summen af de månedlige fribeløb i samme periode (uddannelsesfribeløbet), og 2) nedsættelsen af uddannelsesstøtten efter denne bestemmelse er til fordel for den uddannelsessøgende.
 Stk. 2. Uddannelsesstøtten nedsættes efter § 22, stk. 2, og regler fastsat i medfør heraf.
Stk. 3. Undervisningsministeren kan fastsætte nærmere regler om, 1) uddannelsesperioden, 2) i hvilke tilfælde en uddannelsessøgende, der begynder på eller afslutter en uddannelse i løbet af et støtteår, er omfattet af stk. 1, 3) hvordan egenindkomsten i uddannelsesperioden beregnes på baggrund af oplysninger om indkomst fra indkomstregisteret, jf. lov om et indkomstregister, og 4) hvordan indkomst, der ikke fremgår af indkomstregisteret, beregnes og henføres til uddannelsesperioden.« 13. I § 23, stk. 1, indsættes efter »støtteperiodens længde«: », jf. dog § 22 a«.
14. I § 24, stk. 2, ændres »13.912 kr.« til: »15.908 kr.« 15. I § 24, stk. 2, 3 og 9, indsættes efter »støtteåret«: »eller uddannelsesperioden«.
16. I § 24, stk. 3, ændres »26.775 kr.« til: »30.619 kr.« 17. § 24, stk. 4, affattes således:
»Stk. 4. Årsfribeløbet eller uddannelsesfribeløbet forhøjes med 1.917 kr. pr. måned for hvert af den uddannelsessøgendes børn, der er under 18 år.« 18. I § 24, stk. 6, to steder i stk. 7, samt i stk. 8 og 9 indsættes efter »Årsfribeløbet«: »eller uddannelsesfribeløbet«.
19. I § 24, stk. 9, ændres »4.571 kr.« til: »5.227 kr.« 20. I § 25, stk. 2, 1. pkt., ændres »239.293 kr.« til: »273.644 kr.« 21. I § 25, stk. 2, 3. pkt., ændres »510.659 kr.« til: »583.966 kr.« 22. I § 25, stk. 2, 4. pkt., ændres »418.145 kr.« til: »478.171 kr.« 23. I § 25, stk. 4, ændres »25.399 kr.« til: »29.046 kr.« 24. I § 25, stk. 6, nr. 2 og 3, og § 30, stk. 2, 2. pkt., indsættes efter »årsfribeløbet«: »eller uddannelsesfribeløbet«.
 25. I § 39, stk. 1, 2. pkt., indsættes efter »lov om et indkomstregister«: », og kan indhente oplysninger om indkomst og indkomstperioder i elektronisk form i indkomstregisteret i forbindelse den endelige tildeling, jf. § 22 a«.
 26. § 63 affattes således:
»§ 63. Loven gælder ikke for Færøerne og Grønland.« § 2 Stk. 1. Loven træder i kraft den 1. juli 2008, jf. dog stk. 2.
 Stk. 2. Undervisningsministeren fastsætter tidspunktet for ikrafttræden af § 1, nr. 12-13, 15, 18 og 24-25.
 Stk. 3. Reguleringen efter § 12, stk. 3, i lov om statens uddannelsesstøtte (SU-loven) af de støttesatser og beløbsgrænser, der er nævnt i samme lovs § 8, stk. 1 og 2, § 9, § 10, § 10 a, stk. 1, § 10 b, stk. 1-3, § 11, stk. 1, § 24, stk. 1-3, § 24, stk. 4, som affattet ved denne lovs § 1, nr. 1-11, 14, 16-17 og 19-23, sker første gang med virkning fra den 1. januar 2009.
Bemærkninger til lovforslaget Almindelige bemærkninger 1. Lovforslagets baggrund Formålet med lovforslaget er at undgå, at uddannelsessøgende, der begynder på eller afslutter en uddannelse, mødes med et krav om tilbagebetaling af for meget modtaget statens uddannelsesstøtte (SU) alene på grund af for høj indkomst i månederne uden for uddannelse.
Satsen for, hvor meget en uddannelsessøgende må tjene i måneder uden for uddannelse (det højeste fribeløb) var oprindeligt fastsat, så det kunne rumme en typisk indkomst for en nyuddannet akademiker.
Fra 2005 blev det højeste fribeløb hævet fra 25.632 kr. til 28.240 kr., og med et højeste fribeløb i 2008 på 30.619 kr. kan den månedlige indkomst udgøre 33.282 kr. (eksklusive pensionsbidrag) uden at komme i konflikt med fribeløbsgrænsen.
Arbejdsmarkedsbidraget medregnes ikke i egenindkomsten.
Til sammenligning er lønnen pr. 1. april 2007 for en nyuddannet akademiker, der starter på laveste løntrin (løntrin 3) efter overenskomsten mellem AC og Finansministeriet 22.903 kr. inklusive rådighedstillæg og eksklusive pensionsbidrag.
Uanset dette, er der en mindre gruppe uddannelsessøgende, der får krav om tilbagebetaling af SU på grund af for høj indtægt i perioden før uddannelsesstart eller efter, at uddannelsen er afsluttet.
For disse uddannelsessøgende kan det være en fordel, hvis indkomstkontrollen kun relaterer sig til indkomst, der er optjent i de perioder i løbet af støtteåret, hvor den uddannelsessøgende er under uddannelse.
 Det foreslås på den baggrund, at der etableres en alternativ beregning af, hvor meget man må tjene i et støtteår uden at blive mødt med et krav om tilbagebetaling af SU, som tilgodeser uddannelsessøgende, der har en høj indkomst før eller efter en uddannelsesperiode.
2. Gældende ret 2.1. Tilbagebetaling af for meget modtaget SU (indkomstkontrollen) Efter de gældende regler foretager Styrelsen for Statens Uddannelsesstøtte (styrelsen) efter udgangen af hvert støtteår, der følger kalenderåret, en indkomstkontrol, hvor den uddannelsessøgendes egenindkomst i støtteåret sammenholdes med årsfribeløbet.
Overstiger egenindkomsten den uddannelsessøgendes årsfribeløb, skal den uddannelsessøgende tilbagebetale en del af eller hele den modtagne støtte.
Af de første 9.534 kr. (2008-niveau) kræves dog kun 50 pct. tilbage af den for meget modtagne SU.
Hvis kravet overstiger 7.569 kr. (2008-niveau), tillægges det 7 pct.
Årsfribeløbet, som egenindkomsten sammenholdes med, er sammensat af de månedlige fribeløb.
Det laveste fribeløb på 6.370 kr. (2008-niveau) gælder i måneder, hvor den uddannelsessøgende modtager SU, herunder slutlån.
Det mellemste fribeløb på 15.908 kr. (2008-niveau) gælder i de måneder, hvor den uddannelsessøgende har fravalgt SU, har orlov fra uddannelsen, er i lønnet praktik som en del af uddannelsen eller er erklæret studieinaktiv.
Det højeste fribeløb på 30.619 kr. (2008-niveau) gælder i måneder, hvor den uddannelsessøgende er uden for uddannelse, ikke har flere klip til en videregående uddannelse og ikke modtager slutlån eller ikke opfylder de grundlæggende betingelser for retten til SU, herunder aldersbetingelsen m.v.
Endelig gælder der et reduceret fribeløb på 1.143 kr. (2008-niveau) i måneder, hvor den uddannelsessøgende modtager handicaptillæg.
Årsfribeløbet forhøjes med  23.008 kr. (2008-niveau) for hvert af den uddannelsessøgendes børn, der er under 18 år,  det beløb, der svarer til nedsættelsen af tillægget til grundstipendiet for 18-19-årige elever i ungdomsuddannelser, hvis SU er afhængig af forældrenes indkomst.
Årsfribeløbet forhøjes tillige med de beløb, som den uddannelsessøgende modtager  i SU-ph.d.-stipendium efter SU-lovens kapitel II,  i supplerende ph.d.-stipendium i forbindelse med studierejser m.v.,  som skattepligtige legater, der gives med uddannelsesformål for øje,  som skattepligtige udbetalinger i henhold til lov om arbejdsskadeforsikring og lov om erstatningsansvar eller  i forbindelse med kontrakt med forsvaret om deltagelse i konfliktforebyggende, fredsbevarende, fredsskabende, humanitære og andre lignende opgaver i udlandet.
Styrelsen beregner egenindkomsten på baggrund af oplysninger fra SKAT om den uddannelsessøgendes indkomst i hele støtteåret.
Oplysningerne hentes fra det system i SKAT, der danner grundlag for dannelsen af skatteydernes årsopgørelser, samt fra et særligt hjælperegister med oplysninger om indestående pr. 31. december 1993 på uddannelsesopsparingskonti.
Efter SU-lovens § 23 består egenindkomsten af enhver positiv indkomst, der henføres til eller indgår i den personlige indkomst, kapitalindkomsten og aktieindkomst, der beskattes efter personskattelovens § 8 a, stk. 2. Heri fradrages ifølge § 23, stk. 3, kun SU-stipendium, arbejdsmarkedsbidrag og renter af beløb, der den 31. december 1993 er opsparet på en uddannelsesopsparingskonto og ikke senere hævet.
Styrelsen kan i ganske særlige tilfælde, hvor støttemodtageren efter en individuel vurdering ellers ville blive urimeligt ringe stillet, godkende andre fradrag i egenindkomsten.
2.2. eIndkomstregisteret Fra den 1. januar 2008 gøres det med lov nr. 403 af 8. maj 2006 om et indkomstregister obligatorisk for alle oplysningspligtige at indberette oplysninger om indkomst til registeret, der administreres af SKAT (herefter kaldet eIndkomstregistret). Herved bortfalder blandt andet private og offentlige virksomheders årlige oplysningsseddel og erstattes af månedlige indberetninger af indkomst og arbejdsomfang i forbindelse med lønudbetaling.
Det er ikke alle typer indkomst, som de oplysningspligtige skal indberette til eIndkomstregisteret.
Som hovedregel skal arbejdsgivere m.fl. kun indberette de typer indkomster, der i dag indberettes på oplysningssedlen, det vil sige al A-indkomst, hvoraf der betales arbejdsmarkedsbidrag, herunder lønindkomst, honorarer m.v. og visse andre A-indkomster, herunder pension, dagpenge, SU-stipendier, uddelinger fra foreninger og fonde m.v.
Hertil kommer en række yderligere oplysninger, som visse ministerier har behov for, herunder blandt andet bruttoindkomsten, inkl. den ansattes del af bidrag til arbejdsgiveradministrerede pensionsordninger og ATP-bidrag og satsen herfor.
En række indkomster, der indgår i egenindkomsten, skal således ikke indberettes til eIndkomstregisteret.
Blandt disse er selvstændiges indkomster, indkomst som medhjælpende ægtefælle, udenlandske indkomster, kapitalindkomster og aktieindkomster.
I forbindelse med indførelsen af eIndkomstregisteret har styrelsen fået hjemmel i SU-loven til terminaladgang til registeret med henblik på understøttelse af den manuelle behandling i enkeltsager, men fik ikke adgang til elektronisk at indhente oplysninger fra registeret i forbindelse med den maskinelle behandling.
Da eIndkomstregisteret, som nævnt ovenfor, ikke indeholder alle de oplysninger, der er nødvendige for at beregne egenindkomsten, er det fortsat nødvendigt, at styrelsen efter den 1. januar 2008 efter støtteårets afslutning fra SKAT kan indhente de samme oplysninger til brug for den maskinelle behandling som i dag og fra de samme registre.
3. Lovforslagets indhold Det foreslås, at uddannelsessøgende, der efter de gældende regler vil få et tilbagebetalingskrav i et støtteår, hvor de enten begynder på eller afslutter en uddannelse, automatisk får omregnet indkomstkontrolkravet efter nye regler, hvor kun egenindkomsten i uddannelsesperioden sammenholdes med fribeløbet i samme periode (uddannelsesfribeløbet). Omregningen lægges dog kun til grund for indkomstkontrollen, hvis det er en fordel for den uddannelsessøgende.
Der vil ikke være tale om en total omlægning af indkomstkontrollen, så den i alle tilfælde kun knytter sig til uddannelsesperioden, da en sådan omlægning kan være en ulempe for mange uddannelsessøgende.
Dette skyldes, at de gældende regler gør det muligt for de uddannelsessøgende at have en forholdsvis høj indkomst i måneder under uddannelse med lavt fribeløb, så længe det høje fribeløb i måneder uden for uddannelse ikke udnyttes fuldt ud.
Eksempelvis vil en nyuddannet akademiker, der i juli 2007 blev offentligt ansat med en månedsløn på 22.903 kr., have mulighed for at tjene 8.599 kr. mere end det laveste fribeløb på 6.172 kr. om måneden (2007-niveau) under uddannelse i januar til juni, uden at der rejses tilbagebetalingskrav på grund af før høj indkomst i støtteåret.
 Det foreslås, at undervisningsministeren fastsætter regler om den nye ordnings nærmere tilrettelæggelse, herunder om definition af uddannelsesperioden og om, i hvilke tilfælde en uddannelsessøgende, der begynder på eller afslutter en uddannelse i løbet af støtteåret, er omfattet af de nye regler.
Det er som udgangspunktet hensigten at fastsætte regler, hvorefter uddannelsesperioden defineres som den periode, hvor den uddannelsessøgende er indskrevet på en uddannelse, der giver ret til SU.
Uddannelsesperioden vil herefter typisk være perioder, hvor den uddannelsessøgende er registeret som SU-modtager eller har fravalgt SU, har orlov fra en støtteberettigende uddannelse eller indskrevet, men er erklæret inaktiv.
Uddannelsesperioden vil således også bestå af måneder, hvor den uddannelsessøgende stadig er under uddannelse, men ikke har flere klip til en videregående uddannelse og ikke modtager slutlån, eller hvor den pågældende er registeret som modtager af anden offentlig støtte.
Som det er beskrevet nedenfor medfører periodisering af indkomst vanskelige afgrænsninger.
Det vurderes endvidere, at en omregning efter de nye regler ikke vil være relevant for uddannelsessøgende, der kun har nogle få måneders pause mellem to uddannelser.
Det følger desuden af § 15, stk. 3, i SU-bekendtgørelsen, at uddannelsessøgende, der begynder en kandidatuddannelse umiddelbart efter en bacheloruddannelse, er støtteberettiget i op til 2 måneders ferie mellem de to uddannelser.
Disse forhold skal tages i betragtning i forbindelse med fastsættelse af regler om, i hvilke tilfælde en uddannelsessøgende, der begynder på eller afslutter en uddannelse i løbet af støtteåret, er omfattet af de nye regler.
På denne baggrund er det som udgangspunkt hensigten at fastsætte regler, hvorefter uddannelsessøgende, der begynder på eller afslutter en uddannelse i løbet af støtteåret, kun omfattes af de nye regler, når de ikke er i uddannelse i januar eller december eller har minimum 4 sammenhængende kalendermåneder i løbet af støtteåret, hvor de er uden for uddannelse.
Herved vil uddannelsessøgende, der kun har 2-3 måneder uden for uddannelsen i sommerferien mellem fx en ungdomsuddannelse og en videregående uddannelse, ikke være omfattet af de nye regler.
Det foreslås, at undervisningsministeren tillige bemyndiges til at fastsætte regler om, hvordan egenindkomsten periodiseres i uddannelsesperioden.
Det er en forudsætning for indkomstkontrollen, som årligt omfatter mere end 300.000 støttemodtagere, at kontrollen er baseret på automatiske og maskinelle beregninger af egenindkomst og fribeløb.
Dette nødvendiggør klare regler for afgrænsning af indkomst i og uden for uddannelsesperioder, så oplysninger om den uddannelsessøgendes indkomst uden manuel behandling kan periodiseres kalendermåned for kalendermåned.
En månedsvis periodisering af indkomsten skal desuden kunne gøres på en måde, som er forståelig og i videst muligt omfang uden afgrænsninger, der kan opfattes som urimelige for de uddannelsessøgende.
Det foreslås, at styrelsen får hjemmel til at indhente elektroniske data fra eIndkomstregisteret i forbindelse med periodisering af indkomst ved den endelige støttetildeling.
Det er hensigten at fastsætte regler om, at de indkomstoplysninger, der kan indhentes fra eIndkomstregisteret, periodiseres med udgangspunkt i den indberettede lønperiode, der er en tilnærmet optjeningsperiode.
Lønudbetalingen i perioden kan dog også omfatte løn, der er optjent i en tidligere periode, fx overtidsbetaling.
Hvis en lønperiode fx starter før udløbet af støtteperioden og slutter efter støtteperioden, kan antallet af kalenderdage i den indberettede lønperiode optælles.
Det vil herefter være muligt at beregne, hvor meget den studerende har tjent i gennemsnit pr. dag og hermed i de enkelte måneder.
Der tænkes tillige fastsat regler om, at de indkomster, der ikke periodiseres som beskrevet ovenfor, deles i 12 og henføres til hver enkelt kalendermåned.
Dette gælder blandt andet aktieindkomst, kapitalindkomst og visse typer indtægter fra selvstændig virksomhed, der ikke udbetales for en specifik periode eller kun for en periode, der dækker et helt skatteår.
Tages der udgangspunkt i den kalendermåned, hvor beløbet beskattes, vil det have store økonomiske konsekvenser for den uddannelsessøgende, om indkomsten  fx en aktieindtægt  beskattes i eller uden for uddannelsesperioden.
Reglerne om årsfribeløbsforhøjelserne ændres tilsvarende, så fribeløbsforhøjelserne kun omfatter fribeløbet i måneder, hvor den uddannelsessøgende er under uddannelse.
De fleste beløb, som årsfribeløbet efter de gældende regler forhøjes med, modsvares af et tilsvarende skattepligtigt beløb.
Det betyder, at periodiseringen af fribeløbsforhøjelsen blot skal modsvare periodiseringen af det skattepligtige beløb. Årsfribeløbsforhøjelsen for hvert af den uddannelsessøgendes børn under 18 år og årsfribeløbsforhøjelsen i forbindelse med en nedsættelse af tillægget til grundstipendiet til de 18-19-årige elever i ungdomsuddannelser, vil imidlertid skulle deles ud på årets 12 måneder, hvilket reelt medfører at månedsfribeløbet og ikke årsfribeløbet fremover forhøjes.
4. Økonomiske og administrative konsekvenser for det offentlige Der er ingen kendte tal for antallet af uddannelsessøgende, der får et indkomstkontrolkrav udelukkende som følge af indkomst, der er optjent, før de starter på en uddannelse, eller efter uddannelsesperioden er afsluttet.
Hvis det antages, at gruppen udgør 5 pct. af de ca. 2.600 uddannelsessøgende, som får et krav i det år, hvor de starter på eller afslutter en uddannelse, vil der være tale om ca. 130 personer, der vil få et mindre indkomstkontolkrav eller intet krav, alt afhængigt af deres indkomst under uddannelsen.
Mindreindtægten for staten i form af færre krav skønnes i så fald at være i størrelsesordenen 1 mio. kr.
 Herudover forventes der en merudgift på 0,5 mio. kr. årligt til styrelsens administration af de nye regler for indkomstkontrol og en engangsudgift på 0,5 mio. kr. til IT-udvikling.
 Forslaget har ingen økonomiske og administrative konsekvenser for kommuner og regioner.
5. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Forslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget har været i høring hos følgende myndigheder, organisationer m.v.: Akademikernes Centralorganisation, Ankenævnet for Uddannelsesstøtten, Bestyrelsesforeningen for Social og Sundhedsskoler (B-SOSU), Børne- og ungdomspædagogernes Landsforbund (BUPL), C3, CIRIUS, CVU-Bestyrelsesforening, CVU-Rektorkollegiet, Danmarks Erhvervspædagogiske Læreruddannelse, Danmarks Erhvervsskoleforening, Danmarks Evalueringsinstitut, Danmarks Forvaltningshøjskole, Danmarks Journalisthøjskole, Danmarks Konservative Studerende, Danmarks Liberale Studerende, Danmarks Lærerforening, Danmarks Skolelederforening, Dansk Arbejdsgiverforening, Dansk Byggeri, Dansk Erhverv, Dansk Handel og Service (DHS), Dansk Industri, Dansk Magisterforening, Dansk Metal, Dansk Teknisk Lærerforbund, Dansk Ungdoms Fællesråd, Danske Gymnasieelevers Sammenslutning, Danske Landbrugsskoler, Danske Regioner, Danske Studerendes Fællesråd, Datatilsynet, Den Grafiske Højskole, Elevorganisationen for de grundlæggende social- og sundhedsuddannelser, Ergoterapeuternes Rektorforsamling, Erhvervsakademirådet, Erhvervsskolelederne i Danmark, Erhvervsskolernes Bestyrelsesforening, Erhvervsskolernes Elevorganisation, Forbundet af Offentlige Ansatte (FOA), Foreningen af private, selvejende gymnasier, studenter- og hf-kurser, Foreningen af Skoleledere ved de tekniske skoler, Foreningen af Uddannelses- og Erhvervsvejledere ved Tekniske Skoler, Foreningen af Universitets- og Handelshøjskolestuderende, Foreningen for Danske Landbrugsskoler, Foreningen for Frie Samarbejdende MVU-institutioner, Frit Forum  Socialdemokratiske Studerende, Funktionærernes og Tjenestemændenes Fællesråd (FTF), Fællesrådet for Foreninger for Uddannelses- og Erhvervsvejledning (FUE), Gymnasieelevernes Landsorganisation, Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, Handel, Transport og Serviceerhvervene (HTS-A), Handelsskolernes Forstander- og inspektørforening, Handelsskolernes Lærerforening, HK/Kommunal, HK/Stat, Håndværksrådet, Interesseorganisationen for handelsskolernes ledelser (HFI), Jordemoderuddannelsens Rektorforening, Kommunernes Landsforening, Konkurrencestyrelsen, Kulturministeriets Rektorer, Københavns Kommune, Landsforbundet af Voksen- og Ungdomsundervisere, Landsorganisationen i Danmark (LO), Landssammenslutningen af Handelsskoleelever, Landssammenslutningen af Kursusstuderende, Lederforeningen (VUC), Lederforsamlingen, Ungdommens Uddannelsesvejledning, Lærernes Centralorganisation, Lærerseminariernes og pædagogseminariernes bestyrelsesforeninger, Lærerseminariernes Rektorforsamling, Lærerstuderendes Landskreds, MVU-rådet, Nævnet om Støtteberettigende Uddannelser i Udlandet, Pædagogseminariernes Rektorforsamling, Pædagogstuderendes Landssammenslutning, Radiografuddannelsens Rektorforsamling, Rektorforsamling for bioanalytikeruddannelser, Rektorforsamlingen for de Sociale Højskoler, Rektorforsamlingen for Sygeplejerskeuddannelsen, Rektorforsamlingen for Teknika, Rektorkollegiet, Rigsrevisionen, Rådet for grundlæggede erhvervsrettede uddannelser (REU), Sammenslutningen af ledere ved skolerne for de grundlæggende sosu-uddannelser, Socialpædagogernes Landsforbund, Studenterrådgivningen, Studierådet for Ingeniørstuderende i Danmark, Studievejlederforeningen for gymnasiet og hf, Suhr's Seminarium, SU-rådet, Sygeplejestuderendes Landssammenslutning og VUC Bestyrelsesforening 10. Sammenfattende skema Bemærkninger til lovforslagets enkelte bestemmelser Til § 1 Til nr. 1-11, 14, 16 og 19-23 Til nr. 12  Selvstændige erhvervsdrivendes indkomster  Indkomst som medhjælpende ægtefælle  Udenlandske indkomster  Kapitalindkomster  Aktieindkomster.
