Bekendtgørelse om krav om mundbind m.v. i forbindelse med køreprøver I medfør af § 12 a i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med transportministeren, fastsættes:
 § 1. Personer, der deltager i afviklingen af praktiske køreprøver eller vejledende helbredsmæssige køretest, jf. bekendtgørelse nr. 906 af 27. august 2019 om kørekort, eller i afsluttende prøver i kørsel, jf. bekendtgørelse nr. 99 af 29. januar 2015 om godkendelse af kørelærere, og som befinder sig i et køretøj med andre, skal have tildækket mund og næse ved brug af mundbind eller visir, jf. dog §§ 2 og 3.
 Stk. 2. Uberettiget undladelse af at bære mundbind eller visir efter stk. 1 kan medføre, at den, der bedømmer prøven, kan afvise at afholde prøven.
 Stk. 3. Kørelærere skal forinden afviklingen af køreprøven vejlede deres elever om reglerne i denne bekendtgørelse.
 § 2. Kravet om mundbind eller visir i § 1, stk. 1, gælder ikke personer med nedsat bevidsthedsniveau, fysiske eller mentale svækkelser eller andet, der gør, at de ikke er i stand til at bære mundbind eller visir.
 § 3. Uanset § 1, stk. 1, kan mundbind eller visir fjernes helt eller delvist, hvis der er en anerkendelsesværdig årsag til det, herunder i følgende situationer:
 1) Under indtagelse af medicin.
 2) Under samtale med personer, der mundaflæser.
 3) Hvis mundbindet eller visiret giver vejrtrækningsbesvær eller kvælningsfornemmelser.
 4) Hvis politiet skal foretage identifikation.
 5) Hvis der i en konkret færdselssituation opstår problemer med udsynet.
 § 4. Ved mundbind forstås i § 1, stk. 1, engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Stk. 2. Ved visir forstås i § 1, stk. 1, skærme af plastik, der dækker øjne, næse og mund, eller næse og mund, men som ikke er tætsluttende omkring ansigtet.
 § 5. Bekendtgørelsen træder i kraft den 29. oktober 2020.
 Stk. 2. Bekendtgørelsen ophæves den 2. januar 2021.
