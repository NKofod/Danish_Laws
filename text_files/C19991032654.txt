Skrivelse om fri proces i sager mod bl.a.  

 Dansk Eternit Fabrik A/S  

 (nu DEF 1994 A/S) En lang række husejere landet over har i den senere  

 tid søgt om fri proces til sagsanlæg mod ovennævnte  

 selskab med påstand om erstatning for mangler ved tagplader.
I nogle  

 tilfælde agtes sagen tillige anlagt mod leverandører,  

 håndværkere o.lign.
 Civilretsdirektoratet har nu truffet afgørelse i en  

 række klagesager og til orientering sendes kopi af skrivelse til den  

 advokat, der repræsenterer de fleste klagere.
Civilretsdirektoratet, den 17. marts  

 1995 P.M.V.E.B.Jørgen Lougart Bilag I en række tilfælde har De som advokat for  

 erstatningssøgende husejere klaget over flere statsamters afslag  

 på ansøgninger om fri proces til sagsanlæg mod Dansk  

 Eternit Fabrik A/S (nu DEF 1994 A/S) og i flere tilfælde tillige mod  

 håndværkere og leverandører af tagplader m.fl.
 I den anledning meddeles, at Civilretsdirektoratet agter at tilbagesende  

 klagerne til de pågældende statsamter med anmodning om, at der  

 meddeles klagerne fri proces i det omfang de pågældende opfylder  

 de økonomiske betingelser efter retsplejelovens § 330.
 I hovedparten af klagesagerne har statsamterne meddelt afslag under  

 henvisning til § 7, stk. 2, i bekendtgørelse om fri proces.
Civilretsdirektoratet har under behandlingen af klagesagerne  

 tilkendegivet, at bestemmelsen ikke bør anvendes i de foreliggende  

 sager, men har samtidig fundet, at sagerne i overensstemmelse med  

 sædvanlig praksis mest hensigtsmæssigt kunne gennemføres  

 ved, at et mindre antal egnede sager blev udvalgt med henblik på  

 afgørelse som prøvesager, således at de øvrige  

 sager efterfølgende burde kunne afgøres forligsmæssigt,  

 og således at der blev meddelt fri proces til de nævnte  

 prøvesager.
Derimod har Civilretsdirektoratet været  

 tilbageholdende med at meddele fri proces i de øvrige sager, herunder  

 til syn og skøn, sålænge parterne ikke havde  

 forsøgt at få konstateret tagenes faktiske tilstand og herunder  

 fået konstateret, om der mellem parterne består en tvist om,  

 hvorvidt der foreligger mangler.
Under et møde i Vestre Landsret den 2. marts 1995 er det besluttet,  

 at de involverede parters advokater snarest muligt søger at udfinde et  

 begrænset antal "typesager" med problemstillinger af generel karakter,  

 hvori afgørelser må antages at være af væsentlig  

 vejledende betydning for afgørelsen af tilsvarende  

 spørgsmål i sager, der hører til samme type.
De sager,  

 som herefter findes typiske, forventes henvist til Vestre Landsret.
Alle  

 andre sager forbliver ved den byret, hvor de er anlagt, hvor de, efter at der  

 er afholdt syn og skøn, stilles i bero i afventen af endelige domme  

 fra landsret eller Højesteret.
 Vestre Landsret har som udgangspunkt anset det for påkrævet,  

 at der i samtlige sager foretages syn og skøn vedrørende  

 eventuelle mangler ved tagdækningen på de ejendomme, som  

 sagsøgerne i de enkelte sager påstår sig tillagt  

 erstatning for, idet de faktiske omstændigheder i de sager, hvor  

 foretagelse af en sådan bevisførelse indtil videre undlades, vil  

 henstå som uvisse, jf. retsplejelovens § 339, stk. 3.
 Landsrettens tilkendegivelse må mest naturligt forstås  

 således, at der bør afholdes syn og skøn uanset om  

 prøvesagerne er afgjort.
 På denne baggrund har Civilretsdirektoratet herefter fundet det  

 rettest at meddele ansøgerne fri proces til sagsanlæg mod DEF  

 1994 A/S m.fl. i det omfang den enkelte ansøger opfylder de  

 økonomiske betingelser for fri proces.
