1. INDLEDNING Ved finansministeriets bekendtgørelse nr. 269 af 23. juni 1972, der er  

 udstedt i henhold til kildeskattelovens § 79, stk. 1, er  

 statsskattedirektoratet bemyndiget til at træffe afgørelse i sager om bøde  

 for overtrædelse af kildeskatteloven.
 Ifølge bekendtgørelse nr. 77 af 12. februar 1974 opkræves bøder, der i  

 henhold til kildeskattelovens § 79 er vedtaget over for skattemyndighederne,  

 af statsskattedirektoratet og inddrives med bistand af kommunerne efter  

 statsskattedirektoratets nærmere bestemmelse.
 Udlæg for disse bøder kan foretages af de kommunale pantefogeder, jf. § 2,  

 stk. 1 i lov nr. 278 af 26. maj 1976 om fremgangsmåden ved inddrivelse af  

 skatter og afgifter m.v.
2. OPKRÆVNING I direktoratets bødeforelæg er anført, at bøden i tilfælde af vedtagelse  

 skal indbetales til statsskattedirektoratet inden 14 dage, og at indbetaling  

 skal ske ved benyttelse af det vedlagte giroindbetalingskort.
 Såfremt bøden ikke er indbetalt til direktoratet senest 14 dage efter  

 vedtagelsen, sender direktoratet den pågældende en påmindelse om betaling.  

 Såfremt der stadig ikke betales, bliver sagen fremsendt til skyldnerens  

 bopælskommune til tvangsinddrivelse af bøden.
 Forinden er bøden af statsskattedirektoratet registreret i det centrale  

 fordringsregister (CFR).
 Hvis restanten flytter til en anden kommune, skal sagen straks  

 tilbagesendes til statsskattedirektoratets skattebogholderi, der videresender  

 den til den nye bopælskommune.
3. INDDRIVELSE I KOMMUNEN Ved inddrivelse af bøder må der lægges afgørende vægt på, at der er tale  

 om straf, hvorfor det må tilstræbes, at bøden betales i rimelig tid efter  

 vedtagelsen.
Af hensyn til retshåndhævelsens effektivitet skal sager om inddrivelse af  

 de omhandlede bøder ekspederes så hurtigt som muligt.
Ved tvangsinddrivelse  

 bør der dog tages sådanne hensyn, at der ikke påføres skyldneren større  

 ulempe, end det er tilsigtet ved bødestraffen.
 Kommunen skal straks foretage udlæg til sikring af bødens betaling, med  

 mindre der stilles anden fyldestgørende sikkerhed.
 Forinden udlæg foretages, skal der ske forkyndelse for skyldneren.  

 Forkyndelse for de enkelte skyldnere kan erstattes af en bekendtgørelse i de  

 mest udbredte dagblade, jf. inddrivelseslovens § 9, stk. 1.
 Udlæg for bøder skal foretages særskilt og ikke sammen med udlæg for andre  

 krav.
 Der kan ikke opkræves retsafgift ved udlæg for bøder.
 Ved udlæg og tvangsrealisation af udlagte effekter skal de i KD-meddelelse  

 1971-42 og i SD-cirkulære 1978-13 angivne retningslinier følges.
 Bøder kan ikke inddrives ved lønindeholdelse efter kildeskattelovens § 73  

 eller ved udlæg hos ægtefællen efter kildeskattelovens § 72, stk. 2.
 Kommunen skal ikke kræve bøder forrentet.
3.1. UDLÆG Udlæg skal foretages i let realisable aktiver.
Udlæg i fast ejendom må kun  

 foretages, hvis det er utvivlsomt, at bøden vil blive dækket ved umiddelbar  

 realisation af ejendommen.
Såfremt der undtagelsesvis er foretaget udlæg i fast ejendom, og det ikke  

 har været muligt at opnå en aftale om afdragsvis betaling, eller en sådan  

 aftale ikke er overholdt, skal sagen straks indberettes til direktoratet med  

 henblik på tvangsauktion, jf.
SD-cirkulære 1981-5.
3.2. FORGÆVES UDLÆG Såfremt skyldneren ikke betaler bøden, og ikke ejer tilstrækkelige aktiver  

 til sikring af bøden, skal sagen tilbagesendes til direktoratet med henblik  

 på oversendelse til politiet til opkrævning og eventuel fastsættelse af  

 forvandlingsstraf.
Skyldneren skal skriftligt gøres bekendt med dette.  

 Forinden tilbagesendelse skal eventuelle udlagte effekter realiseres.
Indberetning til direktoratet skal indeholde oplysninger om datoen for og  

 resultatet af de foretagne udlæg.
Udskrift af den senest foretagne  

 udlægsforretning skal vedlægges.
Denne skal være foretaget mindre end 3  

 måneder inden sagen tilbagesendes til direktoratet.
 Såfremt en del af bøden er betalt, skal restgældens størrelse oplyses.
 Bøderestancer på 300,- kr. eller derunder kan indberettes til direktoratet  

 som uerholdelige, såfremt de ikke kan inddrives jf. pkt. 12.
4. HENSTAND ELLER AFDRAGSVIS BETALING Kommunen kan kun i ganske særlige tilfælde give henstand med bødens  

 betaling og ikke ud over 3 måneder, og kun såfremt opkrævningsmæssige hensyn  

 tilsiger det.
 Såfremt der ved udlæg eller anden sikkerhedsstillelse i det væsentlige er  

 tilvejebragt sikkerhed for bødens betaling, kan kommunen, uanset bødens  

 størrelse, tillade betaling i afdrag i løbet af højst 1 år fra datoen for  

 bødevedtagelsen.
 Henstand med eller tilladelse til afdragsvis betaling af bøder må kun  

 gives, når den pågældende er ude af stand til straks at betale bøden, men  

 kommunen skønner, at den pågældende har vilje og evne til inden for de nævnte  

 frister at betale bøden.
En henstands- eller afdragsordning skal indrømmes under forbehold af, at  

 ordningen vil blive taget op til ny overvejelse, såfremt der sker væsentlige  

 ændringer i skyldnerens indtægts- eller formueforhold.
Skyldneren skal gøres  

 bekendt med, at restgælden straks vil blive inddrevet, såfremt en  

 afdragsordning ikke nøje overholdes.
 Kommunen skal gøre skyldneren bekendt med, at eventuelle krav mod  

 statskassen vil blive modregnet som ekstraordinære afdrag på bøden uanset  

 afdragsordningen.
I tilfælde af misligholdelse skal skyldneren skriftligt anmodes om at  

 indbetale forfaldne afdrag inden 8 dage, idet han samtidig gøres bekendt med,  

 at restgælden vil blive søgt tvangsinddrevet, såfremt betaling ikke finder  

 sted.
Den pågældende skal endvidere gøres opmærksom på, at sagen i mangel af  

 betaling vil blive fremsendt til politiet til opkrævning af bøden og til  

 eventuel fastsættelse af forvandlingsstraf med henblik på afsoning.
 Klager over kommunens afgørelse vedrørende henstands- eller  

 afdragsordninger skal forelægges statsskattedirektoratet til afgørelse.
Ansøgninger om henstand eller afdragsordning i videre omfang end angivet  

 ovenfor fremsendes med kommunens udtalelse til statsskattedirektoratet.
Ved  

 fremsendelsen må der gøres rede for skyldnerens økonomiske forhold, herunder  

 gives oplysning om den etablerede sikkerhed og værdien heraf.
5. DÆKNINGSRÆKKEFØLGEN Indbetalinger fra skyldneren uden tilkendegivelse af, hvilken restance  

 indbetalingen skal dække, skal - bortset fra dækning af løbende  

 A-skattetilsvar - fortrinsvis anvendes til dækning af skyldige bødebeløb.
Under hensyn til at bøden kan kræves afsonet, er skyldneren altid  

 berettiget til ved en indbetaling at forlange, at denne anvendes til dækning  

 af bødebeløbet, uanset at der resterer skatter, der er forfaldne forud for  

 bøden.
Ved realisation af udlagte eller pantsatte effekter følges det  

 princip, der er angivet i KD-meddelelse 1971-42, side 5.
6. EFTERGIVELSE Ansøgninger om hel eller delvis eftergivelse af en vedtaget bøde skal  

 fremsendes til statsskattedirektoratet med kommunens udtalelse, herunder  

 oplysning om skyldnerens økonomiske forhold.
Ansøgning om eftergivelse kan kun forventes imødekommet i ganske særlige  

 tilfælde, hvor den pågældende ikke ejer midler til bødens betaling og ikke  

 råder over aktiver, hvori bøden kan inddrives.
Det vil yderligere være en  

 forudsætning for eftergivelse, at der foreligger særlige forhold af personlig  

 karakter, navnlig høj alder, langvarig alvorlig sygdom eller invaliditet.
7. KONKURS Såfremt skyldneren erklæres konkurs på et tidspunkt, hvor bøden er til  

 inddrivelse i kommunen, skal kommunen ikke anmelde bødekravet i skyldnerens  

 bo, men tilbagesende sagen til statsskattedirektoratet.
 Såfremt bødekravet er sikret ved udlæg eller anden sikkerhed, skal  

 kommunen meddele boet dette.
 Når aktivet er realiseret og provenuet afregnet til kommunen,  

 tilbagesnedes sagen til statsskattedirektoratet, hvis bødekravet ikke fuldt  

 ud er dækket.
8. TVANGSAKKORDER, FRIVILLIGE AKKORDER OG  

 GÆLDSSANERING Såfremt der for en skyldner åbnes forhandling om tvangsakkord eller  

 fremsættes forslag til frivillig akkord, skal kommunen anmelde de bødekrav,  

 der er til inddrivelse, som simple krav.
 Såfremt en indeholdelsespligtig opnår en akkord med sine kreditorer, dvs.  

 en procentvis nedsættelse af sin gæld, omfatter en sådan akkord også bøder  

 for overtrædelser, der er sket inden skæringsdagen for akkorden.
 For så vidt angår anmeldelse af bødekrav ved indledning af  

 gældssaneringssag henvises til SD-cirkulære 1985-18 pkt. 2.1.1., idet  

 bemærkes, at bøder er omfattet af en eventuel kendelse om gældssanering.
Skæringsdagen for en tvangsakkord er ifølge konkursloven datoen for  

 åbningen af akkordforhandlinger i Skifteretten/Sø- og Handelsretten.
I  

 praksis er skæringsdagen dog ofte en foranliggende betalingsstandsningsdag.
 For bøder vedtaget over for statsskattedirektoratet inden skæringsdagen er  

 det alene bøderestancen pr. denne dag, der akkorderes eller gældssaneres.
 Bøder, der er omfattet af en akkord eller gældssanering, skal alene  

 betales med dividenden.
Såfremt bøden vedrører både tiden før og tiden efter skæringsdagen, er det  

 kun den del af bøden, der vedrører overtrædelser før skæringsdagen, der  

 akkorderes eller gældssaneres.
Normalt fremgår det beløb, der skal opkræves,  

 af bødeforelægget.
Ved frivillige akkorder er det en betingelse for afgangsføring af den  

 akkorderede del af bøden, at akkorden er opfyldt.
Ved tvangsakkorder er det  

 alene en betingelse, at akkorden er stadfæstet.
 Såfremt statsskattedirektoratet/kommunen ikke har tiltrådt en frivillig  

 akkord eller har tiltrådt uden at give saldokvittering, akkorderes bøden  

 ikke.
Bøden, der vedtages af aktieselskabs- eller anpartsselskabsdirektører  

 personligt, akkorderes ikke, når selskabet opnår en akkord.
Bøderne opkræves  

 i disse tilfælde med det fulde beløb hos de pågældende direktører personligt.
 Den akkorderede eller gældssanerede del af bødekravet afgangsføres, jf.  

 pkt. 12.
 Bøder, der er vedtaget af et selskab, og som ikke kan inddrives, fordi  

 selskabet er ophørt som insolvent, skal afgangsføres, jf. pkt. 12.
9. INDDRIVELSE AF BØDER PÅ FÆRØERNE, I GRØNLAND ELLER  

 I UDLANDET Såfremt det konstateres, at en skyldner er flyttet til Færøerne, Grønland  

 eller udlandet, skal kommunen tilbagesende sagen til statsskattedirektoratet  

 med oplysning om skyldnerens nuværende adresse, hvorefter yderligere  

 inddrivelsesskridt vil blive foretaget af direktoratet.
10. DØDSFALD Den ikke betalte del af bøden bortfalder ved skyldnerens død.
Hvis der  

 over for kommunen er stillet sikkerhed, skal denne sikkerhed frigives og  

 eventuelle udlæg kvitteres.
 Beløbet afgangsføres jf. pkt. 12.
11. FORÆLDELSE I medfør af straffelovens § 97a bortfalder bøder på 3.000 kr. og derunder  

 efter 3 år, og bøder på over 3.000 kr. bortfalder efter 5 år.
Forældelsen  

 regnes fra datoen for vedtagelsen og kan ikke afbrydes ved foretagelse af  

 udlæg, ved skyldnerens anerkendelse af fordringen eller ved fraflytning til  

 udlandet.
Når en bøde er bortfaldet på grund af forældelse, skal eventuel  

 sikkerhedsstillelse frigives og eventuelle udlæg kvitteres.
Beløbet  

 afgangsføres, jf. pkt. 12.
12. INDBERETNING TIL STATSSKATTEDIREKTORATET AF  

 OPKRÆVEDE BØDEBELØB/AFGANGSFØRELSE De bødebeløb, der er inkasseret af kommunen i en måned indberettes til  

 statsskattedirektoratet inden den 10. i efterfølgende måned på blanket R 130.
 På indberetningsblanketten anføres skyldnerens SENR,  

 personnummer/aktieselskabsregisternummer og navn samt det inkasserede  

 bødebeløb.
 Meddelelse om bødekrav, der anses for uerholdelige eller er bortfaldet ved  

 akkordering, gældssanering, dødsfald eller forældelse, indsendes til  

 statsskattedirektoratet, regnskabs- og opkrævningsafdelingen,  

 skattebogholderiet.
 Øvrige meddelelser til direktoratet sendes til kontoret for  

 tvangsinddrivelse og straffesager m.v.
13. OPHÆVELSESBESTEMMELSE Samtidig hermed ophæves KD-meddelelse 1974-5 af 27. februar 1974 og 5.  

 april 1974.
