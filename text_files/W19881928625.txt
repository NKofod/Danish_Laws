 AFSLAG PÅ HJÆLP TIL DÆKNING AF REJSE- OG OPHOLDSUDGIFTER I UDLANDET I  

 FORBINDELSE MED UDØVELSE AF SAMVÆRSRET.
M søgte om hjælp til betaling af rejseudgifter og ophold i England i  

 forbindelse med udøvelse af samvær med sine to børn.
M havde ikke del i  

 forældremyndigheden.
 Ankestyrelsen tog udgangspunkt i, at hjælp efter bistandsloven som  

 overvejende hovedregel kun kan ydes til opfyldelse af behov i Danmark, jf.  

 bistandslovens § 1.
 Ankestyrelsen fandt herefter ikke, at der efter bistandslovens § 46 b,  

 stk. 1, 2. pkt., kunne ydes hjælp til dækning af udgifter i forbindelse med  

 udøvelse af samvær med M's børn i London.
 REDEGØRELSE FOR SAGEN:
 M søgte i april 1987 det sociale udvalg om hjælp til betaling af  

 rejseudgifter og ophold i England i forbindelse med besøg hos sine to børn på  

 6 og 11 år.
 Børnene havde siden juni 1986 haft ophold i England sammen med deres mor,  

 der havde forældremyndigheden over børnene.
Børnenes mor havde afvist at sende børnene til Danmark med henblik på  

 samvær her.
Hun havde derimod indvilget i, at M fra tid til anden kunne komme  

 på et ugelangt ophold i London og have samvær med børnene i deres nuværende  

 hjem.
M skulle under opholdet selv sørge for logi.
 Det sociale udvalg afslog at yde hjælp, idet udvalget skønnede, at M selv  

 havde mulighed for at spare op.
 AFGØRELSEN, DER KLAGES OVER:
 Amtsankenævnet fandt, at det påhvilede det sociale udvalg at yde M hjælp  

 til rimelige udgifter til udøvelse af samvær med sine to børn.
 Amtsankenævnet forudsatte ved afgørelsen, at M over for det sociale udvalg  

 dokumenterede, at han havde ret til og faktisk gennemførte samvær under  

 eventuelle ophold i England.
 KLAGEN TIL ANKESTYRELSEN:
 Det sociale udvalg gjorde gældende, at der ikke kunne ydes hjælp efter  

 bistandslovens § 46 b, stk. 1, til rejse m.m. til udlandet for at udøve  

 samværsret.
 LOVGRUNDLAG:
 Bistandslovens § 1, § 46 b, stk. 1, 2. pkt.
 Socialministeriets vejledning af 5. marts 1987 om kontanthjælp efter  

 bistandsloven, pkt. 27.
 ANKESTYRELSENS AFGØRELSE:
 Ankestyrelsen har taget udgangspunkt i, at hjælp efter bistandsloven som  

 overvejende hovedregel kun kan ydes til opfyldelse af behov i Danmark, jf.  

 lovens § 1.
 Ankestyrelsen finder herefter ikke, at der efter bistandslovens § 46 b,  

 stk. 1, 2. pkt., kan ydes hjælp til dækning af udgifter i forbindelse med  

 udøvelse af samvær med M's børn i London.
Ankestyrelsen ændrer således amtsankenævnets afgørelse.
Den ændrede  

 afgørelse medfører ikke, at der skal ske tilbagebetaling af den hjælp, der  

 måtte være ydet i henhold til amtsankenævnets afgørelse.
