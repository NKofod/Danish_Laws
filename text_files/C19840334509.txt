(forholdet mellem ydelser efter lov om  

 social pension og ydelser efter arbejdsløshedsloven) Arbejdsformidlingskontorerne De statsanerkendte arbejdsløshedskasser I.
Arbejdsløshedslovens regler.
A.
Arbejdsløshedslovens § 64.
 1. Medlemmer, som modtager pension i helhold til lov  

 om social pension, kan i løbet af 12 måneder i træk højst få udbetalt  

 dagpenge for sammenlagt 78 dage.
 2. Dagpenge i de sidste 3 måneder, før pensionen  

 begynder at løbe, medtages ved beregningen af, om retten til dagpenge er  

 opbrugt.
 3. Den fastsatte varighedsbegrænsning anvendes  

 allerede, når der er ansøgt om pension.
 4. Hvis pensionsansøgningen afslås, efterbetales  

 dagpenge.
 5. Inden arbejdsløshedskassen efterbetaler dagpenge,  

 forudsættes det, at pensionsansøgningen indgår i en konkret vurdering af, om  

 medlemmet opfylder betingelserne for ret til dagpenge, herunder  

 rådighedsbetingelsen.
B.
Arbejdsløshedslovens § 75 b, stk. 5.
 1. Medlemmer, der modtager ydelser efter lov om social  

 pension, kan ikke samtidig modtage efterløn.
 2. Personer, der modtager invaliditetsydelse, kan dog  

 modtage efterløn, hvis retten til invaliditetsydelsen frasiges.
3. Medlemmer, der har ansøgt om pension eller  

 invaliditetsydelse, kan ikke overgå til efterløn, så længe ansøgningen er  

 under behandling.
Disse medlemmer sidestilles således med personer, der  

 modtager pension eller invaliditetsydelse.
Dette skyldes, at ydelsen  

 sædvanligvis tillægges med tilbagevirkende kraft fra ansøgningstidspunktet.
 4. Hvis ansøgningen om pension afslås, forudsættes  

 det, at ansøgningen indgår i arbejdsløshedskassens vurdering af, om medlemmet  

 opfylder betingelserne for ret til dagpenge, herunder rådighedsbetingelsen,  

 jfr. arbejdsløshedslovens § 75b, stk. 1, nr. 3.
C.
Udenlandske ydelser.
 Reglerne i arbejdsløshedslovens §§ 64 og 75 b, stk. 5, omfatter tillige  

 medlemmer, der modtager tilsvarende ydelser efter et andet lands  

 sociallovgivning.
II.
Forholdet til de sociale pensionsordninger.
A.
Pensionen frakendt, indtægtsreguleret bort eller gjort hvilende.
 1. Hvis pensionen frakendes, indtægtsreguleres bort  

 eller gøres hvilende, har medlemmet mulighed for at få dagpenge eller  

 efterløn, såfremt betingelserne herfor i øvrigt er opfyldt.
2. Hvis pensionen frakendes eller indtægtsreguleres  

 bort som følge af i det væsentlige arbejdsfri indtægter, kan det være  

 tvivlsomt, om medlemmet har opnået en sådan fornyet tilknytning til  

 arbejdsmarkedet, at pågældende opfylder betingelserne for at få udbetalt  

 dagpenge eller efterløn.
Arbejdsløshedskassen bør derfor foretage en nærmere  

 undersøgelse.
B.
Pensionen ikke hævet.
 Medlemmer, der undlader at hæve pensionen, er fortsat omfattet af  

 arbejdsløshedslovens §§ 64 og 75 b, stk. 5.
 C. Ægteskabs- eller hustrutillæg.
 Et medlem, hvis ægtefælle som pensionist modtager ægteskabs- eller  

 hustrutillæg, er ikke omfattet af arbejdsløshedslovens §§ 64 og 75 b, stk. 5.
III.
Efterlønsmodtagere, der ansøger om førtidspension.
 1. Efterlønsmodtagere, der foretrækker at overgå til  

 førtidspension, hvis de opfylder betingelserne herfor, er ikke afskåret fra  

 at udtræde af efterlønsordningen.
 2. Efterlønsmodtageren skal ved indgivelse af  

 ansøgning om førtidspension give meddelelse herom til arbejdsløshedskassen,  

 som herefter suspenderer udbetalingen af efterløn, mens ansøgningen  

 behandles.
 3. Hvis efterlønsmodtagerens ansøgning afslås, skal  

 der ske efterbetaling af efterløn for suspensionsperioden, og udbetalt  

 forskud på pensionen tilbagebetales.
----------- Sikringsstyrelsens vejledning af 5. september 1984 om social pension,  

 punkt 90, vedlægges som bilag.
 Følgende cirkulærer ophæves:
Cirkulære af 18. oktober 1979 om reglerne i arbejdsløshedslovens § 64,  

 stk. 1, og § 75 b, stk. 2, (forholdet mellem ydelser efter de sociale  

 pensionslove og ydelser efter arbejdsløshedsloven) (emnenummer 3.3134 og  

 3.3219), Cirkulære af 2. september 1981 om overgang fra efterløn til førtidig  

 folkepension (emnenummer 3.3219), Cirkulære af 30. december 1983 om medlemmer, der oppebærer  

 førtidspension/hustrutillæg (emnenummer 3.3134 og 3.3219).
 P.D.V.
V. Å.
Jensen kontorchef /Inger Lauritsen fm.
 Bilag til cirkulære af 18.10.1984 om reglerne i arbejdsløshedslovens §§64  

 og 75 b, stk. 5, (forholdet mellem ydelser efter lov om social pension og  

 ydelser efter arbejdsløshedsloven).
 Sikringsstyrelsens vejledning af 5. september 1984 om social  pension.
 Forholdet til efterlønsordningen.
 90 . Efter § 75 b i lov om arbejdsformidling og  

 arbejdsløshedsforsikring m.v., kan personer, der er fyldt 60 år, overgå til  

 efterløn.
Personer, som modtager ydelser efter pensionsloven, kan efter stk. 5 i den  

 nævnte bestemmelse ikke samtidig modtage efterløn.
Dog kan efterløn ydes til  

 personer, der frasiger sig retten til invaliditetsydelse.
Der er ikke en  

 tilsvarende mulighed for at opnå ret til efterløn gennem afkald på  

 førtidspension.
En pension må derfor normalt frakendes, for at der kan opnås  

 ret til efterløn.
 Hvis pensionen er gjort hvilende, er der dog mulighed for at opnå  

 efterløn.
 Ved hvileperiodens udløb anses pensionen for bortfaldet i forhold til  

 efterlønsordningen, og efterlønnen kan således fortsætte.
 Der må indgives ny ansøgning, hvis den pågældende ønsker at overgå til  

 pension på ny.
 Arbejdsdirektoratet har givet nærmere regler om forholdet mellem  

 pensionsydelserne og ydelser efter arbejdsløshedsloven.
 Efterlønsmodtagere kan altid søge førtidspension.
Når der søges pension efter pensionslovens § 14, stk. 3, nr. 2 eller 3,  

 indgår efterlønnen som anden indtægt ved opgørelsen af  

 forsørgelsesgrundlaget.
Pension efter disse bestemmelser er udelukket, hvis  

 ansøgerens og en eventuel ægtefælles samlede indtægter incl. efterløn  

 overstiger de grænser, der er nævnt i pkt. 74.
Der er imidlertid det særlige ved indtægt i form af efterløn, at den er en  

 arbejdsmarkedsydelse, der suspenderes ved ansøgning om pension, og som falder  

 bort ved pensionstilkendelse.
Personer, der er udtrådt af efterlønsordningen,  

 kan ikke på ny overgå til efterløn.
Hvis en ansøgers efterløn og eventuelle  

 andre indtægter for henholdsvis enlige og ægtepar er på niveau med eller  

 mindre end førtidspensionen til enlige eller til 2 samgifte pensionister,  

 eventuelt med førtidsbeløb, vil der normalt være tilstrækkeligt grundlag for  

 at tilkende førtidspension til en efterlønsmodtager, medmindre den pågældende  

 åbenbart ikke opfylder betingelserne i øvrigt.
Hvis en ansøger har en efterløn, der ligger i intervallet mellem  

 førtidspensionsniveauet og udelukkelsesgrænserne, kan førtidspension kun  

 tilkendes, hvis forholdene i øvrigt klart taler for det.
Der må foretages et  

 skøn, hvori bl.a. indgår ansøgerens erhvervsmuligheder, alder, og om den  

 pågældende økonomisk vil være betydeligt bedre stillet som pensionist.
Man må  

 her være opmærksom på, at en efterlønsmodtager kun i begrænset omfang må  

 påtage sig erhvervsarbejde, og at efterløn som tidligere nævnt ikke kan  

 udbetales sammen med pension.
Ved ansøgning fra en gift efterlønsmodtager må det sociale udvalg være  

 opmærksom på, at en eventuel ansøgning fra ægtefællen behandles samtidig.
Det  

 er således vigtigt, at der tages stilling til ægteparrets samlede  

 pensionsmuligheder, og pension kan i givet fald tilkendes begge ægtefæller,  

 medmindre de åbenbart ikke opfylder betingelserne i øvrigt.
Hvis kun ægtefællen til en efterlønsmodtager søger om førtidspension,  

 bevares efterlønnen som forsørgelsesgrundlag.
Der kan her normalt ikke  

 tilkendes førtidspension under henvisning til, at efterlønnen udgør et så  

 lavt forsørgelsesgrundlag, at det i sig selv giver ret til pension.
Andre  

 omstændigheder må tale for pension som f.eks. indtægtsbortfald som følge af  

 arbejdsophør uden udsigt til på ny at komme i beskæftigelse.
Hvis der tilkendes pension, bortfalder efterlønnen.
Udbetalingen af  

 efterløn standses imidlertid allerede ved ansøgning om pension.
Ansøgeren har  

 derfor pligt til at orientere arbejdsløshedskassen om pensionsansøgningen.  

 Det sociale udvalg kan yde forskud på pension, jfr. pensionslovens § 35. Hvis  

 der gives afslag på pension, udbetales den tilbageholdte efterløn, og retten  

 til efterløn indtræder på ny.
Det er en betingelse, at der er betalt  

 kontingent i ansøgningsperioden, selvom efterlønsudbetalingen er suspenderet.
 Efter arbejdsdirektoratets cirkulære om forholdet mellem pensionsydelserne  

 og ydelser efter arbejdsløshedsloven forudsættes det herved, at det udbetalte  

 forskud bliver tilbagebetalt.
