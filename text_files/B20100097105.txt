Bekendtgørelse om ændring af bekendtgørelse om tilskud til pleje af græs- og naturarealer § 1 I bekendtgørelse nr. 92 af 28. januar 2010 om tilskud til pleje af græs- og naturarealer foretages følgende ændringer:
 1. Efter § 14 og før tekstoverskriften til § 15 indsættes:
»Definition og ansøgning om 1-årig forlængelse § 14 a.
Ved 1-årig forlængelse forstås, 1) at et eller flere arealer, der er omfattet af tilsagn om tilskud til miljøvenlig drift af græs- og naturarealer i medfør af FødevareErhvervs bekendtgørelse nr. 140 af 10. marts 2005 om tilskud til miljøvenlige jordbrugsforanstaltninger, og hvor tilsagnsperioden udløber den 31. august 2010, bliver omfattet af et nyt tilsagn om tilskud i medfør af bekendtgørelse nr. 92 af 28. januar 2010 om tilskud til pleje af græs- og naturarealer for en tilsagnsperiode, der begynder den 1. september 2010 og udløber den 31. august 2011, eller 2) at et eller flere arealer, der er omfattet af et nyt tilsagn om tilskud, som omhandlet i nr. 1, bliver omfattet af et nyt tilsagn om tilskud i medfør af bekendtgørelse nr. 92 af 28. januar 2010 om tilskud til pleje af græs- og naturarealer for en tilsagnsperiode, der begynder den 1. september 2011 og udløber den 31. august 2012.
 Stk. 2. Ved anvendelse af bestemmelserne i kapitel 9 om bortfald af tilsagn og tilbagebetaling af tilskud anses det nye 1-årige tilsagn om tilskud til pleje af græs- og naturarealer, jf. stk. 1, nr. 1, eller de nye 1-årige tilsagn om tilskud til pleje af græs- og naturarealer, jf. stk. 1, nr. 2, og det umiddelbart forudgående tilsagn om tilskud til miljøvenlig drift af græs- og naturarealer som ét sammenhængende tilsagn om tilskud.
§ 14 b.
Ansøgning om 1-årig forlængelse for en mark kan kun indgives, hvis marken helt eller delvis er beliggende inden for Natura 2000-område.
 Stk. 2. § 13, stk. 2, og § 14 c gælder for ansøgning om 1-årig forlængelse, som omhandlet i § 14 a, stk. 1, nr. 1.
 Stk. 3. § 12 og § 13 gælder for ansøgning om 1-årig forlængelse, som omhandlet i § 14 a, stk. 1, nr. 2.
 Stk. 4. § 14 finder tilsvarende anvendelse for arealer, der er omfattet af ansøgning om 1-årig forlængelse.
§ 14 c.
Ansøgning om 1-årig forlængelse, jf. § 14 b, stk. 2, skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Stk. 2. Ansøgningen skal være vedlagt et markkort, hvorpå de ansøgte arealer er indtegnet og identificeret med samme marknumre og omfatter samme arealer, som anført i ansøgningen.
Der skal anvendes et markkort, som opfylder betingelserne for det markkort, som kan anvendes til ansøgning om enkeltbetaling i 2010.
Stk. 3. Ansøgning, herunder markkort, kan indgives fra den 15. august 2010 og skal være modtaget i FødevareErhverv senest den 31. august 2010.« 2. I § 16 indsættes som stk. 2 :
»Stk. 2. Uanset stk. 1 gælder ved 1-årig forlængelse, jf. § 14 a, at tilsagnsperioden for det nye tilsagn er på 1 år.« § 2 Bekendtgørelsen træder i kraft den 15. august 2010.
