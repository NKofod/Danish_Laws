(Til kommunalbestyrelser, amtsråd og  

 hovedstadsrådet) Ved bekendtgørelse nr. 468 af 16. september 1983 har miljøministeriet  

 gennemført nogle ændringer af bekendtgørelse nr. 6 af 4. januar 1980 om  

 vandkvalitet og tilsyn med vandforsyningsanlæg. Ændringerne har medført nogle  

 mindre ændringer af kravene til kvaliteten af vandet i vandforsyningsanlæg og  

 gjort kontrollen med anlæggene mere fleksibel, således at den bedre kan  

 tilpasses de aktuelle forhold i den enkelte kommune.
A. Ændring af grænserne for vandets indhold af forskellige stoffer  

 (bilagene 1-4 til bekendtgørelsen) I bilagene 1-4 til bekendtgørelsen er angivet grænser for vandets indhold  

 af en lang række stoffer m.v., nemlig dels en vejledende grænse og dels en  

 maksimumsgrænse, som kun må overskrides med særlig godkendelse.
Grænserne  

 stemmer i alt væsentligt med de grænser, der er fastsat i De Europæiske  

 Fællesskabers ministerråds direktiv af 15. juli 1980 om kvaliteten af  

 drikkevand.
Efter direktivets artikel 9 kan en medlemsstat dog tillade  

 overskridelse af maksimumsgrænserne, når jordlagenes beskaffenhed og struktur  

 i det pågældende område eller usædvanlige meteorologiske omstændigheder gør  

 det vanskeligt at overholde grænserne.
Overskridelserne må dog ikke omfatte  

 toksiske eller mikrobiologiske faktorer eller medføre risiko for offentlig  

 sundhed.
I § 4, stk. 2, i bekendtgørelsen af 4. januar 1980 er det fastsat,  

 at amtsrådet (hovedstadsrådet) efter indhentet udtalelse fra  

 embedslægeinstitutionen kan godkende sådanne overskridelser med hensyn til  

 stoffer, der i bilagene 1-4 er ledsaget af bemærkningen: »Højere værdi  

 kan fastsættes med særlig godkendelse«.
Ændringerne i bilagene 1-4 består for det første i, at denne bemærkning er  

 udvidet til at gælde for nogle yderligere stoffer, nemlig total fosfor,  

 magnesium, kalium, sulfat og aluminium.
Derudover stilles der - i  

 overensstemmelse med EF-direktivet - ikke længere krav om nogen  

 maksimumsstørrelse af vandets ledningsevne, og bestemmelserne om det normalt  

 højest tilladelige indhold af magnesium og sulfat er nu fastsat i  

 overensstemmelse med EF-direktivets krav.
 Den myndighed, som amtsrådet (hovedstadsrådet) har til efter indhentet  

 erklæring fra embedslægeinstitutionen at fravige den højest tilladelige værdi  

 og i stedet ved særlig godkendelse fastsætte højere værdier, omfatter  

 følgende stoffer m.v.:
 Permanganattal.
 Inddampningsrest.
 Magnesium.
 Natrium.
 Kalium.
 Ammonium.
 Klorid.
 Sulfat.
 Nitrat.
 Total fosfor.
 Fluorid.
Aluminium og Kjeldahl-kvælstof.
Tabel 1. Bakteriologiske undersøgelsesmetoder En nærmere omtale af disse stoffer m.v. findes i miljøstyrelsens  

 vejledning nr. 2/ 1984 maj 1984, kvalitetskrav til visse stoffer i  

 drikkevandet.
Spørgsmålet om godkendelse af forhøjet nitratindhold omtales  

 endvidere nedenfor i afsnit E.
I bilagene 1-3 er dernæst ordet »total« udeladt efter  

 »coliforme bakterier« og foran »kimtal 37 C« og  

 »kimtal 21 C«.
Udeladelsen er sket, fordi de værdier, der måles,  

 afhænger af den benyttede metode, og ingen af metoderne kan vise det  

 faktiske, totale tal.
 I bilagene 1-4 er endelig noterne om, at de mikrobiologiske faktorer skal  

 måles efter en bestemt DS-metode, erstattet af noter, der angiver, at  

 målingerne skal ske efter metoder, der anvises af miljøstyrelsen. Ændringen  

 er sket, fordi DS-metoderne til mikrobiologiske undersøgelser ændres fra tid  

 til anden, og det er uhensigtsmæssigt at skulle ændre bekendtgørelsen, hver  

 gang der sker en sådan ændring.
 Indtil videre fastsættes undersøgelsesmetoderne som angivet i tabel 1.
B. Ændringer i reglerne om hyppigheden af de forskellige  

 kontrolundersøgelser af vandforsyningsanlæggenes vand (bilagene 5 og 6 til  

 bekendtgørelsen) Det almindelige mindste antal årlige undersøgelser for vandforsyningsanlæg  

 i forskellige størrelsesgrupper er angivet i bilag 6, der omfatter anlæg,  

 hvor de konstaterede værdier i de foregående 2 år har været ensartede og  

 væsentligt under de højest tilladelige værdier, og hvor der ikke er påvist  

 noget forhold, som kan forringe vandets kvalitet.
For vandforsyningsanlæg,  

 som ikke opfylder disse fordringer, er der fastsat en noget højere  

 undersøgelseshyppighed i bilag 5.
I begge bilag er der kun fastsat undersøgelseshyppigheder for anlæg, der  

 producerer eller distribuerer mindst 700.000 m3 vand årligt.
Hyppighederne er  

 fastsat i overensstemmelse med EF-direktivet.
For anlæg, der producerer og  

 distribuerer mindre end 700.000 m3 vand årligt, overlader direktivet det til  

 de kompetente nationale myndigheder at fastsætte hyppigheden; dog er det  

 anført, at der for vand til levnedsmiddelindustrier skal foretages mindst 1  

 begrænset, 1 normal og 1 udvidet kontrol årligt.
Efter bekendtgørelsen,  

 således som den er ændret ved bekendtgørelse nr. 468 af 16. september 1983,  

 er det kommunalbestyrelsen, der (med den nævnte undtagelse for vand til  

 levnedsmiddelindustrier) i disse tilfælde fastsætter hyppigheden af  

 undersøgelserne af vandet fra de forskellige vandforsyningsanlæg, og bilag 5  

 og 6 giver ingen nærmere anvisning angående hyppigheden.
 De ændrede regler vedrørende tilsynet med drikkevand skal give kommunerne  

 bedre muligheder for at sætte ind med en effektiv overvågning på steder, hvor  

 der er problemer med vandkvaliteten.
I de hidtidige bestemmelser var der for alle kontrolpligtige anlæg,  

 afhængig af de enkelte anlægs størrelse, fastsat et bestemt antal prøver, som  

 mindst skulle gennemføres årligt.
Dette har medført, at der er udtaget et  

 betydeligt antal prøver på vandværker, hvor vandkvaliteten igennem lang tid  

 har vist sig at være tilfredsstillende og vandets sammensætning stabil, og  

 hvor der ikke skønnes at være fare for forurening fra omkringliggende  

 forureningskilder.
Med de nye regler er der for vandværker, der indvinder  

 mindre end 700.000 m3 årligt, åbnet mulighed for, at den største del af  

 tilsynsindsatsen lægges der, hvor problemerne er størst, f.eks. hvor vandets  

 indhold af visse stoffer ligger omkring eller over grænsen, eller hvor  

 mængden af stoffer m.v. varierer stærkt fra undersøgelse til undersøgelse,  

 eller hvor vandforsyningsanlægget ligger i nærheden af en forureningskilde.  

 Den nye bekendtgørelse lader det være op til den enkelte kommunalbestyrelse  

 selv at fastlægge tilsynsfrekvenserne ud fra det lokale kendskab til behovet  

 for kontrol.
Med de nye regler bliver der således mulighed for en mere  

 effektiv kontrol end hidtil, idet ressourcerne koncentreres om de steder,  

 hvor der er en utilfredsstillende udvikling af kvaliteten.
Det er imidlertid samtidig vigtigt at understrege, at der også efter de  

 nye regler skal føres tilsyn på de vandværker, hvor forholdene i dag er i  

 orden, således at man ikke pludselig kommer ud for overraskelser.
Der skal  

 stadig føres tilsyn med alle vandværkerne, således at der i tide kan sættes  

 ind, hvis der viser sig tegn på forringet kvalitet.
Ansvaret for, at kvalitetskontrollen tilrettelægges på den mest  

 hensigtsmæssige måde med hensyn til undersøgelsernes årlige antal og typen af  

 kontrol, ligger hos kommunalbestyrelsen.
Kommunalbestyrelsen kan ved  

 fastsættelse af det konkrete tilsyns omfang tage embedslægeinstitutionen med  

 på råd, idet det dog skal understreges, at det er kommunalbestyrelsernes  

 ansvar, at tilsynet er tilstrækkeligt.
 Til vejledning for kommunalbestyrelserne skal miljøstyrelsen anføre, at  

 styrelsen vil finde de nedennævnte gennemsnitlige hyppigheder i tabel 2  

 hensigtsmæssige for kontrollen med vandkvaliteten i ledningsnettet for  

 vandværker, som alene anvender grundvand, og hvor kvalitetskontrollen og det  

 tekniske tilsyn i en årrække ikke har givet anledning til påtale.
 De foreslåede hyppigheder vil i gennemsnit i forhold til de  

 minimumshyppigheder, som tidligere var fastsat, medføre et mindreforbrug i de  

 direkte analyseudgifter på ca. 10 pct.
For vand til levnedsmiddelindustrier skal der, som nævnt, efter  

 EF-direktivet foretages mindst 1 begrænset, 1 normal og 1 udvidet kontrol  

 årligt.
Dette er fremhævet ved ændringen af bekendtgørelsens § 7, stk. 1.
Begrebet levnedsmiddelindustrier omfatter virksomheder, der foretager en  

 industriel fremstilling eller tilberedning af levnedsmidler med anvendelse af  

 vand, hvis kvalitet har betydning for produktets kvalitet.
Begrebet omfatter  

 således bl.a. mejerier, slagterier og virksomheder, der fremstiller saft,  

 most, øl eller mineralvand.
Begrebet omfatter normalt ikke virksomheder, hvis  

 hovedbeskæftigelse ligger i håndværk eller detailhandel, f.eks. bagerier og  

 slagterbutikker.
 Reglen om, at vand, der anvendes af levnedsmiddelindustrier, mindst skal  

 underkastes de nævnte 3 undersøgelser årligt, gælder både, når industrien får  

 vand fra eget anlæg, og når den får vand fra alment vandværk.
Tabel 2. Gennemsnitlige årlige kontrolhyppigheder * De anførte brøker skal forstås således, at 4/ 5 normalkontrol og 1/ 5  

 udvidet kontrol svarer til, at der i 4 år udføres en årlig normal kontrol og  

 det femte år en udvidet kontrol.
Tilsvarende svarer brøkerne 1/ 2 til, at  

 analysen foretages hvert andet år.
C. Ændringer i reglerne om tilsyn med vandforsyningsanlæggenes tekniske  

 anlæg Efter § 24 i bekendtgørelsen af 4. januar 1980, således som den er ændret  

 ved bekendtgørelse nr. 468 af 16. september 1983, har kommunalbestyrelserne  

 pligt til at føre tilsyn med det tekniske anlæg ved almene  

 vandforsyningsanlæg og ved anlæg, der omfattes af bekendtgørelsens § 5, stk.  

 1, litra b og c (d.v.s. anlæg ved institutioner og ved virksomheder, der  

 behandler eller sælger levnedsmidler). Kommunalbestyrelsen har derimod ikke  

 længere pligt til at føre teknisk tilsyn med bl.a. småanlæg, der forsyner  

 indtil 9 ejendomme med vand, anlæg ved medicinalfabrikker og  

 nødvandforsyningsanlæg (anlæg på medicinalfabrikker og nødvandforsyningsanlæg  

 må antages at være tilstrækkeligt kontrolleret af anlæggenes ejere).
Efter den ændrede § 24 har kommunalbestyrelserne endvidere ikke længere  

 pligt til at føre det påbudte tilsyn 1 gang årligt, men kan selv fastsætte  

 tilsynshyppigheden.
Miljøstyrelsen skal herom anføre, at kommunalbestyrelsen  

 efter styrelsens mening inden for et rimeligt tidsrum, så vidt muligt inden  

 udgangen af 1985, bør have foretaget mindst 1 tilsyn med hvert anlæg, der er  

 omfattet af tilsynspligten, således at kommunalbestyrelsen har passende  

 indsigt med de enkelte vandforsyningsanlægs tekniske stand.
Hvis anlægget  

 synes problemfrit, kan kommunalbestyrelsen herefter fastsætte en passende,  

 fremtidig tilsynshyppighed.
Hvis der ved tilsynet er konstateret forhold, som  

 bør ændres, herunder også dårlig vedligeholdelse, bør dette påtales, evt. ved  

 meddelelse af et påbud.
Det kan i sådanne tilfælde være rigtigt at foretage  

 nyt tilsynsbesøg inden for en kortere tid.
Ligeledes bør kommunalbestyrelsen  

 normalt snarest muligt foretage besigtigelse af et vandforsyningsanlæg, hvis  

 en analyse af vandet viser, at det ikke overholder bekendtgørelsens  

 kvalitetskrav.
D.
Foranstaltninger overfor overskridelser af højest tilladte værdier  

 efter bekendtgørelsen I forbindelse med bemærkningerne ovenfor om de ændringer, der er foretaget  

 i bekendtgørelse nr. 6 af 4. januar 1980 ved bekendtgørelse nr. 468 af 16.  

 september 1983, har miljøstyrelsen anset det for hensigtsmæssigt at redegøre  

 for, hvorledes der efter styrelsens mening bør reageres, når det konstateres,  

 at bekendtgørelsens maksimumsgrænser for indholdet af stoffer m.v. i  

 drikkevandet er overskredet.
 Reaktionsmuligheden kan, groft oversigtligt, angives i det ovenstående  

 skema.
 Til skemaet kan knyttes følgende kommentarer:
ad 1. Er kravene til vandkvaliteten overskredet? Hvis der i medfør af bekendtgørelsens § 4, stk. 2, er godkendt en højere  

 maksimumsgrænse for en parameter end angivet i bekendtgørelsen, er det denne  

 højere grænse, der skal lægges til grund ved bedømmelsen.
 Hvis overskridelsen må antages at medføre, at der skal etableres en anden  

 vandforsyning, vil det undertiden være rigtigt at foretage en eller flere  

 yderligere prøver vedrørende parameteren, før der reageres, bl.a. på grund af  

 analyseusikkerheden, der kan være 10-20 pct.
ad 2. Spørgsmål om forureningskilder i området Der kan være tale om et stort antal forskelligartede forureningskilder i  

 oplandet, f.eks. nedsivningsanlæg, udsprøjtning af spildevand, utætte  

 spildevandsledninger, utætte olietanke, møddinger, lossepladser og andet  

 nedgravet affald.
ad 5. Påbud om fjernelse af forurening og/ eller kontrol af udviklingen i  

 vandkvaliteten Hvis en forureningskilde let kan fjernes (ændret spildevandsafledning,  

 fjernelse af mødding, opgravning af affald m.v.), bør dette normalt ske.
 Der kan være tale om, at kommunalbestyrelsen for tidsrummet, indtil  

 vandforsyningen igen er blevet acceptabel, i medfør af vandforsyningslovens §  

 62 giver påbud om begrænsninger i anvendelsen af vandforsyningsanlæggets vand  

 (f.eks. forbud mod at benytte de vandværksboringer, der er særlig udsatte,  

 eller ved bakteriologisk forurening kogning af vand, der bruges til  

 drikkevand og madlavning).
 Hvis forureningskilden ikke let kan fjernes, kan det i tilfælde af en  

 beskeden forurening, i hvert fald for en tid, være hensigtsmæssigt at undlade  

 indskriden over for en sundhedsmæssigt mindre betydningsfuld overskridelse på  

 et vandforsyningsanlæg, der alene forsyner en enkelt ejendom, også når der  

 ikke er mulighed for at godkende overskridelsen efter bekendtgørelsens § 4,  

 stk. 2, f.eks. en mindre overskridelse af maksimumsgrænsen for kim ved 21 C.  

 Kommunalbestyrelsen kan undlade en sådan indskriden efter formuleringen af  

 vandforsyningslovens § 62 og bekendtgørelsen om vandkvalitet og tilsyn med  

 vandforsyningsanlæg § 17. Der bør dog i disse tilfælde ikke gives nogen  

 godkendelse af forholdet, som bør holdes under passende observation.  

 Kommunalbestyrelsen bør imidlertid efter miljøstyrelsens mening ikke undlade  

 at reagere på overskridelser på almene vandforsyningsanlæg og andre større  

 anlæg.
 ad 6. Påbud om etablering af anden vandforsyning til afløsning af en  

 forurenet forsyning.
EF-direktivet forudsætter, at der ikke gives godkendelse af overskridelse  

 af en grænseværdi, når overskridelsen skyldes en forureningskilde, idet  

 adgangen til at give godkendelse i direktivets artikel 9 er begrænset til  

 situationer, hvor overskridelsen er forårsaget af jordlagenes beskaffenhed og  

 struktur i indvindingsoplandet.
Grunden til denne begrænsning er - som også  

 anført i vejledningen om fastsættelsen af højere kravværdier - at der i en  

 forureningssituation kan være tale ikke alene om muligvis mindre  

 betydningsfulde overskridelser af bekendtgørelsens maksimumsgrænser, men også  

 om uacceptable forureninger med andre stoffer, der ikke indgår i  

 undersøgelsesprogrammet.
Hvis en forurening ikke lader sig fjerne - f.eks.  

 fordi forureningen fra en losseplads eller kemikalienedgravning har bredt sig  

 så langt, at en fjernelse af forureningskilden ikke er mulig må der derfor  

 som hovedregel tilvejebringes en anden vandforsyning.
Etablering af en anden  

 vandforsyning kan enten ske gennem tilslutning til et andet vandværk eller  

 ved udførelse af nye boringer.
 Når kommunalbestyrelsen giver påbud om særlige foranstaltninger, herunder  

 om etablering af en anden vandforsyning, bør dette ske på grundlag af en  

 vandforsyningsplan.
 Vandforsyningsplanen skal, jfr. §§ 9-14 i bekendtgørelse nr. 2 af 4.  

 januar 1980 om vandindvindings- og vandforsyningsplanlægning, udarbejdes af  

 kommunalbestyrelsen, enten som en samlet plan, der fastlægger komunens  

 vandforsyningsstruktur, eller som en plan for de områder af kommunen, hvor  

 det er nødvendigt at gribe ind i de bestående forhold.
Vandforsyningsplanen skal indeholde retningslinjer for, hvorledes  

 vandforsyningen fremtidig skal tilrettelægges.
Vandforsyningsplanen skal  

 således, ud over at tage stilling til den fremtidige struktur af fælles  

 vandforsyningsanlæg, herunder distribution gennem kommunale eller private  

 ledningsnet, tillige tage stilling til enkeltvandindvindingsanlæg indenfor  

 kommunens område.
 Såfremt kommunalbestyrelsen, eventuelt efter samråd med amtsrådet og  

 embedslægeinstitutionen, skønner, at et påbud ikke kan afvente udarbejdelsen  

 af en plan, må sagen - eventuelt efter udstedelsen af et påbud eller forbud  

 efter vandforsyningslovens § 62, jfr. § 17 i bekendtgørelse om vandkvalitet  

 og tilsyn med vandforsyningsanlæg -, behandles efter lovens kapitel 4-6 og  

 kapitel 8, jfr. de nærmere regler i bekendtgørelse nr. 3 af 4. januar 1980 om  

 vandindvinding og vandforsyning og eventuelt de lempede procedureregler for  

 ændring af en plan i § 15 i bekendtgørelse nr. 2 af 4. januar 1980.
 I tilfælde, hvor det forurenede vandforsyningsanlæg skal erstattes af en  

 anden vandforsyning, kan kommunalbestyrelsen påbyde begrænsninger i brugen af  

 anlæggets vand, indtil det kan udskiftes, jfr. ovenfor ad 5.
ad 7. Tilfælde, hvor overskridelsen accepteres Med hjemmel i bekendtgørelsens § 4, stk. 2, kan amtsrådet godkende en  

 overskridelse af en parameter, der omfattes af denne bestemmelse, og kan  

 eventuelt stille vilkår for godkendelsen.
Kommunalbestyrelsen kan eventuelt  

 derefter give påbud om begrænsninger i brugen af anlæggets vand, jfr. ovenfor  

 ad 5.
Kommunalbestyrelsen kan endvidere undlade at skride ind i medfør af  

 vandforsyningslovens § 62. I så fald bør der ikke meddeles nogen godkendelse.  

 Undladelse af indskriden bør i almindelighed kun komme på tale over for  

 anlæg, der forsyner en enkelt ejendom, og i så fald kun, hvis overskridelsen  

 er uden sundhedsmæssig betydning (f.eks. forhøjet jernindhold) eller har  

 ringe sundhedsmæssig betydning.
Over for almene vandforsyningsanlæg og andre  

 større anlæg bør indskriden altid ske.
ad 8. Påbud om etablering af en ændret eller anden vandforsyning Kommunalbestyrelsen bør eventuelt i medfør af § 62 træffe bestemmelse om  

 begrænsninger i brugen af vandforsyningsanlæggets vand, indtil det kan  

 afløses af et andet anlæg.
Det må afhænge af forholdene, hvorledes en ændret eller anden  

 vandforsyning kan tilvejebringes.
Undertiden kan et forholdsvis enkelt  

 rensningsanlæg bringe indholdet af stoffer, f.eks. metan, svovlbrinte eller  

 jern, ned under kravværdierne.
Ellers kan der være tale om at etablere en  

 bedre boring, afløse indvindingen på en række enkeltejendomme med vand fra et  

 vandværk eller afløse indvindingen på et vandværk med vand fra et andet  

 vandværk.
Kommunalbestyrelsen kan ikke i medfør af vandforsyningslovens § 62  

 foreskrive en bestemt løsningsmodel.
Hvis vandforsyningsanlæggets ejer i  

 medfør af vandforsyningslovens § 21 søger om tilladelse til en ændret  

 vandforsyning, som tilladelsesmyndigheden finder uhensigtsmæssig, kan  

 tilladelsesmyndigheden imidlertid afslå ansøgningen, og inddragelse af en  

 flerhed af ejendomme under et vandværk kan påbydes efter lovens § 29.  

 Inddragelse af et privat vandværk under et kommunalt vandværk kan besluttes  

 efter lovens § 32, stk. 1.
 Påbud om etablering af en ændret eller anden vandforsyning bør, jfr.  

 bemærkningerne ad 6, ske på baggrund af en vandforsyningsplan, eventuelt en  

 delplan.
E.
Særligt om forhøjet indhold af nitrat Det er miljøstyrelsens opfattelse, at der af hensyn til faren for  

 fremkaldelse af methæmoglobinæmi hos spædbørn og muligheden for en sammenhæng  

 mellem nitratindtagelse og mavekræft bør udvises stor tilbageholdenhed med  

 godkendelse af nitratindhold i drikkevandet ud over den grænse på 50 mg/ l,  

 der er fastsat som den normale maksimumsgrænse i bekendtgørelsen.
Godkendelse  

 af højere nitratindhold kan efter miljøministeriets mening ske efter følgende  

 retningslinier:
Vand med nitratindhold på mellem 50 og 100 mg/ l Hvis det anses for muligt hurtigt at bringe nitratindholdet ned under 50  

 mg/ l ved at fjerne forureningskilden (f.eks. nedsivningsanlæg og møddinger),  

 eller hvis det anses for muligt hurtigt at tilvejebringe en anden  

 vandforsyning med tilfredsstillende vand, bør ejeren af  

 vandforsyningsanlægget henvises til at gennemføre dette.
 Hvis det ikke anses for muligt hurtigt at tilvejebringe en  

 tilfredsstillende vandforsyning, kan det forhøjede nitratindhold godkendes i  

 en periode af indtil 5 år (midlertidig godkendelse), idet denne periode  

 fastsættes ud fra en vurdering af nitratindholdets størrelse og  

 udviklingstendenser og muligheden for at fremskaffe en anden vandforsyning.  

 Inden for godkendelsesperioden bør nitratindholdet holdes under jævnlig  

 observation, og der bør arbejdes på at fremskaffe en anden vandforsyning.  

 Hvis det må anses for sandsynligt, at nitratindholdet hurtigt vil nå op over  

 100 mg/ l, eller hvis vandet samtidig overskrider andre kravværdier, specielt  

 de bakteriologiske, bør der ikke gives en midlertidig godkendelse, men  

 kommunalbestyrelsen bør i medfør af vandforsyningslovens § 62 give ejeren af  

 vandforsyningsanlægget pålæg om inden for en anført frist, der højst bør være  

 1 år, at tilvejebringe en tilfredsstillende vandforsyning.
 Hvis det på den anden side viser sig, at nitratindholdet konstant ligger  

 ubetydeligt over 50 mg/ l, og vandets sammensætning ikke i øvrigt giver  

 anledning til betænkelighed, kan der for vandforsyning til enkeltejendomme  

 være tale om at forlænge godkendelsen.
 I alle tilfælde, hvor der meddeles godkendelse af et nitratindhold på over  

 50 mg/ l, eller hvor det accepteres, at anlægget benyttes, indtil der er  

 tilvejebragt en tilfredsstillende vandforsyning, bør kommunalbestyrelsen i  

 medfør af vandforsyningslovens § 62 give vandværket påbud om, at det skal  

 meddele forbrugerne, at vandet ikke bør benyttes til modermælkserstatninger  

 for spædbørn (børn under 6 måneder).
Vand med nitratindhold på over 100 mg/ l Kommunalbestyrelsen bør snarest muligt i medfør af vandforsyningslovens §  

 62 give ejeren af vandforsyningsanlægget pålæg om inden for en angivet frist,  

 der højst bør være 1 år, at tilvejebringe en tilfredsstillende vandforsyning.  

 Kommunalbestyrelsen bør nedlægge forbud mod, at vandet i den tid, hvor  

 vandforsyningsanlægget endnu anvendes, benyttes til modermælkserstatning for  

 spædbørn.
Eventuelt bør det overvejes at tilvejebringe en nødvandforsyning,  

 indtil den blivende vandforsyning er etableret.
Muligheden for at tilvejebringe en tilfredsstillende vandforsyning til  

 afløsning af den nitratforurenede I kommuner, hvor flere vandforsyningsanlæg indvinder vand med for højt  

 nitratindhold, bør kommunalbestyrelsen udarbejde en vandforsyningsplan eller  

 delplan som grundlag for de nødvendige beslutninger, jfr. ovenfor i afsnit D  

 ad punkt 6. Til kommunalbestyrelsens overvejelser om, hvordan den fremtidige  

 vandforsyning kan tilrettelægges, kan miljøstyrelsen bemærke:
 Hvor det nitratforurenede vand kommer fra et overfladisk grundvandslag, og  

 det er muligt på samme sted at indvinde vand af tilfredsstillende kvalitet  

 fra et dybere, lerdækket grundvandslag, kan dette være løsningen.
Hvis en række indvindingsanlæg på enkeltejendomme i et område har vand med  

 for højt nitratindhold, vil det ofte være den bedste løsning at skaffe dem  

 vand fra et nærliggende eller fjernere, tilfredsstillende vandværk.
Hvis et  

 vandværk har nitratproblemer, der ikke kan løses ved dybere boring, må  

 vandværket flytte eller have vand fra et andet, tilfredsstillende vandværk.
Som det er nævnt i afsnit D ad punkt 8, kan kommunalbestyrelsen ikke i  

 medfør af vandforsyningslovens § 62 foreskrive, hvorledes den ændrede  

 vandforsyning skal etablere.
Hvis vandforsyningsanlæggets ejer i medfør af  

 vandforsyningslovens § 21 søger om tilladelse til en ændret vandforsyning,  

 som tilladelsesmyndigheden finder uhensigtsmæssig, kan tilladelsesmyndigheden  

 imidlertid afslå ansøgningen, og inddragelse af en flerhed af ejendomme under  

 et vandforsyningsanlæg kan påbydes efter lovens § 29. Inddragelse af et  

 privat vandværk under et kommunalt vandværk kan besluttes efter lovens § 32,  

 stk. 1.
Rensning af vandet for nitrat ved hjælp af en af de indtil nu  

 gennemprøvede metoder, nemlig ionbytning, omvendt osmose eller biologisk  

 denitrifikation vil i almindelighed være væsentligt dyrere end uddybning  

 eller flytning af boringer.
Dertil kommer, at behandlingerne medfører  

 dybtgående ændringer i vandkvaliteten, som nødvendiggør yderligere behandling  

 og kemikaliedosering.
Anlæggene bliver som følge heraf meget komplicerede og  

 kræver intensiv overvågning, ligesom det må påregnes, at vandet fra sådanne  

 anlæg må klores.
