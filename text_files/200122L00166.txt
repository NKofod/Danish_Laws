Fremsat den 20. marts 2002 af  

 trafikministeren (Flemming Hansen) Forslag til Lov om ændring af lov om anlæg af  

 rute 18,  

 strækningen Herning N-Brande, og rute 15,  

 strækningen Herning Ø-Snejbjerg (Motorvej Herning-Brande) § 1 I lov nr. 401 af 2. juni 1999 om anlæg af rute 18, strækningen  

 Herning N-Brande, og rute 15, strækningen Herning Ø-Snejbjerg,  

 foretages følgende ændring:
 1. § 1 affattes således:
 " § 1. Trafikministeren bemyndiges til at lade  

 anlægge en hovedlandevej fra landevej 439, Herning-Viborg (Sundsvej), i  

 Herning til Brande Omfartsvej nord for Brande (rute 18) som motorvej med de  

 fornødne tilslutninger til det eksisterende vejnet.
 Stk. 2. Trafikministeren bemyndiges til at lade anlægge  

 følgende hovedlandeveje som motortrafikveje med de fornødne  

 tilslutninger til det eksisterende vejnet:
 1)	En hovedlandevej fra hovedlandevej 422, Holstebro-Herning, ved  

 Sinding nord om Herning til den i stk. 1 nævnte hovedlandevejs  

 begyndelse ved Sundsvej (rute 18).
2)	En hovedlandevej fra den i stk. 1 nævnte hovedlandevej  

 sydøst for Herning, syd om Herning og Snejbjerg til hovedlandevej 404,  

 Silkeborg-Ringkøbing, vest for Snejbjerg (rute 15)." § 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger 1. Indledning Ved lov nr. 401 af 2. juni 1999 blev trafikministeren  

 bemyndiget til at lade anlægge to nye hovedlandeveje som  

 motortrafikveje mellem henholdsvis Herning Nord og Brande (rute 18) og  

 Herning Øst og Snejbjerg (rute 15). Ifølge forarbejderne til  

 lovforslaget, jf.
Folketingstidende 1998-99 Tillæg A s. 5333 og 5348,  

 Folketingets Forhandlinger s. 6057, 7107 og 7391 samt Tillæg B s. 1069  

 og 1362, skal rute 18 på delstrækningen Sundsvej-rute 15, Herning  

 Ø-Snejbjerg, og rute 15 på delstrækningen Herning  

 Ø-Vardevej anlægges som motortrafikvej med 4 spor, mens de  

 øvrige delstrækninger skal anlægges som motortrafikveje  

 med 2 spor.
Som følge af fredningsmyndighedernes krav til udformningen  

 af passagen af Fjederholt Å-fredningen har Folketingets Trafikudvalg  

 efterfølgende tiltrådt en indstilling fra den tidligere  

 trafikminister om forlængelse af den 4-sporede rute 18  

 delstrækning til syd for Fjederholt Å.
Gennemførelsen af de to  

 motortrafikvejsstrækninger er omfattet af den politiske aftale af 24.  

 januar 2001 mellem Socialdemokratiet, Det Radikale Venstre, Venstre, Det  

 Konservative Folkeparti og Centrum Demokraterne om investeringer på  

 trafikområdet.
Vejanlægget gennemføres i etaper med  

 forventet åbning i perioden 2005-2008 med  

 færdiggørelsesarbejder de følgende 2 år.
Regeringen finder, at rute 18 på sigt bør  

 udbygges til motorvej på hele strækningen fra Herning (Sundsvej)  

 til Vejle, dels for at understøtte erhvervsudviklingen i det midt- og  

 vestjyske område, dels fordi motorveje har en højere  

 trafiksikkerhed end motortrafikveje.
Udbygningen til motorvej  

 forudsættes gennemført etapevis i overensstemmelse med den  

 allerede foreliggende etapeplan, som fremgår af bemærkningerne  

 til anlægsloven.
To delstrækninger er allerede anlagt eller ved  

 at blive anlagt som motortrafikveje.
Det drejer sig om Brande Omfartsvej, der  

 blev åbnet i 2000, og Ris-Ølholm, der forventes åbnet i  

 2004. Begge strækninger vil senere kunne udbygges til motorvej.
 På baggrund af ønsket om at hele  

 strækningen Herning (Sundsvej)-Vejle skal udbygges til motorvej,  

 foreslås med dette lovforslag, at anlægsbemyndigelsen  

 vedrørende strækningen Herning N-Brande, hvor  

 anlægsarbejdet endnu ikke er påbegyndt, ændres,  

 således at strækningen Sundsvej-Brande fra starten anlægges  

 som motorvej i stedet for motortrafikvej med i øvrigt samme  

 linieføring.
 Regeringen og Socialdemokratiet har i en  

 tillægsaftale af 31. januar 2002 til aftalen af 24. januar 2001 om  

 investeringer på trafikområdet erklæret sig enige om at  

 støtte den foreslåede ændring af anlægsloven.
2. Beskrivelse af vejanlægget Lovforslaget indebærer, at rute 18,  

 strækningen Sundsvej-Brande (ca. 25 km) anlægges som motorvej.  

 Rute 18, strækningen Herning N-Sundsvej (ca. 10 km) og rute 15,  

 strækningen Herning Ø-Snejbjerg (ca. 10 km) anlægges som  

 motortrafikveje som forudsat i anlægsloven fra 1999.
Som anført i indledningen skal rute 18 i henhold  

 til anlægsloven fra 1999 på en delstrækning anlægges  

 som motortrafikvej med 4 spor.
Tværprofilet for den 4-sporede  

 motortrafikvej er stort set identisk med et normalt motorvejsprofil.  

 Anlæg af motorvej i stedet for motortrafikvej medfører derfor  

 primært en ændring af vejprojektet på delstrækningen  

 Fjederholt Å-Brande (ca. 15 km).
 De planlagte tilslutninger til det eksisterende vejnet  

 ændres ikke.
 Da tilslutningerne ved Herning ligger meget tæt, og  

 der er flettende trafik, vil det være nødvendigt at fastholde  

 den hidtil forudsatte hastighedsgrænse på 90 km/t på  

 strækningen mellem Sundsvej og ny rute 15, Herning Ø-Snejbjerg.  

 Det vil samtidig øge trafiksikkerheden ved overgangen til den  

 2-sporede motortrafikvej nord for Sundsvej og begrænse støjen  

 fra trafikken på motorvejen, som på denne strækning er  

 placeret højt i terrænet for at passere over Silkeborgvej,  

 Herning-Silkeborg-banen, Herning-Bording-motorvejen og  

 Herning-Brande-banen.
Motorvejsstrækningen anlægges som 4-sporet  

 motorvej med to kørebaner à 8,5 m adskilt af en 4 m bred  

 midterrabat med autoværn og med 2,5 m brede nødspor og 1 m brede  

 yderrabatter.
Der kan på delstrækninger blive behov for at  

 øge bredden af midterrabatten for at opnå tilstrækkelig  

 oversigt i kurver.
 På strækningen Sundsvej-ny rute 15  

 anlægges motorvejen med 8 m brede kørebaner som hidtil forudsat,  

 da broerne allerede er kontraherede.
For at opnå en høj trafiksikkerhed etableres  

 belægning på brede kantbaner i midterrabatten mellem  

 kørebane og autoværn.
Herved nedsættes risikoen for  

 trafikuheld som følge af, at bilister i overhalingssporet får et  

 hjul ud i midterrabatten.
 Vejanlæggets øvrige udformning er som  

 beskrevet i bemærkningerne til lovforslaget ( L 224) om anlæg af  

 rute 18, strækningen Herning N-Brande, og rute 15, strækningen  

 Herning Ø-Snejbjerg, jf. henvisningen til Folketingstidende i  

 indledningen.
 Af bilag 2 fremgår de strækninger, der i  

 henhold til lovforslaget anlægges som henholdsvis motorvej og  

 motortrafikvej.
3. Trafikale konsekvenser En udbygning af rute 18 Herning-Vejle til motorvej vil  

 betyde en bedre og hurtigere forbindelse ikke alene mellem Herning og Vejle,  

 men også for et større område i Midt- og Vestjylland.  

 Således vil f.eks. trafik fra Skive til motorvejsnettet ved  

 Trekantområdet med fordel kunne benytte rute 18 frem for rute 13,  

 Viborg-Vejle.
Det medfører en større overflytning af trafik fra  

 andre veje end en udbygning til motortrafikvej og vil derfor have en positiv  

 trafiksikkerhedsmæssig effekt.
 På strækningen Herning N-Brande forventes  

 følgende årsdøgntrafik i 2010:
 Ca. 7.000 biler på strækningen Herning  

 N-Sundsvej, 12-15.000 biler på strækningen Sundsvej-ny rute 15 og  

 10-12.000 biler på strækningen ny rute 15-Brande.
 På rute 15 Herning Ø-Snejbjerg forventes  

 7-15.000 biler pr. døgn på strækningen øst for  

 Vardevej og ca. 3.000 biler på strækningen vest for Vardevej.
 Ved større arrangementer i Messecenter Herning er  

 trafikbelastningen i de mest belastede timer 50-150 pct. større end  

 under normale forhold.
 Ved etablering af motorvej på hele strækningen  

 Herning-Vejle forventes følgende årsdøgntrafik i  

 2010-niveau:
Ca. 7.000 biler på strækningen Herning  

 N-Sundsvej, 13-18.000 biler på strækningen Sundsvej-ny rute 15 og  

 12-14.000 biler på strækningen ny rute 15-Brande.
På de  

 øvrige strækninger fra Brande til Vejle forventes mellem 10.000  

 og 21.000 biler.
 Trafikprognoserne er baseret på trafikniveauet i  

 2001 og en forventet gennemsnitlig stigning på 1,7 pct. p.a. frem til  

 2010.
4. Trafiksikkerhed Udbygning af rute 18 til motorvej vil øge  

 trafiksikkerheden, dels fordi en 4-sporet motorvej har en højere  

 trafiksikkerhed end en 2-sporet motortrafikvej, dels fordi den overflytter  

 mere trafik fra det øvrige vejnet.
 Det forventes, at anlæg af strækningen Herning  

 (Sundsvej)-Brande som motorvej medfører, at der i gennemsnit pr.  

 år spares 1-2 personskadeuheld mere end ved udbygning af  

 strækningen til motortrafikvej.
5. Plan- og beskyttelsesforhold Syd for Herning løber rute 18 på tværs  

 af Fjederholt Å, der på det pågældende sted er  

 omgivet af en fredning i en bredde af ca. 300 m.
Fredningsnævnet for  

 Ringkjøbing Amt har i kendelse af 22. september 2000 tilladt, at vejen  

 føres gennem fredningen på en 200 m lang dalbro under  

 forudsætning af, at broen straks etableres som 4-sporet  

 motorvejsbro.
6. Miljømæssige konsekvenser De miljømæssige konsekvenser af anlæg  

 af motorvej eller motortrafikvej på rute 18 mellem Herning og Brande er  

 beskrevet i Vejdirektoratets rapporter fra 1997 "Rute 18 og 15 ved  

 Herning, VVM-redegørelse, Sammenfattende rapport (rapport nr.  

 139)", "Rute 18 og 15 ved Herning, Miljøvurdering (rapport  

 nr. 140)" samt "Rute 18 og 15 ved Herning, Landskabsæstetisk  

 vurdering og visualisering (rapport nr. 141)". Rapporterne er tidligere  

 fremsendt til Folketinget.
 Anlæg af rute 18 som motorvej i stedet for  

 motortrafikvej fra Sundsvej til Brande har relativt begrænsede  

 miljømæssige konsekvenser, bl.a. fordi selve vejanlægget i  

 det væsentlige kun ændres på strækningen mellem  

 Fjederholt Å og Brande.
 Arealforbruget øges med ca. 20 ha, men ingen nye  

 områder eller fortidsminder, som er beskyttede i henhold til  

 naturbeskyttelseslovens § 3 og § 4, vil blive berørt  

 herved.
 Motorvejen vil tiltrække mere trafik, hvilket -  

 sammen med at gennemsnitshastigheden øges - vil medføre, at  

 støjniveauet på strækningen syd for Herning øges  

 med ca. 3 dB(A). Det vil påvirke relativt få boliger, da  

 motorvejen forløber i åbent land og i afgravning på flere  

 delstrækninger.
 Emissionen af NOx og partikler fra trafikken vil  

 øges med henholdsvis 20 tons og 365 kg pr. år, mens emissionen  

 af HC vil blive reduceret med 13 tons pr. år i forhold til situationen  

 uden det nye vejanlæg i år 2010. Med motortrafikvej ville NOx- og  

 partikel-emissionen blive øget med henholdsvis 5 tons og 340 kg og  

 HC-emissionen blive reduceret med 18 tons pr. år.
CO2-emissionen øges med 1.400 tons pr.  

 år i forhold til situationen uden det nye vejanlæg, mens en  

 motortrafikvej ville medføre en reduktion på 500 tons.
Til  

 sammenligning var den samlede CO2-emission fra vejtransporten i  

 Danmark ca. 11 mio. tons i år 2000.
 Forbruget af grusmaterialer til vejens opbygning  

 øges med ca. 95.000 m3 til i alt ca. 1,4 mio.  

 m3, og forbruget af asfalt øges med ca. 70.000 tons til i  

 alt ca. 525.000 tons.
7. Økonomiske og administrative konsekvenser for det  

 offentlige De samlede udgifter til anlæg af motortrafikveje  

 på strækningerne Herning N-Brande og Herning Ø-Snejbjerg  

 er ca. 1.570 mio. kr. i prisniveau 2002 eksklusive moms.
Totaludgiften er  

 indbudgetteret på finanslov 2002.
Merudgiften ved at anlægge strækningen  

 Sundsvej-Brande som motorvej i henhold til forslaget er anslået til ca.  

 140 mio. kr.
De samlede anlægsudgifter bliver herved ca. 1.710 mio.  

 kr.
 Anlægsoverslaget er behæftet med usikkerhed,  

 da udgifterne til bl.a. ekspropriationer, jordarbejder og asfaltarbejder ikke  

 kan beregnes præcist på forhånd, idet projektets  

 detaljerede linieføring, mængder m.v. først kendes i  

 detaljer på et senere tidspunkt, ligesom konjunktur- og  

 konkurrencesituationen på licitationstidspunkterne er af  

 væsentlig betydning for anlægsomkostningernes endelige  

 størrelse.
På baggrund af Vejdirektoratets vurdering af  

 konjunkturudviklingen inden for anlægssektoren og af de fremtidige  

 forhold er ved anvendelse af successiv kalkulation gennemført en  

 usikkerhedsanalyse.
Resultatet af denne er et anlægsoverslag på  

 1.710 mio. kr. med en tilknyttet usikkerhed, der indebærer, at der er  

 50 pct. sandsynlighed for, at udgiften bliver mindre end det anførte  

 og tilsvarende 50 pct. sandsynlighed for, at udgiften bliver større.  

 Endvidere viser usikkerhedsanalysen, at udgiften med 99 pct. sandsynlighed  

 vil blive mindre end 1.885 mio. kr.
For det samlede projekt er beregnet en  

 førsteårsforrentning på 2,6 pct., hvilket er 0,5 pct. mere  

 end den beregnede førsteårsforrentning for rute 18 anlagt som  

 motortrafikvej.
I disse beregninger indgår trafikanternes  

 tidsbesparelser og kørselsomkostninger, uheldsomkostninger,  

 trafikstøj, barrierevirkning og oplevet risiko, lokal og regional  

 luftforurening samt vejvedligeholdelse.
I begrundelsen for at anlægge  

 rute 18 Herning-Vejle som motorvej indgår desuden en vurdering af  

 regionaløkonomiske, -politiske og beskæftigelsesmæssige  

 konsekvenser.
I henhold til den politiske aftale af 24. januar 2001 om  

 investeringer på trafikområdet anlægges strækningen  

 Herning N-Brande og rute 15 Herning Ø-Snejbjerg i fire etaper med  

 planlagt åbning i 2005-2008: Etape 1: Sundsvej-Høgild og Herning  

 Ø-Vardevej, etape 2: Herning N-Sundsvej, etape 3:  

 Høgild-Brande, og etape 4: Vardevej-Snejbjerg.
Etapeopdelingen  

 fremgår af bilag 2.
 Motorvejsstrækningen Sundsvej-Brande anlægges  

 således i etape 1 og 3 med planlagt åbning i henholdsvis 2005 og  

 2007. Ændringen vedrører hovedsagelig etape 3.
 Merudgiften på ca. 140 mio. kr., der vil blive  

 indbudgetteret på FFL 2003 og efterfølgende års  

 finanslove, forventes at fordele sig som følger:
 2005:
 20 mio. kr.
 2006:
 70 mio. kr.
 2007:
 50 mio. kr.
 Vejdirektoratet er bygherre for anlægget og forslaget har  

 således primært økonomiske og administrative konsekvenser  

 for Vejdirektoratet.
8. Økonomiske og administrative konsekvenser for  

 erhvervslivet Udbygning af rute 18 til motorvej forventes at få en  

 positiv effekt for erhvervslivet i Midt- og Vestjylland.
Området har i en årrække oplevet en  

 økonomisk vækst.
Denne vækst ser nu ud til at flytte mod  

 øst til området omkring Vejle og Trekantområdet.  

 Øget samarbejde de større byer imellem og et øget  

 samspil mellem Herning-regionen og Trekantområdet vil kunne bidrage til  

 øget vækst.
 Forslaget har ikke administrative konsekvenser for  

 erhvervslivet.
I samråd med Erhvervs- og Selskabsstyrelsens Center  

 for Administrative Lettelser er det vurderet, at det vil være  

 unødigt byrdefuldt for virksomhederne at deltage i en  

 panelundersøgelse.
Dette skyldes, at lovforslaget ikke skønnes  

 at have væsentlige administrative konsekvenser for erhvervslivet, da  

 forslaget primært vedrører en ændring af  

 vejtypebestemmelsen fra motortrafikvej til motorvej.
 9. Administrative konsekvenser for borgerne m.v.
 En udbygning til motorvej straks vil for de borgere, der  

 skal afgive arealer til vejanlægget, betyde, at ekspropriationen kan  

 gennemføres i én omgang i stedet for i to omgange, hvis vejen  

 først anlægges som motortrafikvej og så senere udbygges  

 til motorvej.
 I forbindelse med borgerhøringen om  

 VVM-undersøgelsen i 1998 udtrykte flere af de berørte borgere  

 på strækningen utilfredshed med at få en ny 2-sporet vej  

 placeret tæt på den eksisterende hovedlandevej og mente, at man  

 skulle vente med at anlægge vejen, til der blev behov for en 4-sporet  

 motorvej.
10. Forholdet til EU-retten De miljøundersøgelser og høringer,  

 der blev gennemført i 1998, og som omfatter både en motorvej og  

 en motortrafikvej, opfylder kravene i VVM-direktivet (Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet (EF-Tidende 1985 L  

 175, side 40) som ændret senest ved Rådets direktiv 97/11/EF af  

 3. marts 1997 (EF-Tidende 1997 L 73, side 5)).
11. Høring over lovforslaget Lovforslaget er sendt i høring hos  

 Ringkjøbing Amt, Herning Kommune og Brande Kommune.  

 Høringssvarene vil blive fremsendt til Folketingets Trafikudvalg  

 ledsaget af de kommentarer, som udtalelserne måtte give anledning  

 til.
Samlet vurdering af lovforslagets  

 konsekvenser Positive Konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner Mindre udgifter for stat, kommuner og amtskommuner som  

 følge af færre trafikuheld Merudgift for staten på ca. 140 mio. kr. til  

 anlæg af nye veje.
Begrænsede merudgifter til drift og vedligehold af veje Administrative konsekvenser for stat, kommuner og  

 amtskommuner Ingen Begrænset meradministration til anlæg, drift og  

 vedligehold af veje Økonomiske konsekvenser for erhvervslivet Reducerer transporttiden Ingen Administrative konsekvenser for erhvervslivet Ingen Ingen Miljømæssige konsekvenser Øger trafiksikkerheden og forbedrer miljøet  

 langs veje, som aflastes for trafik Begrænsede øgede påvirkninger af  

 støj og luftforurening samt øget areal- og  

 ressourceforbrug Administrative konsekvenser for borgerne Der henvises til punkt 9 Der henvises til punkt 9 Forholdet til EU-retten Kravene i VVM-direktivet er opfyldt Bemærkninger til lovforslagets  

 enkelte bestemmelser Til § 1 Forslaget indebærer en ændring af § 1 i  

 lov nr. 401 af 2. juni 1999 om anlæg af rute 18, strækningen  

 Herning N-Brande, og rute 15, strækningen Herning Ø-Snejbjerg,  

 således at ministeren bemyndiges til at anlægge rute  

 18-strækningen fra landevej 439, Herning-Viborg (Sundsvej) i Herning  

 til Brande Omfartsvej nord for Brande som motorvej i stedet for  

 motortrafikvej.
 Rute 18-strækningen fra hovedlandevej 422,  

 Holstebro-Herning, ved Sinding nord for Herning til Sundsvej og rute  

 15-strækningen syd om Herning og Snejbjerg anlægges uændret  

 som motortrafikveje i henhold til bemyndigelsen i den gældende lov.
 Der henvises til de almindelige bemærkninger og  

 bilag 2.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Bilag 1 Lovforslaget sammenholdt med gældende lov Gældende formulering Lovforslaget § 1 I lov nr. 401 af 2. juni 1999 om anlæg af rute 18,  

 strækningen Herning N-Brande, og rute 15, strækningen Herning  

 Ø-Snejbjerg, foretages følgende ændring:
 § 1. Trafikministeren bemyndiges til at lade anlægge  

 følgende hovedlandeveje som motortrafikveje med de fornødne  

 tilslutninger til det eksisterende vejnet:
 1) En hovedlandevej fra hovedlandevej 422, Holstebro-Herning, ved Sinding  

 øst om Herning og Lind til den under anlæg værende Brande  

 Omfartsvej nord for Brande (rute 18).
 2) En hovedlandevej fra den i nr. 1 nævnte hovedlandevej  

 sydøst for Herning, syd om Herning og Snejbjerg til hovedlandevej 404,  

 Silkeborg-Ringkøbing, vest for Snejbjerg (rute 15).
 I § 1 affattes således:
 § 1. Trafikministeren bemyndiges til at lade anlægge en  

 hovedlandevej fra landevej 439, Herning-Viborg (Sundsvej), i Herning til  

 Brande Omfartsvej nord for Brande (rute 18) som motorvej med de  

 fornødne tilslutninger til det eksisterende vejnet.
 Stk. 2. Trafikministeren bemyndiges til at lade anlægge  

 følgende hovedlandeveje som motortrafikveje med de fornødne  

 tilslutninger til det eksisterende vejnet:
 1) En hovedlandevej fra hovedlandevej 422, Holstebro-Herning, ved Sinding  

 nord om Herning til den i stk. 1 nævnte hovedlandevejs begyndelse  

 ved Sundsvej (rute 18).
 2) En hovedlandevej fra den i stk. 1 nævnte hovedlandevej  

 sydøst for Herning, syd om Herning og Snejbjerg til hovedlandevej 404,  

 Silkeborg-Ringkøbing, vest for Snejbjerg (rute 15).
