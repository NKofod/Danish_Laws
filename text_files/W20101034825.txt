Ankestyrelsens principafgørelse 171-10 om social pension - bopæl - udlandet - sammenlægning af bopæls- og forsikringsperioder - EU/EØS Resume:
 En dansk statsborger, der aktuelt boede i Sverige, havde ret til at medtage sin danske førtidspension til et asiatisk land.
 Ankestyrelsen fandt, at han havde opfyldt kravet om at have haft mindst 10 års bopæl her i riget fra det fyldte 15. år i en sammenhængende periode umiddelbart op til pensionstilkendelsen den 1. januar 2007.
Ved opgørelsen af, om 10-års kravet var opfyldt, skulle der ikke kun tages hensyn til de perioder, hvor han havde haft fast bopæl i Danmark.
Der skulle også medregnes en mellemliggende periode, hvor han havde boet i Sverige.
 Love:
Lov om social pension - lovbekendtgørelse nr. 982 af 2. oktober 2009 - § 3, stk. 3 og § 3, stk. 4 Traktaten om den europæiske union - artikel 45 - Afgørelse:
 Ankestyrelsen har i møde truffet afgørelse i din sag om retten til at medtage dansk førtidspension til et asiatisk land.
 Sagen er blevet behandlet som principiel med henblik på at afklare, om forsikrings- og bopælsperioder, som er tilbagelagt inden for andre EU/EØS  eller konventionslande, kan medregnes til brug for afgørelsen af, hvorvidt der er ret til at medtage pensionen ved flytning til et ikke-EU/EØS eller konventionsland, således at det ikke er nødvendigt at opfylde dispensationsbestemmelsen for at medtage pensionen.
 Du har ret til at medtage førtidspension til et asiatisk land Vi ændrer således afgørelsen fra Pensionsstyrelsen.
Begrundelsen for afgørelsen Ankestyrelsen finder, at du opfylder kravet om at have haft mindst 10 års bopæl her i riget fra det fyldte 15. år, i en sammenhængende periode umiddelbart op til pensionstilkendelsen den 1. januar 2007.
 Ved afgørelsen af, om 10-års kravet er opfyldt, skal der ikke kun tages hensyn til, at du har haft fast bopæl i Danmark fra 13. december 1957  31. marts 1995 og igen fra 20. november 1998  31. marts 2007. Der skal også tages hensyn til, at du har boet i Sverige i den mellemliggende periode fra den 1. april 1995  19. november 1998.
 Begrundelsen er, at traktaten om den europæiske union artikel 45 om fri bevægelighed og ophold skal forstås som et forbud mod, at der i national lovgivning fastsættes krav om optjening og eksport af ret til dansk pension, der er til ugunst for borgeren, der udøver retten til fri bevægelighed og beskæftigelse på en anden medlemsstats område.
 Det betyder, at en borger, der er statsborger i et EU/EØS-land, og som udøver retten til fri bevægelighed, som udgangspunkt vil kunne sammenlægge bopæls- og beskæftigelsesperioder, der er tilbagelagt i et andet EU/EØS-land, med danske bopælsperioder til opfyldelse af for eksempel 10-års kravet i lovens § 3, stk. 3.
 Da du således opfylder en af betingelserne i lovens § 3, stk. 3, er det ikke nødvendigt, at du opfylder dispensationsbestemmelsen i § 3, stk. 4 for, at du kan medtage din førtidspension til et asiatisk land.
Oplysninger i sagen Vi har afgjort sagen på grundlag af:
 De oplysninger, som forelå da Pensionsstyrelsen traf afgørelse i sagen  Pensionsstyrelsens afgørelse af 19. november 2009  Klagen til Ankestyrelsen, modtaget i Pensionsstyrelsen den 10. december 2009  Pensionsstyrelsens genvurdering  Pensionsstyrelsens telefoniske oplysning om, at du i perioden 1. april 1995 -19. november 1998 boede i Sverige Sagsfremstilling Du er dansk statsborger og blev førtidspensioneret den 1. januar 2007, hvor du boede i Danmark.
Forinden havde du også boet i Danmark fra 13. dec. 1957  31. marts 1995. Fra 1. april 1995  19. november 1998 boede du igen i DK.
Herefter flyttede du pr. 1. april 2007 til Sverige igen.
 Der var ingen problemer i at medtage pensionen til Sverige den 1. april 2007, da du ved denne flytning var umiddelbart omfattet af bestemmelsen om flytning til EU, EØS, eller lande med hvilke der var indgået konventioner/aftaler.
 Da du i 2009 ytrede ønske om at tage førtidspensionen med dig videre til et asiatisk land, vurderede Pensionsstyrelsen, at du ikke opfyldte betingelsen for at kunne tage den med uden dispensation, idetdet asiatiske land ikke er et EU/EØS/aftale-/konventionsland, - og idet du ikke opfyldte betingelsen om at have haft 10 års uafbrudt bopæl i Danmark umiddelbart op til tilkendelsen af førtidspensionen den 1. januar 2007. Dette skyldtes, at 10 års perioden var blevet afbrudt af din bopælsperiode i Sverige i perioden 1. april 1995  19. november 1998.
Derfor mente Pensionsstyrelsen, at du kun kunne tage førtidspensionen med til et asiatisk land, hvis der forelå tungtvejende grunde til at give dig dispensation, - herunder at der skal være tungtvejende helbredsmæssige årsager til flytningen.
På denne baggrund gav Pensionsstyrelsen afslag.
