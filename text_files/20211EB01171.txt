Beretning afgivet af Skatteudvalget den 2. juni 2022 Beretning over Forslag til folketingsbeslutning om afskaffelse af fantomskatten [af Mona Juul (KF), Louise Schack Elholm (V), Dennis Flydtkjær (DF), Lars Boje Mathiesen (NB), Ole Birk Olesen (LA) og Jens Rohde (KD) m.fl.]:
1. Politiske bemærkninger Udvalget konstaterer, at reglerne om beskatning, når to parter har indgået aftale om overdragelse af en virksomhed eller dele af en virksomhed med milepælsbetalinger, opleves som en barriere, når iværksættere ønsker at overdrage deres virksomhed med henblik på at skaffe kapital m.v. til virksomhedens videre udvikling.
Efter gældende regler beskattes virksomhedsejere, når der er erhvervet ret til købesummen, uanset om sælger først modtager de løbende ydelser i form af milepælsbetalinger senere.
Beskatningen sker på aftaletidspunktet på grundlag af en beregnet nutidsværdi af de løbende ydelser.
Nutidsværdien fastsættes af parterne bl.a. under hensyntagen til usikkerheden om betalingerne.
Sælger opnår senere fradrag, hvis det fulde beløb ikke betales.
Køber får samtidig afskrivningsadgang på salgstidspunktet.
Udvalget ønsker ikke, at skattereglerne står i vejen for udviklingen af danske virksomheder.
Der er behov for at se på, hvordan reglerne kan justeres, så det kan undgås, at de potentielt kan forhindre virksomhedsoverdragelser.
I disse overvejelser bør inddrages sammenhængen i beskatningsordningen mellem sælger og køber, ligesom der bør foretages en vurdering af eventuelle administrative og adfærdsmæssige konsekvenser.
Udvalget har derfor med tilfredshed noteret sig, at skatteministeren under 1. behandling af lovforslaget har givet tilsagn om i løbet af efteråret 2022 at præsentere Skatteudvalget for en konkret, provenuneutral model, hvor sælgers betaling af skat udskydes og således først skal ske i takt med, at milepælsbetalingerne forfalder.
Denne model kan danne grundlag for efterfølgende politiske drøftelser om ændring af reglerne.
 Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 7. april 2022. Beslutningsforslaget blev efter 1. behandling henvist til behandling i Skatteudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
