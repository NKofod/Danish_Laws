Nr BTL 217 Betænkning over Forslag til lov om ændring af lov om statstilskud til  

 produktudvikling   

 Nr L 217 1986-87, 1. samling Blad nr 795 Afgivet af erhvervsudvalget Afgivet: 19870430 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
Der er af et mindretal stillet et ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE UÆNDRET.
Et MINDRETAL INDEN FOR FLERTALLET (Det Radikale Venstres medlem af udvalget) ønsker tillige at udtale følgende:
 Mindretallet afviser ændringsforslaget ud fra følgende argumentation:
Mindretallet har ikke modvilje imod intentionen i ændringsforslaget, men der synes ikke at være nogen praktisk begrundelse for ændringsforslaget.
Gennemsnitsbeløbet for tilsagn under ordningen er i dag ca. 200.000 kr. pr. projekt.
Endvidere er der kun ganske få tilsagn, som har nået 1 mill. kr. for et enkelt projekt.
Disse forhold taget i betragtning mener mindretallet ikke, at der i den nuværende situation er praktisk belæg for at pålægge flere begrænsninger.
Endvidere fremgår det af årsberetningerne vedrørende ordningen, at de intentioner, som Folketinget har lagt til grund herfor, nemlig primært at yde tilskud til de mindre virksomheder, i praksis følges meget nøje.
Således er der i administrationen af ordningen en forståelse for de oprindelige intentioner.
Mindretallet mener derfor ikke, at en yderligere begrænsning i lovforslaget er hensigtsmæssig eller nødvendig.
Imidlertid vil mindretallet følge administrationen af ordningen i den kommende tid, og skulle der ske systematiske forrykkelser i fordelingen af ordningens midler i retning af større virksomheder eller i retning af, at nogle enkelte virksomheder »opsuger« midlerne, da vil mindretallet tage loven op til revision.
Et MINDRETAL (Socialistisk Folkepartis medlemmer af udvalget) indstiller lovforslaget til VEDTAGELSE med det af mindretallet stillede ændringsforslag.
Ændringsforslag Af et MINDRETAL (SF):
Til § 1 1) I den under NR. 3 foreslåede affattelse af § 4, STK. 2, indsættes efter 1. pkt. som nyt punktum:
 »Ikke tilbagebetalte tilskud kan højst udgøre 2 mill. kr. pr.
virksomhed.« BEMÆRKNINGER Til nr. 1 Ved den foreslåede ændring bevares 2 mill. kr.-grænsen, men det ønskes præciseret, at det er summen af de ikke tilbagebetalte tilskud, der højst kan udgøre 2 mill. kr. pr. virksomhed.
HENNING ANDERSEN (KF) nfmd.
FLEMMING HANSEN (KF) JETTE THOMSEN (KF) AAGAARD (KF) SVEND HEISELBERG (V) LENNART LARSON (V) ADDI ANDERSEN (CD) INGER STILLING PEDERSEN (KRF) SVEND ANDERSEN (S) fmd.
ERLING JENSEN (S) KELM-HANSEN (S) TOVE LINDBO LARSEN (S) LISSA MATHIASEN (S) BJØRN WESTH (S) JES LUNDE (SF) RAHBÆK  

 MØLLER (SF) LARSEN-LEDET (RV) Partierne FP og VS havde ikke medlemmer i udvalget.
