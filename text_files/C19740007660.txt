 Indledning.
 1. Ved en mellem Danmark og Portugal den 3. marts 1972  

 afsluttet overenskomst til undgåelse af dobbeltbeskatning med en protokol af  

 samme dato, jfr. udenrigsministeriets bekendtgørelse af 16. januar 1974  

 (Lovtidende C), er der fastsat en række bestemmelser, der medfører afvigelser  

 fra skattelovgivningens almindelige regler i tilfælde, hvor en skatteyder  

 ellers ville blive udsat for dobbeltbeskatning på grund af sammenstødende  

 skattekrav fra dansk og portugisisk side.
 Ikrafttræden m.m.
2. Overenskomsten trådte i kraft den 22. december 1973  

 og finder som hovedregel anvendelse første gang for så vidt angår skatter af  

 indkomst, der er oppebåret fra og med den 1. januar 1974 (art. 28, stk. 1.) Bestemmelserne i art. 8 anvendes dog på fortjeneste af luftfartsvirksomhed  

 i international trafik, der er opstået efter 1. januar 1966 (art. 28, stk.  

 2).
 Bestemmelserne i art. 19, stk. 1, om aflønning i offentlige hverv skal  

 anvendes første gang på indkomst opstået i 1970 (art. 28, stk. 3).
3. Overenskomsten bygger såvel i sin udformning som i  

 sit indhold på OECD's modelkonvention af 1963 og svarer således  

 indholdsmæssigt til de fleste af de af Danmark i nyere tid indgåede  

 dobbeltbeskatningsoverenskomster.
Hvor intet særligt er anført, kan derfor  

 henvises til modelkonventionen og kommentarerne hertil.
 4. I art. 2 er de af overenskomsten omfattede skatter  

 nærmere specificeret.
For Danmarks vedkommende finder overenskomsten anvendelse på  

 indkomstskatter til staten, herunder folkepensionsbidrag, særlig indkomstskat  

 og sømandsskat samt på kommunal indkomstskat, herunder amtskommunal  

 indkomstskat og kirkeskat.
Udbytteskatten ifølge kildeskattelovens § 65 er  

 ligeledes omfattet af overenskomsten.
Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
Som skatter af nyere dato, der er  

 omfattet, kan anføres det særlige folkepensionsbidrag og bidraget til  

 dagpengefonden.
 Overenskomsten finder ikke anvendelse på formueskat, på særlige skatter af  

 lotterigevinster eller på arve- og gaveafgift.
 Definitioner.
5. I art. 3 angives de almindelige definitioner.  

 Fremhæves skal særligt art. 3, stk. 1 c), hvorefter "Danmark"  

 omfatter den del af kontinentalsoklen, som Danmark kan udforske og udnytte.  

 Udtrykket omfatter ikke Færøerne og Grønland og således heller ikke de til  

 disse dele af riget hørende dele af kontinentalsoklen.
Overenskomsten kan dog  

 udvides til også at gælde for disse områder.
 Udtrykket "Portugal" betyder ifølge art. 3, stk. 1 b), Det  

 europæiske Portugal med øgrupperne Azorerne og Madeira, herunder i et vist  

 omfang den portugisiske del af kontinentalsoklen.
 Begrebet "international trafik", der omhandles i art. 8, stk. 1  

 og 3, art. 13, stk. 2, og art. 15, stk. 3, samt protokollen, skal i medfør af  

 art. 3, stk. 1 h), betyde enhver rejse foretaget af et skib eller et  

 luftfartøj, der drives af et foretagende i en af de kontraherende stater,  

 bortset fra rejser, som udelukkende sker mellem steder i den anden  

 kontraherende stat.
 Fordeling af beskatningsretten.
 6. Beskatningsretten til indtægter af skibs- og  

 luftfart i international trafik samt til avance ved salg af aktiver (bortset  

 fra fast ejendom) i en virksomhed af denne art, tilkommer den stat, hvori  

 foretagendets virkelige ledelse har sit sæde, jfr. art. 8 og art. 13, stk. 2.  

 Såfremt sådan virksomhed drives af ansvarlige interessenter hjemmehørende i  

 de kontraherende stater, og sædet for den virkelige ledelse derfor ikke kan  

 bestemmes, fordeles beskatningsretten efter deltagernes anparter, jfr. afsnit  

 I i protokollen, der også indeholder regler for SAS.
7. I art. 10 er beskatningsretten til udbytter delt  

 mellem "bopælsstaten" (den stat, hvori modtageren er hjemmehørende,  

 se herom art. 4) og "kildestaten", således at kildestaten kan  

 beskatte bruttoudbyttet med 15 pct. (i moder/datterselskabsforhold med mindst  

 25 pct. aktiebesiddelse dog kun med 10 pct.) En portugisisk aktionær i et dansk selskab må søge tilbagebetaling af den  

 for meget tilbageholdte danske udbytteskat.
 Såfremt udbyttet kan henføres til et fast driftssted i den stat, hvori det  

 udbyttegivende selskab er hjemmehørende, finder denne stats skattelovgivning  

 anvendelse.
Udtrykket "udbytte" betyder, jfr. stk. 3, indkomst fra aktier  

 eller andre rettigheder til andel i fortjeneste, såvel som indkomst fra andre  

 selskabsrettigheder, der er sidestillet med indkomst fra aktier i henhold til  

 skattelovgivningen i den stat, hvori det udbetalende selskab er  

 hjemmehørende.
Udtrykket omfatter derimod ikke indkomst af gældsfordringer.  

 De i ligningslovens § 16A og B nævnte former for udbytte er således omfattet  

 af definitionen.
 Det skal fremhæves, at udtrykket "udbytte" også omfatter  

 portugisisk fortjeneste, der godskrives i henhold til en aftale om andel i  

 udbytte ("conta em participacao").
 8. Ifølge art. 11 kan renter beskattes i modtagerens  

 bopælsstat, men kildestaten kan dog beskatte bruttorentebeløbet med 15 pct.  

 Det bestemmes nærmere i stk. 5, i hvilke tilfælde renter skal anses for at  

 hidrøre fra en af de to stater.
 Såfremt renten kan henføres til et fast driftssted i den stat, hvorfra  

 renten hidrører, finder denne stats skattelovgivning anvendelse.
 Udtrykket "rente" betyder, jfr. stk. 3, indkomst af  

 obligationer, pantebreve, gældsfordringer etc. - hvad enten de indeholder en  

 ret til andel i fortjeneste eller ej - samt anden indkomst, der i henhold til  

 kildestatens skattelovgivning betragtes som indkomst af pengelån.
 Det skal fremhæves, at udtrykket "rente" tillige omfatter  

 ethvert beløb, der godskrives som vederlag for midlertidig indstillelse af  

 eller indskrænkning i en bestemt industriel eller forretningsmæssig  

 virksomhed, som drives eller er blevet drevet af et foretagende i en af de  

 kontraherende stater.
 Danmark kan ikke for tiden udnytte denne beskatningsret som kildestat,  

 idet der ikke er indført begrænset skattepligt af renter.
 9. Ifølge art. 12 kan royalties beskattes i  

 modtagerens bopælsstat, men kildestaten kan dog beskatte bruttobeløbet med 10  

 pct.
 I forhold til OECD's modelkonvention er udtrykket "royalties"  

 udvidet til også at omfatte vederlag for anvendelse af eller for retten til  

 at benytte film eller bånd til radio- eller fjernsynsudsendelser (art. 12,  

 stk. 3).
 Såfremt royaltyen kan henføres til et fast driftssted i den stat, hvorfra  

 royaltyen hidrører, finder denne stats skattelovgivning anvendelse.
 Det bestemmes nærmere i stk. 5, i hvilke tilfælde royalty skal anses for  

 at hidrøre fra en af de to stater.
 Danmark kan ikke for tiden udnytte denne beskatningsret som kildestat,  

 idet der ikke er indført begrænset skattepligt af royalties.
 10. Art. 13 om avance ved salg af formuegenstande er i  

 overensstemmelse med OECD's modelkonvention, idet der dog i pkt. 4 er  

 tilføjet en bestemmelse, hvorved Portugal bevarer sin ret til beskatning af  

 fortjeneste, opnået ved overførsel af reserver til selskabskapitalen  

 (friaktieudstedelse) eller ved udstedelse af præferenceaktier.
 11. Art. 14 vedrørende indtægter ved frit erhverv,  

 indeholder i stk. 1 b) i forhold til modelkonventionen en udvidelse, som  

 tillader beskatning i kildestaten af indkomst ved frit erhverv uden  

 tilknytning til et fast sted, hvis udøveren opholder sig i kildestaten i  

 mindst 183 dage i skatteåret.
 Beskatningsretten i medfør af denne regel kan Danmark kun udnytte, hvis  

 opholdet strækker sig over 6 måneder (kildeskattelovens § 1 nr. 3).
 12. Art. 15 vedrørende beskatningsretten til vederlag  

 for personlige tjenesteydelser er stort set i overensstemmelse med  

 modelkonventionen.
 I protokollens afsnit II er bestemmelserne dog suppleret således:
 Drives virksomheden af ansvarlige interessenter, og kan det ikke fastslås,  

 at stedet for den virkelige ledelse kun er i den ene stat, tillægges  

 beskatningsretten den stat, hvori skibet eller luftfartøjet er registreret.
13. Ifølge art. 16 tilkommer beskatningsretten til  

 bestyrelseshonorarer og lignende vederlag den stat, hvori selskabet er  

 hjemmehørende.
Denne beskatningsret kan Danmark udnytte med hjemmel i  

 kildeskattelovens § 2, jfr. § 43, stk. 2a.
Såfremt hvervet består i et  

 vedvarende arbejde, finder art. 15 anvendelse.
 14. Ifølge art. 17 er beskatningsretten til vederlag  

 oppebåret af kunstnere og idrætsfolk tillagt den stat, hvori disse personers  

 virksomhed er udøvet.
15. Ifølge art. 18 kan private pensioner og lignende  

 vederlag for tidligere tjenesteydelser kun beskattes i den stat, hvori  

 modtageren er hjemmehørende (om "hjemmehørende", se art. 4).  

 Danmark skal således frafalde beskatning efter kildeskattelovens § 2, stk.  

 1b), jfr. § 43, stk. 2b), og finansministeriets bekendtgørelse nr. 145 af 28.  

 marts 1969, når en privat pension m.v. udbetales til en i Portugal  

 hjemmehørende person.
Såfremt den pågældende ved en erklæring fra de  

 portugisiske skattemyndigheder dokumenterer, at han er hjemmehørende i  

 Portugal i overenskomstens forstand, skal kommunen meddele, at skattetræk i  

 pensionen kan undlades.
En sådan dokumentation vil tillige medføre ophør af  

 fuld skattepligt efter kildeskattelovens § 1 nr. 2. Blanketter (F 54) til  

 brug for den nævnte attestation fås i kildeskattedirektoratet og i  

 vedkommende kommune. (Vedrørende offentlige pensioner henvises til pkt. 16  

 nedenfor).
16. Ifølge art. 19 beskattes vederlag (herunder  

 pensioner) for offentlige hverv i den stat, der udbetaler vederlaget.
Denne  

 bestemmelse har som ovenfor i pkt. 2 anført virkning fra og med 1. januar  

 1970.
Folke- og invalidepension o.lign. er ikke omfattet hverken af art. 18  

 eller art. 19, da sådan pension ikke har forbindelse med tidligere  

 tjenesteydelser.
Folke- og invalidepension m.v. er herefter omfattet af art.  

 21, der giver beskatningsretten til bopælsstaten.
Bor en dansk folke- eller invalidepensionist i Portugal, skal Danmark for  

 så vidt herefter frafalde den i kildeskattelovens § 2, stk. 1b), jfr. § 43,  

 stk. 2c), og finansministeriets bekendtgørelse nr. 145 af 28. marts 1969  

 hjemlede beskatning af folke- og invalidepension m.v.
Hvis pensionen ikke  

 beskattes i Portugal efter portugisisk lovgivning, har Danmark dog i medfør  

 af art. 21 en såkaldt "subsidiær beskatningsret" og kan i så fald  

 beskatte denne pension, se under pkt. 18.
17. Studerende m.fl. kan under de i art. 20 anførte  

 betingelser fritages for beskatning af beløb modtaget til underhold og  

 uddannelse, af stipendier, legater o.lign. samt af lønindtægter, der har  

 forbindelse med studiet m.v. eller er nødvendige for deres ophold.
Det er i  

 artiklens slutning præciseret, at fritagelse for beskatning af lønindtægt  

 ikke gælder, hvis studierne m.v. er af underordnet betydning i forhold til  

 det udførte lønarbejde.
 Fritagelse er betinget af:
at skatteyderen er eller (umiddelbart før gæsteopholdet) har været  

 hjemmehørende i den ene stat, at opholdet i den anden stat er midlertidigt, og at opholdet udelukkende sker som studerende, som lærling eller som nyder  

 af et stipendium eller anden understøttelse med særligt sigte på studier  

 eller forskning, som ydes af organisationer med de i artiklen anførte formål.
 18. Ifølge art. 21 beskattes øvrige indkomster i  

 bopælsstaten.
 Hvis sådanne indkomster (d.v.s. indkomster, der ikke udtrykkeligt er  

 omtalt i art. 6-20) ikke er undergivet beskatning i bopælsstaten, kan de  

 beskattes i kildestaten i overensstemmelse med kildestatens lovgivning.  

 Kildestaten har således i disse tilfælde en "subsidiær  

 beskatningsret".
 Dette indebærer, at danske skattemyndigheder i tilfælde, hvor eksempelvis  

 folke- og invalidepension fra Danmark tilflyder en i Portugal bosiddende  

 person, og der efter dansk lov er hjemmel til dansk beskatning, må kræve  

 dokumentation for, at indkomsten rent faktisk beskattes i Portugal.
19. Overenskomsten omfatter ikke formueskatter.
Ved  

 formuebeskatningen her i landet vil der herefter være at forholde i  

 overensstemmelse med dansk lovgivning.
 Metoder til ophævelse af dobbeltbeskatning.
 20. Danmark skal som bopælsstat som hovedregel benytte  

 den såkaldte "ny exemption-metode" til ophævelse af  

 dobbeltbeskatning, jfr. art. 22, stk. 2, medens Portugal som bopælsstat skal  

 benytte den såkaldte "credit-metode", jfr. art. 22, stk. 1.
 Ved skatteansættelsen her i landet af en her hjemmehørende person skal  

 herefter medregnes al indtægt (og formue), hvorefter den del af  

 indkomstskatterne, der forholdsmæssigt falder på den indkomst, hvortil  

 Portugal har beskatningsretten, skal frafaldes, se dog om de nedenfor under  

 pkt. 21 nævnte indtægtsarter.
 21. Dobbeltbeskatning af udbytter, renter eller  

 royalties, som ifølge artiklerne 10, 11 eller 12 kan beskattes i Portugal, og  

 som oppebæres af en i Danmark hjemmehørende person, skal i Danmark ophæves  

 ved anvendelse af den såkaldte "credit-metode", jfr. art. 22, stk.  

 3. Reglen svarer ganske til ligningslovens § 33.
22. I visse tilfælde giver Danmark som bopælsstat dog  

 et særligt nedslag (såkaldt "matching credit") i de danske skatter  

 af udbytter, renter eller royalties hidrørende fra Portugal.
Ifølge art. 22,  

 stk. 5, skal den foran under pkt. 21 omtalte credit-metode nemlig også  

 anvendes, når den portugisiske indkomstskat af en af de tre nævnte  

 indkomstarter i visse tilfælde er blevet frafaldet eller nedsat.
Nedslaget i  

 de danske skatter skal da beregnes, som om ingen sådan portugisisk  

 eftergivelse var sket.
 Nedslaget i danske skatter kan dog ikke overstige de skattebeløb, som  

 Portugal ifølge artiklerne 10, 11 og 12 har lov til at opkræve, og kan heller  

 ikke i disse tilfælde overstige den del af den danske stat, der  

 forholdsmæssigt vedrører de fra Portugal hidrørende udbytte-, rente- eller  

 royaltybruttobeløb, jfr. art. 22, stk. 3.
 Beskatning ved til- og fraflytning.
23. Hvor en fysisk person flytter definitivt fra den  

 ene stat direkte til den anden stat, er i medfør af art. 4, stk. 4, den  

 førstnævnte stats ret til at indkomstbeskatte en sådan person på grund af  

 bopæl begrænset til indkomst erhvervet før flytningen.
Den anden stats ret  

 til at indkomstbeskatte på grund af bopæl er begrænset til indkomst erhvervet  

 efter tilflytningen.
Reglen er i overensstemmelse med kildeskattelovens § 1  

 nr. 1, jfr. § 6, stk. 1, og § 35, stk. 3, ifølge hvilke "fuld"  

 indkomstskattepligt består i den periode, i hvilken skatteyderen har bopæl  

 her i landet.
Den har ingen betydning for de to staters ret til at beskatte  

 som kildestat.
 Reglen i art. 4, stk. 4, betyder i øvrigt, at man ved flytning til eller  

 fra Portugal fra portugisisk side har givet afkald på i medfør af portugisisk  

 lovgivning at beskatte vedkommende fuldtud i Portugal for hele det  

 kalenderår, hvori til- eller fraflytning har fundet sted.
 Særlige bestemmelser.
 24. Art. 24 indeholder en frist på 2 år for indgivelse  

 af klager over en beskatning til bopælsstatens kompetente myndighed, jfr.  

 artiklens stk. 1. Bestemmelserne berører ikke de ifølge de to staters  

 nationale lovgivning gældende klagemuligheder.
 25. Art. 25 fastsætter en gensidig pligt til  

 udveksling af oplysninger, som er nødvendige for gennemførelsen af  

 overenskomsten eller den interne lovgivning i et af de to lande.
 Bestemmelser om bistand til inddrivelse af skatter findes ikke i  

 overenskomsten.
 Henvendelse fra danske skattemyndigheder om oplysninger fra Portugal skal  

 ske gennem skattedepartementet.
 26. I art. 26 om diplomatiske og konsulære embedsmænd  

 bestemmes, at udsendelsesstaten har beskatningsretten til diplomatiske og  

 konsulære embedsmænds vederlag, såfremt folkeret eller international  

 overenskomst medfører, at beskatning ikke finder sted i modtagerstaten.
 Er embedsmændene statsborgere i udsendelsesstaten, og bliver de beskattet  

 der på samme måde som fastboende, anses de for hjemmehørende i denne stat.
 Overenskomstens praktisering.
27. Overenskomstens bestemmelser skal praktiseres ved  

 selve skatteligningen.
For så vidt angår indkomståret 1973 og tidligere år,  

 vil der, såfremt skatteansættelser eller skatteberegninger er foretaget i  

 strid med overenskomstens bestemmelser, blive tale om genoptagelse af de  

 pågældende ansættelser eller beregninger.
For så vidt begæring om regulering  

 af skatteansættelser eller skatteberegninger for nævnte indkomstår i  

 overensstemmelse med overenskomstens bestemmelser fremsættes inden udgangen  

 af 1974, bemyndiges skatterådene herved til at genoptage vedkommende  

 ansættelser eller beregninger til fornyet behandling uden forud indhentet  

 bemyndigelse fra statens ligningsdirektorat.
Fremkommer begæringen først  

 efter nævnte tidspunkt, vil bemyndigelse til genoptagelse være at indhente på  

 sædvanlig måde.
 Tilsvarende vil en forskudsregistrering for indkomståret 1974 på begæring  

 være at ændre, jfr. kildeskattelovens § 53, såfremt den er foretaget i strid  

 med overenskomsten.
 28. Tvivlsspørgsmål med hensyn til overenskomstens  

 praktisering vil være at forelægge for skattedepartementet.
 Finansministeriet, den 26. februar 1974.
Hans P.
Gøtrik.
/ E.
Møller.
