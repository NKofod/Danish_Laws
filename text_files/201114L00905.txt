Betænkning afgivet af Transportudvalget den 7. juni 2012 Betænkning over Forslag til lov om ændring af lov om godskørsel og lov om buskørsel (Forenkling af tilladelseskravet til gods- og buskørsel, kontrol med løn- og arbejdsvilkår for chauffører, ændring af Vejtransportrådets sammensætning og opgaver, mulighed for tilbageholdelse af motorkøretøjer m.v.) [af transportministeren (Henrik Dam Kristensen)] 1. Ændringsforslag Der er stillet 4 ændringsforslag til lovforslaget.
Venstres medlemmer af udvalget har stillet ændringsforslag nr. 1 om deling af lovforslaget.
Enhedslistens medlemmer af udvalget har stillet ændringsforslag nr. 2 og 3. Transportministeren har stillet ændringsforslag nr. 4.
2. Udvalgsarbejdet Lovforslaget blev fremsat den 28. marts 2012 og var til 1. behandling den 11. april 2012. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og den 11. april 2012 sendte transportministeren de indkomne høringssvar og et notat herom til udvalget.
Deputationer Følgende har mundtligt over for udvalget redegjort for deres holdning til lovforslaget:
Brancheorganisation for den danske vejgodstransport (ITD) Spørgsmål Udvalget har stillet 30 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (S, RV, SF og KF) vil stemme for ændringsforslag nr. 1 om en deling af lovforslaget.
Mindretallet indstiller de under A og B nævnte lovforslag til vedtagelse med de af transportministeren stillede ændringsforslag.
Mindretallet vil stemme imod de af EL stillede ændringsforslag.
 Det Konservative Folkepartis medlemmer af udvalget lægger vægt på, at transportministeren i svaret på spørgsmål 33, som er optrykt som et bilag til betænkningen, har givet tilsagn om at gennemføre en evaluering af det foreslåede overenskomstnævn senest 2 år efter lovens ikrafttræden og i den forbindelse at ville inddrage de høringsberettigede interesseorganisationer, samt at evalueringen fremsendes til Folketingets Transportudvalg bilagt de nævnte organisationers bemærkninger.
Et andet mindretal i udvalget (V og LA) vil stemme for ændringsforslag nr. 1 om en deling af lovforslaget.
Mindretallet indstiller det under A nævnte lovforslag til vedtagelse med de af transportministeren stillede ændringsforslag.
Mindretallet vil stemme imod de under lovforslag A af EL stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Venstres medlemmer af udvalget hilser det velkommen, at transportministeren har imødekommet forslaget om, at der inden udgangen af 2012 gennemføres et udvalgsarbejde med henblik på en analyse af årsagerne til den stærkt faldende produktivitet i det danske vejtransporterhverv med deraf følgende udflagning af danske lastbiler og chaufførjob.
Venstres medlemmer af udvalget finder det relevant, at denne opgave placeres i det nye Vejtransportråd med inddragelse af alle relevante parter.
Målet er, at der inden udgangen af 2012 foreligger et detaljeret katalog med konkrete anbefalinger til, hvordan vi med snarlige initiativer på EU-niveau og nationalt (lovgivningsmæssigt og i transportbranchen) kan vende den negative udvikling i dansk produktivitet og konkurrenceevne med udgangspunkt i EUs indre marked og de fælles EU-regler på transportområdet.
Venstres medlemmer af udvalget kan ikke støtte den foreslåede oprettelse af et overenskomstnævn, der ses at være på kant med det umistelige danske princip om foreningsfrihed.
Et tredje mindretal i udvalget (DF) vil stemme for ændringsforslag nr. 1 om en deling af lovforslaget.
Mindretallet indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Dansk Folkepartis medlemmer af udvalget bakker op om, at alle skal have overenskomstmæssig løn.
Der er tradition for, at det er et mellemværende mellem arbejdsgiver og arbejdstager.
Med oprettelse af et overenskomstnævn bryder regeringen med denne tradition og tvinger indirekte virksomheder til at tegne overenskomst med en fagforening.
Da det kun er virksomheder uden overenskomst, der kan afkræves dokumentation om løn- og ansættelsesvilkår, vil dette uden tvivl presse mange virksomheder til at tegne en overenskomst.
 Dansk Folkepartis medlemmer af udvalget støtter op om foreningsfrihed og den danske model og kan derfor ikke støtte lovforslagets del om et overenskomstnævn.
Et fjerde mindretal i udvalget (EL) vil stemme for ændringsforslag nr. 1 om en deling af lovforslaget.
Mindretallet indstiller de under A og B nævnte lovforslag til vedtagelse med de stillede ændringsforslag.
Enhedslistens medlemmer af udvalget ønsker med ændringsforslagene at stramme op på bestemmelsen vedrørende tilbageholdelse af motorkøretøjet, så dette kommer til at gælde både motorkøretøj og sættevogn.
Dermed sikres, at det ikke blot er vognmanden (og chaufføren), der rammes, men også de speditører (evt. godsafsendere), som bestiller vognmanden til den pågældende transport.
I mange tilfælde er det speditørerne (på vegne af godsafsendere), som foretager planlægningen af lastbiltransporterne og derfor medvirker aktivt til ulovlighederne.
En skærpelse af § 16, stk. 1, til at omfatte vogntoget vil betyde, at godsafsenderne vil sikre sig over for speditørerne, som vil sikre sig over for vognmændene, i forhold til at der ikke sker overtrædelse af loven  herunder ulovlig cabotagekørsel.
Forsinkelsen og omkostningerne ved at skulle sende et helt nyt vogntog og læsse om og ikke kun en trækker, der hurtigt kan skaffes til veje og spændes for, vil være så betydelige, at interessen for at bryde loven vil mindskes betydeligt.
Politiet vil med dette ændringsforslag få et meget virksomt redskab til bekæmpelse af ulovligheder begået i henhold til godsloven, som sammen med en forøget kontrolindsats på landevejene og et øget samarbejde med SKAT og Trafikstyrelsen vil være et alvorligt slag mod de mange udenlandske og indenlandske vognmænd og chauffører, der dagligt overtræder godsloven og har kastet vognmandsbranchen og chaufførerhvervet ind i en nedadgående spiral, hvad angår løn- og arbejdsforhold for chaufførerne.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (V), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om godskørsel og lov om buskørsel (Forenkling af tilladelseskravet til gods- og buskørsel, kontrol med løn- og arbejdsvilkår for chauffører, ændring af Vejtransportrådets sammensætning og opgaver, mulighed for tilbageholdelse af motorkøretøjer m.v.)« omfattende § 1, nr. 1-7 og 9-19, § 2, nr. 1-10, 12 og 13, og § 3.
 B. »Forslag til lov om ændring af lov om godskørsel og lov om buskørsel (Overenskomstnævn)« omfattende § 1, nr. 8, § 2, nr. 11, og § 3, stk. 1.
[Forslag om deling af lovforslaget] b Ændringsforslag til det under A nævnte lovforslag Til § 1 Af et mindretal (EL), tiltrådt af et mindretal (DF):
 2) I den under nr. 15 foreslåede affattelse af § 16 ændres i stk. 1 »et motorkøretøj« til: »et motorkøretøj med eventuel tilhørende sættevogn«.
[Der foreslås tilbageholdelse af både motorkøretøj og eventuel tilhørende sættevogn] 3) I den under nr. 15 foreslåede affattelse af § 16 indsættes i stk. 2 efter 2. pkt.:
»Der sker ikke tilbageholdelse af selve fragtindholdet, som kan omlæsses til anden transport.« [Det foreslås, at sættevognens indhold kan omlastes til anden transport] Til § 3 Af transportministeren, tiltrådt af udvalget:
 4) Stk. 1 udgår, og i stedet indsættes:
 »Stk. 1. Loven træder i kraft den 1. juli 2012, jf. dog stk. 2.
Stk. 2. § 16 i lov om godskørsel som affattet ved denne lovs § 1, nr. 15, og § 17 a i lov om buskørsel som indsat ved denne lovs § 2, nr. 7, træder i kraft dagen efter bekendtgørelsen i Lovtidende.« Stk. 2 bliver herefter stk. 3.
[Ændret ikrafttrædelsestidspunkt for dele af lovforslaget] Bemærkninger Til nr. 1 Med ændringsforslaget ønsker Venstre at udskille spørgsmålet om etablering af et overenskomstnævn til et selvstændigt lovforslag.
Det giver Venstre mulighed for at stemme for den resterende del af det hidtidige lovforslag vedrørende forenkling af tilladelseskravet til gods- og buskørsel, kontrol med løn- og arbejdsvilkår for chauffører, ændring af Vejtransportrådets sammensætning og opgaver, mulighed for tilbageholdelse af motorkøretøjer m.v., mens Venstre vil stemme imod lovforslaget om nedsættelse af et overenskomstnævn.
Til nr. 2 og 3 Med ændringsforslagene ønsker Enhedslisten at gøre det muligt at tilbageholde både motorkøretøj og eventuel tilhørende sættevogn.
Der kan dog foretages omlæsning af gods fra en tilbageholdt sættevogn til anden transport.
Til nr. 4 Det foreslås at indsætte et nyt stk. 2 i § 3, således at § 16 i lov om godskørsel og § 17 a i lov om buskørsel om politiets mulighed for at tilbageholde motorkøretøjer træder i kraft allerede dagen efter bekendtgørelsen i Lovtidende.
 Ændringsforslaget fremsættes på baggrund af et ønske fra Rigspolitiet, som anmoder om, at ikrafttræden for de nævnte bestemmelser fremrykkes.
Ønsket er fremsat, som følge af at der i forbindelse med forhandlingerne om finansloven for 2012 er afsat 10 mio. kr. årligt i 2012 og 2013 med henblik på at styrke politiets kontrol med cabotagekørsel.
I forbindelse hermed iværksættes øgede kontrolindsatser på cabotageområdet, og der uddannes personale i betydeligt omfang.
 Det er hensigten, at Rigspolitiet fra den 1. juni 2012 kan udøve en effektiv kontrol på cabotageområdet, hvilket er baggrunden for ændringsforslaget.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Anne Baastrup (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Lars Barfoed (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 135 Oversigt over spørgsmål og svar vedrørende L 135 Bilag 2 Et af udvalgets spørgsmål til transportministeren og dennes svar herpå Spørgsmål 33 og transportministerens svar herpå er optrykt efetr ønske fra KF.
 Spørgsmål 33:
Vil ministeren give tilsagn om at gennemføre en evaluering af det foreslåede overenskomstnævn senest to år efter lovens ikrafttræden og i den forbindelse inddrage de høringsberettigede interesseorganisationer? Det forudsættes, at evalueringen fremsendes til Folketingets Transportudvalg bilagt de nævnte organisationers bemærkninger.
 Svar:
 Ja.
