Ankestyrelsens principafgørelse O-59-95 om flyttehjælp - samtykke - boligmæssig forbedring - ulovlig beboelse - sommerhus uden helårsstatus Resume:
 Ankestyrelsen har behandlet 2 sager om, hvorvidt flytning til et sommerhus uden helårsstatus beliggende i en anden kommune kan anses for en boligmæssig forbedring.
 I begge sager fandt Ankestyrelsen, at det ikke kunne anses for en boligmæssig forbedring i lovens forstand at yde støtte til etablering i bolig, der er ulovlig efter anden lovgivning.
 Ankestyrelsen tilføjede, at hjælp til etablering af en ulovlig beboelse, adskiller sig fra situationen, hvor en person, der allerede har en ulovlig bolig, søger om hjælp.
 Ankestyrelsen lagde herved til grund, at der ikke er hjemmel til at udelukke en person fra at modtage kontanthjælp eller andre ydelser efter bistandsloven med henvisning til, at pågældende bor ulovligt *).
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 47 Note:
 *)Se SM O 6-91.
 Sagsfremstilling 1:
Sag nr. 1 - j.nr. 21495-94 Ansøger, der var enlig forsørger og modtog kontanthjælp efter bistandslovens §§ 37 og 37 a, boede i et lejet hus i A kommune, hvorfra hun blev opsagt pr. 1. maj 1994.
 Hun anmodede den 5. april 1994 A kommune om hjælp til flytning til en bolig i form af et sommerhus uden helårsstatus beliggende i B kommune.
 A kommune anmodede B kommune om samtykke til flytning og oplyste samtidig, at den månedlige husleje udgjorde kr. 2.500 plus varme og lys samt indskud på kr. 7.500. Lejeperioden var aftalt til 2 år.
 B kommune meddelte afslag på anmodningen med den begrundelse, at kommunen ikke kunne medvirke til indflytning i et sommerhus uden helårsstatus.
 A kommune ydede herefter flyttehjælp til ansøger med depositum, én måneds husleje og flytteudgifter samt kontanthjælp og husleje for tidligere bolig for april måned.
 A kommune klagede over B kommunes afslag og anførte som begrundelse bl.a., at betingelserne i bistandslovens § 47 var opfyldt, idet ansøger var opsagt fra sin hidtidige bolig, og at det forhold, at den nye bolig var en fritidsbolig, ikke kunne være til hinder for, at der blev meddelt samtykke til flytning.
 Ankenævnet fandt, at B kommune havde været berettiget til at afslå at meddele samtykke til ansøgers flytning fra A kommune.
 Nævnet lagde ved afgørelsen vægt på, at uanset ansøger var opsagt fra sin hidtidige bolig, så indebar flytningen til et sommerhus uden helårsstatus ikke en reel boligmæssig forbedring, således som forudsat i bistandslovens § 47, stk. 2, men alene en udskydelse af pågældendes boligproblem.
 Sagen blev behandlet i principielt møde sammen med sag nr. 2 til afklaring af, hvorvidt flytning til et sommerhus uden helårsstatus beliggende i en anden kommune kan anses for en boligmæssig forbedring efter bistandslovens § 47.
 Afgørelse:
Ankestyrelsen fandt, at B kommune havde været berettiget til at afslå at meddele samtykke til flytningen.
Kommunen var således berettiget til refusion fra A kommune efter reglerne i bistandslovens § 47, stk. 2.
 Ankestyrelsen lagde herved vægt på, at det ikke kunne anses for en boligmæssig forbedring i bistandslovens forstand at yde støtte til etablering i en bolig, der var ulovlig efter anden lovgivning.
 Ankestyrelsen gik derfor ikke ind i en vurdering af, om der i den konkrete situation kunne være tale om en boligmæssig forbedring, fordi ansøger var boligløs.
 Ankestyrelsen fandt således, at en situation, hvorved der etableredes et ulovligt boligmæssigt forhold, adskilte sig fra situationen, hvor der blev udbetalt kontanthjælp til en ansøger, der allerede havde en ulovlig bolig.
 Ankestyrelsen lagde herved til grund, at der ikke var hjemmel til at udelukke en person fra at modtage kontanthjælp eller andre ydelser efter bistandsloven alene med henvisning til, at pågældende boede u lovligt.
 Ankestyrelsen tiltrådte således med denne begrundelse nævnets afgørelse.
_____________________________________________________ Sagsfremstilling 2:
Sag nr. 2 - j. nr. 20272-95 En institution under Kriminalforsorgen meddelte A kommune, at ansøger forventedes prøveløsladt efter at have afsonet en dom på 8 måneders fængsel.
Samtidig blev det oplyst, at ansøger tidligere havde modtaget kontanthjælp fra A kommune, og at pågældende efter løsladelsen agtede at tage ophold i et anneks til et sommerhus beliggende i B kommune, som hans bror ejede sammen med 2 andre.
Endvidere blev der ansøgt om kontanthjælp efter § 37 fra løsladelsestidspunktet.
A kommune anmodede herefter B kommune om flyttetilsagn efter bi standslovens § 47. I anmodningen var det bl.a. anført, at pågældende ved løsladelsen var uden fast bolig og stod tilmeldt folkeregistret i A kommune.
Endvidere var der vedlagt lejekontrakt, hvoraf det bl.a. fremgik, at lejemålet var indgået uden angivelse af tidsrum, men at dette kunne opsiges med 3 måneders varsel.
 B kommune afslog anmodningen om flyttetilsagn med den begrundelse, at den bolig, som pågældende ønskede at leje, var et sommerhus, og at B kommune ikke kunne medvirke til etablering i ulovlig beboelse.
 A kommune klagede over B kommunes afslag.
I klagen var det bl.a. anført, at B kommune ved afgørelsen havde lagt vægt på, at der var tale om et midlertidigt lejemål, og at dette var beliggende i et sommerhusområde, hvortil A kommune anførte, at der efter SM O-20-93 ikke kunne meddeles afslag alene under henvisning til, at der var tale om et midlertidigt lejemål.
A kommunekonkluderede således, at ansøger var boligløs på ansøgningstidspunktet, og at der derfor var tale om en boligmæssig forbedring efter bistandslovens § 47.
 I oversendelsesskrivelse til ankenævnet anførte B kommune bl.a., at B kommune alene havde meddelt afslag med den begrundelse, at der var tale om en ulovlig beboelse, idet den fremsendte lejekontrakt ikke indeholdt bestemmelser om en tidsbegrænset udlejning.
 Ankenævnet pålagde ved sin afgørelse B kommune at meddele A kommune samtykke til ansøgers flytning.
 Nævnet lagde ved afgørelsen vægt på oplysningen om, at klienten var boligløs ved løsladelsen, og at flytningen til adressen i B kommune derfor fandtes at være en boligmæssig forbedring.
 Nævnet henledte samtidig B kommunes opmærksomhed på, at der ikke kunne gives afslag alene med den begrundelse, at ansøgeren flyttede til et sommerhus uden helårsstatus.
 B kommune anførte i klagen over nævnets afgørelse, at denne var forkert, idet B kommune derved ville medvirke til ulovlig sommerhus beboelse.
 Afgørelse:
 Ankestyrelsen fandt, at situationen var omfattet af reglerne i bistandslovens § 47 - og ikke § 11. Der blev herved lagt vægt på, at ansøger havde bopælskommune i A kommune, inden han påbegyndte afsoningen, og at han selv uden medvirken fra Kriminalforsorgen havde skaffet sig boligen i B kommune.
 Ankestyrelsen fandt herefter, at B kommune havde været berettiget til at afslå at meddele samtykke til den pågældende flytning, og at kommunen således var berettiget til refusion fra A kommune efter reglerne i bistandslovens § 47, stk. 2.
 Ankestyrelsen lagde herved vægt på, at det ikke kunne anses for en boligmæssig forbedring i bistandslovens forstand at yde støtte til etablering i en bolig, der var ulovlig efter anden lovgivning.
Ankestyrelsen gik ikke ind i en vurdering af, om der i den konkrete situation kunne være tale om en boligmæssig forbedring, fordi ansøger var boligløs.
Ankestyrelsen fandt således, at en situation, hvorved der etableredes et ulovligt boligmæssigt forhold, adskilte sig fra situationen, hvor der blev udbetalt kontanthjælp til en ansøger, der allerede havde en ulovlig bolig.
 Ankestyrelsen lagde herved til grund, at der ikke var hjemmel til at udelukke en person fra at modtage kontanthjælp eller andre ydelser efter bistandsloven alene med henvisning til, at pågældende boede ulovligt.
 Ankestyrelsen ændrede således nævnets afgørelse.
