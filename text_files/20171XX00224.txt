Skriftlig fremsættelse (15. november 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af selskabsskatteloven og fondsbeskatningsloven (Skattefritagelse af selvejende teatre og daginstitutioner m.v. samt erklæringsordning for visse foreninger og fonde) (Lovforslag nr.
L 105) Regeringen vil gøre det lettere at drive selvejende teatre, daginstitutioner, privatinstitutioner og private pasningsordninger, fritidshjem og -klubber.
Det administrative besvær skal begrænses, og de enkelte institutioner og foreninger skal have mere fleksible muligheder for at anvende et overskud ved virksomhed i ét år til virksomhed i de kommende år.
 Det foreslås derfor at skattefritage producerende teatre, der er organiseret som selvejende institutioner eller som foreninger, og hvor indtægterne udelukkende kan anvendes til formålet.
Endvidere foreslås det at fritage daginstitutioner, privatinstitutioner samt pasningsordninger for beskatning, hvis der er tale om selvejende institutioner, hvor indtægterne udelukkende kan anvendes til institutionens formål.
Desuden foreslås det at skattefritage fritidshjem og -klubber for beskatning, hvis der er tale om selvejende institutioner, og indtægterne udelukkende kan anvendes til institutionens formål.
Endelig foreslås det, at visse almennyttige foreninger og selvejende institutioner, der har en skattepligtig indkomst, der ikke overstiger 100.000 kr. før fradrag for uddelinger og hensættelser, får mulighed for at indlevere en erklæring fremfor at indsende en selvangivelse.
Det vil gøre dagligdagen lettere for en række almennyttige foreninger og selvejende institutioner.
 Da regeringen ønsker at understøtte det frivillige foreningsliv og sikre de selvejende institutioners vilkår, foreslås det, at de begunstigende dele af lovforslaget får tilbagevirkende kraft fra 2012.
 Efter lovforslaget får de foreslåede skattefritagelser således virkning fra og med indkomståret 2012, dog med mulighed for, at institutioner og foreninger kan vælge at opretholde skattepligten for indkomstårene 2012 til 2017. De øvrige ændringer får efter forslaget virkning fra og med indkomståret 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
