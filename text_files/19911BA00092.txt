Nr BSF 92 Forslag til folketingsbeslutning om ophævelse af særrettigheder for  

 udlændinge Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) den 18. juni 1992 Folketinget pålægger socialministeren, undervisnings- og forskningsministeren, kulturministeren, arbejdsministeren og boligministeren at fremsætte lovforslag og at træffe administrative foranstaltninger, hvorved det sikres, at eksisterende særfordele for udenlandske statsborgere i forhold til danske statsborgere bringes til ophør.
 Lovforslagene skal fremsættes inden den 31. december 1992, og regeringen  

 giver inden afslutningen af folketingsåret 1992-93 en redegørelse til  

 Folketinget om de gennemførte administrative foranstaltninger.
Bemærkninger til forslaget Almindelige bemærkninger Beslutningsforslaget har til formål at sikre, at der i fremtiden ikke i  

 lovgivningen eller i administrative forskrifter forekommer særbegunstigelser  

 af udenlandske statsborgere i forhold til danske statsborgere.
 Det er i de senere år mange gange dokumenteret, at lovgivning og  

 administrative forskrifter udformes, sådan at udenlandske statsborgere, der  

 opholder sig her i landet, opnår særfordele i forhold til danske  

 statsborgere.
 Denne retstilstand er klart uholdbar og uacceptabel for den danske  

 befolkning, og forslagsstillerne ønsker med dette beslutningsforslag at skabe  

 tilslutning til, at der allerede i folketingsåret 1992-93 tages skridt til at  

 ophæve sådanne særbegunstigelser.
Forslagsstillerne har med tilfredshed bemærket, at justitsministeren i nr.  

 1 af tidsskriftet Exil, der udgives af Dansk Flygtningehjælp, har erklæret  

 sig som modstander af positiv særbehandling, der giver udlændinge en anden  

 retsstilling end danskere.
Hvis ministerens synspunkter er i overensstemmelse  

 med regeringspartiernes opfattelse, bør der være gode muligheder for, at  

 disse partier og Fremskridtspartiet seriøst arbejder for at finde tilslutning  

 blandt andre partier i Folketinget, så der i samarbejde kan sættes en stopper  

 for, at udenlandske statsborgere her i landet på en række områder tilbydes  

 bedre vilkår end danske statsborgere.
Bemærkninger vedrørende de enkelte ministerier, hvis område berøres af  

 beslutningsforslaget Socialministeriet Økonomisk hjælp til flygtninge ydes efter bistandslovens regler, og  

 beløbene er principielt de samme som dem, der gælder for danskere.
Kontanthjælp efter bistandslovens § 37 består af en grundydelse, et  

 boligtillæg og eventuelt børnetillæg til hvert enkelt barn under 18 år, der  

 opholder sig i hjemmet.
Boligtillægget udbetales på grundlag af de faktiske  

 udgifter til husleje, opvarmning m.v.
 Der kan desuden ydes hjælp til uddannelse og erhvervsmæssig optræning m.m.  

 I forbindelse hermed kan ydes hjælp til dækning af udgifter til transport til  

 og fra uddannelsesstedet.
Fra oktober 1990 er revalideringshjælpen erstattet af en  

 bruttorevalideringsydelse, der udbetales med et fast beløb svarende til  

 dagpengemaksimum.
Denne ydelse er uafhængig af indkomst- og formueforhold.
Ud over disse mange ordninger er der mulighed for at yde økonomisk støtte  

 til flygtninge i særlige tilfælde, bl.a. til såkaldt »rimeligt  

 begrundede enkeltudgifter« som f.eks. sygebehandling, medicin m.m.,  

 udgifter i forbindelse med »henstillinger og pålæg« vedrørende børn  

 og udgifter vedrørende samværsret.
Sådan hjælp ydes efter konkret vurdering.
 I Justitsministeriets besvarelse til Retsudvalget af 13. juni 1990 af  

 Retsudvalgets spørgsmål nr. 173-174 på alm. del af 26. februar 1990  

 (Justitsministeriets j.nr. 1990-702-612) fremhæves (p. 6), at kun  

 grundydelsen og børnetillæggene er faste ydelser, og at det derfor ikke er  

 muligt at angive beløbsstørrelse for den økonomiske støtte, der i øvrigt  

 ydes.
Det er forslagsstillernes ønske under udvalgsarbejdet at indhente  

 dokumentation for, i hvilket omfang flygtninge modtager ydelser, der  

 beløbsmæssigt eller frekvensmæssigt overstiger de tilsvarende ydelser, der  

 udbetales til danske modtagergrupper.
Hvis de for udvalget fremkomne  

 oplysninger dokumenterer, at visse grupper beløbsmæssigt eller  

 frekvensmæssigt er overrepræsenterede som modtagere af sociale ydelser, kan  

 det vise sig nødvendigt at ændre reglerne.
Økonomisk støtte til andre udlændinge end flygtninge ydes ligeledes efter  

 bistandslovens regler.
Forslagsstillerne ønsker under udvalgsarbejdet belyst,  

 i hvilket omfang udenlandske statsborgere modtager økonomisk støtte, og  

 herunder om nogle modtagergrupper udnytter bistandslovens systemer, f.eks.  

 ved særlig høj modtagefrekvens for visse ydelsestyper.
 Forslagsstillerne ønsker inddraget under udvalgsarbejdet spørgsmålet om,  

 hvorvidt der i lov om social bistand bør indføres begrænsning i det  

 offentliges forpligtelse til at yde økonomisk hjælp til personer uden dansk  

 indfødsret.
 Mere specifikt kan fremhæves, at forhøjet bistandshjælp til indvandrere  

 ydes i et ikke ubetydeligt antal tilfælde, når det efter en gennemført  

 familiesammenføring viser sig, at den herboende familie ikke er i stand til  

 at forsørge de familiesammenførte slægtninge.
Ifølge Berlingske Tidende den 24. november 1991 er det dokumenteret, at  

 »et hul i loven gør det muligt for indvandrere først at skrive under på,  

 at de kan forsørge forældre efter en familiesammenføring, og derefter få  

 dispensation og ekstra bistandshjælp.
Dermed er indvandrere bedre stillet end  

 danskere.« Berlingske Tidende omtaler i artiklen eksempler fra Farum Kommune og ikke  

 færre end 18 tilsvarende eksempler fra Ålborg.
I samme nummer af avisen  

 udtaler det socialdemokratiske folketingsmedlem Frank Jensen, at han vil  

 rejse sagen i Folketingets Retsudvalg: »Man gør ikke flygtninge og  

 indvandrere nogen tjeneste ved at have sådanne regler, og derfor bør  

 socialministeren hurtigst muligt få bragt reglerne i overensstemmelse med de  

 regler, der gælder for danske borgere«, udtaler Frank Jensen til avisen.
I samme sag udtalte Venstres politiske ordfører, Peter Brixtofte,  

 ligeledes til Berlingske Tidende den 24. november 1991: »Det hul i loven  

 bliver stoppet - der er slet ingen tvivl«.
Det oplyses samme sted, at  

 Farum Kommune inden for det sidste år har haft ca. 20 sådanne sager, og Peter  

 Brixtofte skønner, at Socialministeriet årligt giver flere hundrede  

 dispensationer i sådanne sager.
I Fyns Amts Avis den 26. november 1991 erkender justitsministeren »at  

 danske skatteydere og bistandsklienter i øjeblikket er til grin«.
Det  

 fremgår af avisen, at ministeren i forbindelse med revision af  

 udlændingeloven vil foreslå, at myndighederne skal kræve dokumentation for,  

 at indvandrerne selv kan forsørge deres ældre slægtninge, så  

 familiesammenføringen ikke finansieres af bistandshjælp.
I folketingsåret 1991-92 har justitsministeren i lovforslag L 257 om  

 ændring af udlændingeloven m.v. (Familiesammenføring, effektivisering af  

 asylsagsbehandlingen m.v.) nærmest foreslået det modsatte.
Her er i  

 lovforslagets § 1, stk. 5, om ændring af udlændingelovens § 9, stk. 4-5,  

 intet krav om, at myndighederne skal kræve dokumentation for  

 forsørgelsesmuligheden.
Der er alene foreslået den fakultative mulighed, at  

 opholdstilladelsen kan betinges af, at den person, der bor i Danmark, påtager  

 sig at forsørge ansøgeren.
Ligeledes kan der kræves dokumentation for, at den  

 pågældende er i stand hertil.
Hvis disse krav stilles, og ansøgeren alligevel  

 efterfølgende søger bistandshjælp, foreslås det, at kommunalbestyrelsen kan  

 pålægge garanten at betale hjælpen, ligesom kommunen kan inddrive det  

 skyldige beløb hos garanten.
 De her foreslåede lovændringer er kun et usikkert og spinkelt skridt i  

 retning af det, der må være målet: at sikre danskerne mod favorisering af  

 indvandrere.
 Den korrekte løsning bør naturligvis være, at der i alle tilfælde skal  

 stilles garanti for forsørgelsen, herunder også for eventuelle andre  

 efterfølgende sociale ydelser - f.eks. ophold på plejehjem m.m. - og således  

 at det påhviler myndighederne i fornødent omfang at sikre sig garanti for  

 betalingen, f.eks. i form af bankgaranti, pantesikkerhed i fast ejendom eller  

 lignende.
Undervisnings- og Forskningsministeriet På erhvervsuddannelsesområdet gives flygtninge en særstatus i forbindelse  

 med ansøgning til efg-basisuddannelserne.
Denne særstatus opnås ved at  

 fortolke loven, således at Dansk Flygtningehjælp »ligestilles« med  

 folkeskolen.
Herved vil en flygtning, der søger optagelse på efg, kunne  

 optages via gruppe 2 (ansøgere med fortrin) og derved tage pladsen fra en  

 dansk ansøger.
Dette forhold har betydning for muligheden for optagelse på de  

 hovederhvervsområder under efg-uddannelsen, hvor der ikke er garanti for  

 optagelse af alle rettidigt tilmeldte, således at der i dag udøves  

 diskrimination over for danske ansøgere på de kapacitetsbegrænsede områder:  

 grafiske fag, servicefag og levnedsmiddeluddannelsen.
 Til aktiviteter specielt rettet mod flygtninge modtog landets  

 erhvervsskoler allerede i 1988 og 1989 samlede bevillinger på ca. 12 mio. kr.  

 til særlige forløb og støtteforanstaltninger under uddannelsen.
Der findes ikke nogen begrundelse, der kan retfærdiggøre denne  

 favorisering af udenlandske ansøgere frem for danske.
Undervisnings- og  

 forskningsministeren skal derfor efter beslutningsforslaget tage initiativ  

 til ændring af retstilstanden på dette område samt på andre områder, hvor det  

 under udvalgsbehandlingen måtte vise sig, at der praktiseres diskrimination  

 af danske statsborgere i forhold til udenlandske.
Kulturministeriet På nogle efterskoler yder Kulturministeriet og Dansk Flygtningehjælp  

 særlige tilskud til undervisning for indvandrere og flygtninge.
 Under udvalgsarbejdet bør det kortlægges, i hvilket omfang ministeriet har  

 påtaget sig økonomiske forpligtelser eller engageret sig i aktiviteter på det  

 førnævnte eller på andre områder, der rummer særfordele for udenlandske  

 statsborgere.
 I det omfang dette dokumenteres under udvalgets arbejde, skal det  

 præciseres, hvilke initiativer kulturministeren bør tage for at fjerne  

 diskriminationen over for danske statsborgere.
Arbejdsministeriet I medfør af den gældende beskæftigelseslov for unge m.v. kan der på  

 lokalt initiativ iværksættes uddannelses- og beskæftigelsesforanstaltninger  

 for unge under 30 år og andre særligt udsatte grupper.
Det er de lokale  

 myndigheder, der afgør, hvorvidt en gruppe må betragtes som særligt udsat på  

 arbejdsmarkedet.
Indvandrere og flygtninge kan således efter loven  

 prioriteres højere end danskere, hvis de er vanskeligt stillet på grund af  

 lokale beskæftigelsesforhold.
 Denne mulighed for at favorisere udlændinge, blot fordi de er udlændinge,  

 skal arbejdsministeren tage skridt til at fjerne, når nærværende  

 beslutningsforslag er vedtaget.
Boligministeriet Inden for Boligministeriets område er der ved lovændringer i 1986 og 1987  

 efter anbefaling fra Boligministeriets flygtningeudvalg gennemført særregler  

 vedrørende flygtninge i boliglovgivningen.
Reglerne er gennemført ved lov nr.  

 303 af 4. juni 1986 om ændring af lov om individuel boligstøtte og om ændring  

 af lov om boligbyggeri (Flygtninge m.v.) og lov nr. 357 af 1. juli 1988 om  

 ændring af lov om individuel boligstøtte. (Lettelse af pensionisternes  

 samspilsproblemer, flygtninge, boligstøtte til lejeforhøjelser vedrørende  

 skatter og afgifter samt ophævelse af maksimumsgrænser til visse  

 pensionister).
 Reglerne omfatter følgende områder:
1) Opgørelse af indkomstgrundlag ved tildeling af individuel  

 boligstøtte Efter § 7, stk. 8, i lov om individuel boligstøtte kan der ved opgørelse  

 af husstandsindkomster for visse flygtninge bortses fra forskellige former  

 for kontanthjælp, der af danske statsborgere skal medregnes i  

 indkomstgrundlaget.
Det drejer sig bl.a. om befordringstilskud,  

 beklædningshjælp og økonomisk hjælp til etablering i egen bolig, herunder til  

 køkkenudstyr m.m.
 2) Videre adgang til at opnå lån til beboerindskud m.v.
 Efter kapitel 11 i lov om individuel boligstøtte har kommunen pligt til  

 at yde lån til betaling af beboerindskud efter nærmere angivne regler.
I lovens kapitel 11 a er der fastsat særlige regler om lån til betaling af  

 beboerindskud m.v. for flygtninge m.fl.
Reglerne afviger på en række punkter,  

 således at flygtninge m.fl. kan opnå lån i videregående omfang end danske,  

 herunder til indflytning i privat udlejningsbyggeri, enkeltværelser m.v.
3) Garanti for betaling af fraflytningsudgifter Flygtninge m.fl., der i forbindelse med indflytning i privat  

 udlejningsbyggeri eller enkeltværelser opnår lån eller garanti for lån til  

 forudbetaling af leje, depositum eller lignende, kan - i modsætning til  

 danskere - opnå kommunal garanti for opfyldelse af visse kontraktmæssige  

 forpligtelser og herunder pligten til at istandsætte boligen ved fraflytning.
 4) Særlige refusionsregler for individuel boligstøtte til flygtninge  

 m.fl.
 Også på dette område er indført særlige regler.
5) Adgang til at opnå bolig på visse kollegier Statsstøttede kollegier opført før 1. januar 1978 var tidligere  

 forbeholdt uddannelsessøgende unge, der følger uddannelser, der berettiger  

 til Statens Uddannelsesstøtte.
Ved Boligministeriets bekendtgørelse nr. 105  

 af 10. marts 1987 er det imidlertid blevet bestemt, at visse grupper af  

 flygtninge har ret til at opnå kollegiebolig, selv om de ikke opfylder de  

 betingelser, der stilles til danske ansøgere.
 Endvidere er disse grupper af unge flygtninge efter nærmere regler  

 berettiget til at opnå bolig på statsstøttede kollegier, opført før 1. januar  

 1978, blot de modtager nærmere bestemt undervisning i dansk.
 Der findes ikke nogen fornuftig begrundelse for på disse områder at  

 begunstige visse grupper af udenlandske statsborgere frem for danske, og  

 boligministeren skal derfor, såfremt nærværende forslag vedtages, tage  

 initiativ til at fjerne de her fremhævede eksempler på - samt eventuelt andre  

 under udvalgsarbejdet konstaterede former for - forskelsbehandling mellem  

 danskere og udlændinge.
