 Ved beregning af goodwill efter Statsskattedirektoratets cirkulære  

 1988-17 af 24. marts 1988 skulle forrentning kun beregnes af de aktiver, der  

 var omfattet af omdannelsen.
 Bagermester A klagede for indkomståret 1984 over, at de stedlige  

 skattemyndigheder havde nedsat den selvangivne værdi på goodwill fra 975.000  

 kr. til 300.000 kr.
Det fremgik af sagen, at klageren pr. 1. juli 1984 havde omdannet sin  

 hidtil som personligt firma drevne virksomhed til et anpartsselskab med ham  

 selv som hovedanpartshaver.
Værdien af goodwill var ved overdragelsen ansat  

 til 975.000 kr.
De stedlige skattemyndigheder havde ansat goodwillværdien til 300.000 kr.,  

 og differencen mellem 975.000 kr. og 300.000 kr., eller 675.000 kr., var  

 anset som en skattepligtig udlodning til klageren, hvortil kom  

 skattegodtgørelse 25%, eller 168.750 kr.
Der var henset til, at værdien af  

 goodwill efter gældende praksis normalt kunne ansættes til halvdelen af  

 sidste tre års skattepligtigt overskud, med mindre der inden for branchen  

 forelå anden fast kutyme.
Ved værdiansættelsen var endvidere taget hensyn  

 til, at virksomheden ville blive belastet med yderligere lejeudgifter, da  

 ejendommen var forblevet i klagerens personlige eje.
Under sagens behandling i Landsskatteretten havde Statsskattedirektoratet  

 udarbejdet nye regler for beregning af goodwill i forbindelse med  

 virksomhedsomdannelse.
Disse fremgik af Statsskattedirektoratets cirkulære  

 1988-17 af 24. marts 1988 om skønsmæssig værdiansættelse af goodwill.
Over for Landsskatteretten påstod klagerens advokat den aftalte værdi lagt  

 til grund.
Han henviste til, at klageren i forbindelse med omdannelsen af  

 virksomheden til selskabsform havde indhentet en sagkyndig erklæring fra en  

 statsautoriseret ejendomsmægler, som havde vurderet goodwillværdien til  

 nævnte 975.000 kr.
Subsidiært påstod klagerens advokat værdien ansat til  

 920.000 kr., hvilket beløb fremkom efter de i nævnte cirkulære anviste  

 beregningsregler for opgørelse af goodwill i forbindelse med  

 virksomhedsomdannelse.
Ved beregningen var der således, som anført i  

 cirkulærets punkt 2, regnet med en standardiseret forrentning af de  

 overdragne aktiver, bortset fra goodwill.
 Statsskattedirektoratet bemærkede til beregningen, at forrentningen skulle  

 beregnes på grundlag af samtlige aktiver i virksomhedens seneste status forud  

 for omdannelsen (bortset fra driftsfremmede aktiver), uanset om nogle af  

 aktiverne var holdt uden for omdannelsen.
 Klagerens advokat gjorde heroverfor gældende, at denne fortolkning klart  

 var i strid med cirkulærets ordlyd, og han fastholdt derfor den foretagne  

 beregning.
Landsskatteretten måtte være enig med de stedlige skattemyndigheder i, at  

 den ved overdragelsen fastsatte goodwillværdi ikke kunne lægges til grund ved  

 indkomstopgørelsen.
Retten kunne imidlertid tiltræde advokatens synspunkt med  

 hensyn til fortolkningen af det omhandlede cirkulære, og da retten herefter  

 fandt, at den under sagens behandling fremlagte beregning af goodwillværdien  

 efter de i cirkulæret anviste retningslinier kunne anerkendes, blev værdien  

 ansat til 920.000 kr.
Den påklagede ansættelse blev ændret i overensstemmelse  

 hermed.
