Et medlem, som har arbejdet 54 timer om ugen på Grønland, skal ikke  

 afvikle overskydende timer, hvis arbejdstiden fremgår af overenskomst eller  

 protokollat hertil Med skrivelse af 18. september 1989  

 fra Firma-Funktionærernes Arbejdsløshedskasse har direktoratet modtaget Deres  

 klage over kassens afgørelse af 6. september 1989, hvorefter De først er  

 dagpengeberettiget efter afvikling af 205,4 overskydende timer efter  

 ledigmeldelsen den 2. august 1989.
 Det fremgår af oplysningerne i sagen, at De i perioden 3. september 1987  

 til 27. juli 1989 var ansat som kontorassistent på Y, Grønland.
 De har i arbejdstimeerklæring af 17. august 1989 erklæret, at Deres  

 sædvanlige arbejdstid i henhold til en overenskomst mellem FADVIG/LO forud  

 for arbejdsophøret var 54 timer pr. uge.
 Dette fremgår ligeledes af ansættelsesbrevet af 20. august 1987, hvor det  

 oplyses, at den på ansættelsesdatoen gældende minimale ugentlige, effektive  

 arbejdstid er 53 timer.
 I henhold til den af Dem vedlagte overenskomst mellem FADVIG - Foreningen  

 af Danske Virksomheder i Grønland - og LO - af 15. april 1987, § 2, udgør den  

 normale arbejdstid pr. 1. marts 1988 og frem til 1. marts 1990 7,6 timer pr.  

 dag fem dage om ugen.
 I henhold til et protokollat af samme dato mellem disse parter om  

 ændringer i aftalen om ansættelsesvilkår, pkt. 15, vil den samlede, ugentlige  

 arbejdstid for almindelige kontor- og lagerfunktionærer i  

 overenskomstperioden pr. 1. marts 1987 være 53 timer, pr. 1. marts 1988 54  

 timer og pr. 1. marts 1990 være 54 timer.
 Af Deres lønsedler fremgår det, at De har fået udbetalt en fast månedsløn  

 og herudover tillæg for overtid.
 I anken af 11. august 1989 har De henvist til brev af 17. februar 1989 fra  

 LO til tillidsmændene på Y, hvori det understreges i relation til reglerne om  

 overførsel af overskydende timer, at den ugentlige arbejdstid på Grønland er  

 den, der er fastsat som minimumstid i protokollatet til overenskomsten.
 Kassen anfører som begrundelse for afgørelsen om overførsel af 205,4  

 overskydende timer, at det fremgår af overenskomsten mellem FADVIG og LO, at  

 den normale arbejdstid pr. 1. marts 1988 udgør 7,6 timer pr. dag svarende til  

 38 timer pr. uge, hvorfor kassen finder, at dette var Deres normale ugentlige  

 arbejdstid.
 Kassen har endvidere lagt vægt på, at der er udbetalt overtidsbetaling for  

 det antal timer, som svarer til kassens fortolkning af normaltimetallet og  

 det faktiske timetal ifølge protokollatet.
AFGØRELSE I henhold til arbejdsløshedsforsikringslovens § 59, stk. 4, og i henhold  

 til direktoratets bekendtgørelse nr. 91 af 13. februar 1989 om overførsel af  

 overskydende timer, § 1, stk. 1, overføres alle overskydende timer, når et  

 medlem i de forudgående 13 uger før tilmelding til arbejdsformidlingen  

 sammenlagt har haft beskæftigelse af større omfang end svarende til fagets  

 normale arbejdstid.
 I henhold til vejledningen af 11. april 1989 til bekendtgørelsens § 1  

 fremgår, at det afgøres ud fra overenskomsten for det pågældende faglige  

 område, om et medlem har haft beskæftigelse af større omfang end fagets  

 normale arbejdstid.
 Idet direktoratet anser ovennævnte overenskomst, § 2, ændret ved  

 protokollatet af samme dato, pkt. 15, finder direktoratet, at Deres normale  

 arbejdstid på Y forud for arbejdsophøret den 27. juli 1989 var 54 timer  

 ugentlig.
 Som følge heraf har De ikke haft arbejde af større omfang end svarende til  

 fagets normale arbejdstid i de forudgående 13 uger før tilmelding til  

 arbejdsformidlingen, hvorfor der ikke skal afvikles 205,4 overskydende timer,  

 forinden Deres dagpengeret indtræder efter ledigmeldelsen.
 Med denne begrundelse giver direktoratet Dem medhold i anken.
 Kassen er ved kopi orienteret om afgørelsen.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
