Udlejning af veteranbiler med fører til kørsel af brudepar og lignende  

 anses som erhvervsmæssig personbefordring Ved brev at 9. juli 1987 (j.nr. 2-1-15.3-398/85) har kommunen til  

 ministeriets udtalelse fremsendt kopi af ansøgning af 14. juni 1987  

 fra Kim Bay Nielsen om tilladelse til udlejning af veteranbiler med fører til  

 kørsel af brudepar og lignende.
 Det fremgår af ansøgningen, at Kim Bay Nielsen siden september 1986 har  

 udført den ansøgte virksomhed.
 Efter ansøgerens oplysninger er der tale om en  

 »hobby-virksomhed«, hvor indtægten udelukkende anvendes til drift  

 og vedligeholdelse af vognene.
 Ministeriet skal i denne anledning oplyse følgende:
 Ifølge hyrekørselslovens § 1, stk. 1, kræves der bevilling til at udføre  

 erhvervsmæssig personbefordring i køretøjer indrettet til befordring af højst  

 9 personer, føreren medregnet.
 Hyrekørselsloven tager ikke stilling til spørgsmålet om afgrænsningen  

 mellem erhvervsmæssig og ikke-erhvervsmæssig personbefordring.
 Ifølge forarbejderne til loven var formålet med en regulering dels, at  

 undgå en unødig opsplitning af passagergrundlaget for den kollektive trafik,  

 dels at beskytte de enkelte kategorier af virksomheder,der udfører hver sine  

 opgaver inden for erhvervsmæssig personbefordring mod uretmæssig konkurrence.
Efter forarbejderne foreligger der ikke erhvervsmæssig personbefordring  

 når kørsel udføres vederlagsfrit, og når der udelukkende befordres personer,  

 der har en nærmere tilknytning til den registrerede ejer eller fører af  

 køretøjet.
Kørslen skal endelig udføres som et led i en anden virksomhed.
Det  

 vil sige at personbefordring ikke må være ejerens eller brugerens erhverv.
I den foreliggende sag tilbydes 3 timers kørsel for 750 kr.
Efter  

 ministeriets opfattelse må denne betalingstakst anses som vederlag, idet kun  

 betaling som dækker kørselsafhængige omkostninger - brændstof, slitage og  

 lignende - anses som andet end vederlag.
Ministeriet finder endvidere, at der  

 ikke foreligger den nødvendige nærmere tilknytning mellem passagererne og  

 ansøgeren.
 Ministeriet finder derfor, at Kim Bay Nielsens kørsel må anses som  

 erhvervsmæssig personbefordring, jf. hyrekørselslovens § 4, stk. 3.
