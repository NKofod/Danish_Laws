Alternative behandlere Told- og Skattestyrelsen skal meddele, at Skatteministeriet i en  

 verserende domstolssag har taget bekræftende til genmæle  

 vedrørende en nedlagt påstand om, at sagsøgers ydelser er  

 omfattet af momslovens § 13, stk. 1, nr. 1.
 Domstolssagen vedrører en landsskatteretskendelse, hvor en  

 alternativ behandlers ydelser ikke blev anset for fritaget i henhold til  

 momslovens § 13, stk. 1, nr. 1, selv om behandleren opfyldte retningslinierne  

 udmeldt i TfS 1999, 477, TfS 1999, 736 og TfS 1999, 889. Landsskatterettens  

 begrundelse var, at fritagelsesbestemmelsen forudsætter en form for  

 offentlig sundhedsfaglig godkendelse af virksomhederne, eller, at  

 Sundhedsstyrelsen konkret anerkender, at den pågældende  

 virksomheds aktiviteter kan anses som "anden egentlig sundhedspleje". Dette  

 var ikke tilfældet i den pågældende sag.
 Skatteministeriet har således anerkendt, at sagsøgers ydelser  

 fra juli 1999 er fritaget for moms i henhold til de retningslinier, som blev  

 udmeldt i TfS 1999, 477, TfS 1999, 736 og TfS 1999, 889. Skatteministeriet  

 har derimod ikke anerkendt, at sagsøger forud for juli 1999 er  

 omfattet af momslovens § 13, stk. 1, nr. 1. På denne baggrund anses den  

 tidligere udmeldte retstilstand for opretholdt.
Endvidere skal styrelsen meddele, at den danske regering har afgivet  

 skriftligt indlæg i overensstemmelse med gældende dansk praksis i  

 EF-Domstolens sag C-45/01. Sagen vedrører en tysk privatretlig  

 almennyttig stiftelse, der udfører psykoterapeutiske behandlinger.
De  

 præjudicielle spørgsmål, som er forelagt EF-Domstolen i  

 denne sag, vedrører spørgsmålet om, hvorvidt disse  

 ydelser er omfattet af 6. momsdirektivs artikel 13, punkt A, stk. 1, litra b)  

 og c). Den danske regering har i denne forbindelse valgt at afgive  

 indlæg i sagen, fordi de pågældende ydelser ville have  

 været omfattet af retningslinierne udmeldt i  TfS 1999, 477, TfS 1999,  

 736 og TfS 1999, 889. På denne baggrund har Skatteministeriet  

 begæret den danske domstolssag udsat, indtil der er faldet dom ved  

 EF-Domstolen.
