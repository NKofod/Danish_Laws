 Civilretsdirektoratet henviste et adoptivbarn, der ønskede at ophæve  

 adoptionen og genindtræde i retsforholdet til den virkelige slægt til at  

 anlægge sag ved domstolene.
 Et adoptivbarn, der på tidspunktet for ansøgningen var 32 år, ansøgte om  

 ophævelse af stedbarnsadoption.
 Både adoptanten (stedfaderen) og den biologiske fader var enige i  

 ophævelse.
 Adoptivbarnet ønskede at genindtræde i retsforholdet til den virkelige  

 slægt, hvilket der ikke er hjemmel til ved administrativ ophævelse i medfør  

 af adoptionslovens § 18, stk. 1, jf. adoptionslovens § 23, stk. 2 og 4.
 Civilretsdirektoratet vejledte herefter adoptivbarnet om muligheden for,  

 at retten bestemmer genindtræde i retsforholdet til den virkelige slægt i  

 medfør af adoptionslovens § 23, stk. 3, i forbindelse med en ophævelse ved  

 retten i medfør af adoptionslovens § 19.
 Adoptivbarnet anlagde herefter sag mod adoptanten og den biologiske fader  

 med påstand om ophævelse af adoptionen.
 Adoptanten og den biologiske fader tog bekræftende til gemæle.
 Der afsagdes dom, hvorved adoptionen ophævedes »da det findes af  

 væsentlig betydning for sagsøgeren, at adoptionsforholdet ophæves«, og  

 retten bestemte at barnet genindtrådte i retsforholdet til den virkelige  

 slægt.
 Civilretsdirektoratet gav meddelelse herom til folkeregistret.
