Overenskomst mellem Danmark, Finland, Norge og Sverige om fælles nordisk arbejdsmarked for tandlæger De kontraherende stater, som tidligere har truffet overenskomst om et fælles nordisk arbejdsmarked, som i princippet finder, at muligheden for fri bevægelighed for den  

 medicinske arbejdskraft mellem de nordiske stater ville være tilgavn for den  

 medicinske og sociale udvikling i disse stater, som finder, at den grundlæggende uddannelse for tandlæger er stort set  

 ligeværdig i de respektive stater, som finder, at der bør tilvejebringes den størst mulige ensartethed i  

 tandlægeuddannelsen i de nordiske stater, og som vil tilstræbe den størst mulige ensartethed i lovgivningen om  

 medicinsk personel, er enedes om følgende:
Artikel 1 Statsborgere i de kontraherende stater, som har aflagt dansk tandlægeeksamen og gennemgået den foreskrevne assistenttjeneste  

 eller finsk odontologisk licentiateksamen eller norsk odontologisk embedseksamen  

 (tandlægeeksamen) eller svensk tandlægeeksamen, og som på dette grundlag har erhvervet og vedblivende har ubegrænset  

 autorisation som tandlæge i den stat, hvor eksamen er aflagt, skal have ret  

 til under de i denne overenskomst angivne forudsætninger at få autorisation  

 som tandlæge i de øvrige kontraherende stater.
 Samme ret skal også tilkomme statsborgere i de kontraherende stater, som  

 har aflagt tandlægeeksamen i en ikke-nordisk stat, og som har erhvervet  

 ubegrænset autorisation i et af de nordiske lande.
Artikel 2 Som vilkår for meddelelse af autorisation efter artikel 1 kan en  

 kontraherende stat kræve, at tandlægen godtgør at have indhentet de fornødne  

 kundskaber om den der gældende lovgivning vedrørende tandlægers virksomhed.
Artikel 3 En statsborger i en kontraherende stat, som ønsker at udøve  

 tandlægevirksomhed i en anden kontraherende stat, skal til den centrale  

 sundhedsmyndighed i den sidstnævnte stat indgive bevis for, at han opfylder  

 vilkårene i artikel 1 og 2.
 Ansøgere, som opfylder disse vilkår, har ret til at få autorisation som  

 tandlæge, hvis der ikke foreligger sådanne forhold, at autorisationen kunne  

 tilbagekaldes, hvis ansøgeren havde været autoriseret tandlæge.
Underretning om en således meddelt autorisation skal tilstilles den  

 centrale sundhedsmyndighed i den eller de stater, hvor tandlægen tidligere  

 har fået autorisation.
De centrale sundhedsmyndigheder skal give hinanden de  

 yderligere oplysninger, som findes nødvendige i anledning af en ansøgt  

 autorisation.
Artikel 4 Er autorisation som tandlæge i en kontraherende stat blevet meddelt en  

 tandlæge på grundlag af hans autorisation i en anden stat, skal  

 autorisationen tilbagekaldes, hvis den oprindelige autorisation  

 tilbagekaldes.
I øvrigt kan autorisationen kun tilbagekaldes af de grunde,  

 som gælder i den stat, hvor den er meddelt, dog at der herved også kan tages  

 hensyn til i anden kontraherende stat begået forbrydelse eller udvist grov  

 uduelighed ved udøvelse af tandlægegerningen eller udvist åbenbar uegnethed  

 som tandlæge.
Bliver en tandlæge, som har fået autorisation i flere af de kontraherende  

 stater, i nogen af disse genstand for judiciel eller disciplinær  

 foranstaltning i anledning af sin tandlægevirksomhed der, eller tilbagekaldes  

 en for ham udfærdiget autorisation, skal den centrale sundhedsmyndighed i den  

 eller de andre kontraherende stater underrettes om foranstaltningen eller  

 tilbagekaldelsen samt om grundlaget derfor.
Sådan underretning skal også ske,  

 hvis der er foretaget begrænsning i tandlægens ret til at ordinere lægemidler  

 eller alkohol fra apotek, eller hvis han frivilligt har givet afkald herpå  

 eller på retten til at udøve tandlægevirksomhed.
Artikel 5 En tandlæge i en kontraherende stat, som har fået autorisation som  

 tandlæge i en anden sådan stat, bør være berettiget til at søge og opnå  

 ansættelse i civil stilling som tandlæge i sidstnævnte stat, uanset at han  

 ikke er statsborger i denne stat.
 Tjeneste som tandlæge i nogen af de kontraherende stater bør ved  

 besættelse af tandlægestilling i anden kontraherende stat tillægges samme  

 værdi som i sidstnævnte stat udført tjeneste af tilsvarende art.
Artikel 6 En tandlæge i en kontraherende stat, som har fået ansættelse i stilling  

 som tandlæge i en anden kontraherende stat, bør i princippet være ligestillet  

 med tandlæger i sidstnævnte stat, for så vidt angår ret til løn og pension  

 samt de øvrige med stillingen forbundne fordele.
Artikel 7 Enhver kontraherende stat forpligter sig til efter undertegnelsen af denne  

 overenskomst at træffe foranstaltninger til i det omfang, det findes muligt,  

 at gennemføre de ændringer af gældende bestemmelser, som er nødvendige til  

 opfyldelse af de i artiklerne 5 og 6 angivne principper, for så vidt angår  

 statslige civile stillinger, og i øvrigt at virke for, at disse principper  

 finder anvendelse også på ikke-statslige stillinger.
Artikel 8 De centrale sundhedsmyndigheder i de kontraherende stater skal nøje følge  

 udviklingen på arbejdsmarkedet for tandlæger i de respektive stater og, når  

 særlige foranstaltninger synes påkrævede, gøre anmeldelse derom til den i  

 medfør af artikel 5 i overenskomsten af 22. maj 1954 om fælles arbejdsmarked  

 nedsatte kommission.
 De centrale sundhedsmyndigheder skal til stadighed give hinanden de  

 meddelelser og oplysninger, som er af betydning for bedømmelsen af  

 udviklingen på arbejdsmarkedet for tandlæger i de respektive stater.
Artikel 9 Efter forhandling skal Island kunne slutte sig til denne overenskomst.
Artikel 10 Denne overenskomst skal ratificeres og ratifikationsinstrumenterne  

 deponeres i det svenske udenrigsministeriums arkiv.
 Overenskomsten træder i kraft, så snart samtlige ratifikationsinstrumenter  

 er deponeret.
 Enhver af de kontraherende stater kan opsige overenskomsten med et varsel  

 på 6 måneder til ophør den 1. juli eller den 1. januar.
Enhver af de kontraherende stater kan med umiddelbar virkning sætte  

 overenskomsten ud af kraft i forhold til en eller flere af de øvrige stater i  

 tilfælde af krig eller krigsfare, eller hvis andre særlige nationale eller  

 internationale forhold måtte gøre det nødvendigt.
Vedkommende staters  

 regeringer skal straks underrettes om beslutningen.
 Til bekræftelse heraf har de befuldmægtigede repræsentanter for de  

 respektive stater undertegnet denne overenskomst og forsynet den med deres  

 segl.
 Udfærdiget i Stockholm den 16. december 1966 i et eksemplar på dansk,  

 finsk, norsk og svensk, af hvilket det svenske udenrigsministerium skal  

 overlade bekræftede genparter til de øvrige kontraherende staters regeringer.
A.
Hessellund Jensen Protokol I forbindelse med den dags dato afsluttede overenskomst mellem Danmark,  

 Finland, Norge og Sverige om et fælles nordisk arbejdsmarked for tandlæger er  

 de kontraherendestater blevet enige om, at overenskomsten ikke skal omfatte  

 Færøerne.
 Til bekræftelse heraf har de befuldmægtigede repræsentanter for de  

 respektive stater undertegnet denne protokol.
 Udfærdiget i Stockholm den 16. december 1966.
A.
Hessellund Jensen Overenskomsten er ratificeret af samtlige signatarmagter.
Det sidste  

 ratifikationsinstrument (Norges) blev deponeret den 2. november 1967,  

 hvorefter overenskomsten i henhold til sine bestemmelser er trådt i kraft  

 samme dato.
 Ved deponeringen af sit ratifikationsinstrument afgav den norske regering  

 følgende erklæring:
»Af hensyn til de i medfør af lov af 27. juli 1956 om udlændinges  

 adgang til riget udfærdigede bestemmelser må der, ligesom for alle  

 udlændinge, herunder nordboer, kræves opholds- og arbejdstilladelse for  

 danske, finske og svenske tandlæger, der vil arbejde i Troms og Finmark  

 fylker.
De tandlæger, der omfattes af overenskomsten, vil imidlertid få  

 opholds- og arbejdstilladelse på grundlag af autorisation meddelt i henhold  

 til overenskomstens artikel 3. Sådan tilladelse vil kun blive nægtet, såfremt  

 hensynet til den offentlige ro og orden og til rigets sikkerhed eller  

 interesser i øvrigt måtte kræve det.« Udenrigsministeriet, den 3. marts 1968.
