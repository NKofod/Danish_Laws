Arbejdsmiljøklagenævnet fastholdt afgørelse med påbud til virksomheden om at etablere en arbejdsmiljøorganisation med mindst en arbejdsmiljøgruppe og et arbejdsmiljøudvalg. (Arbejdsmiljøarbejde - unge løsarbejdere - tælle med  arbejdsmiljøorganisation) Resume Nævnet vurderede, at de unge, der var ansat til at ekspedere kunder, gøre rent og lave burgere, var ansatte, der skulle tælle med i forhold til krav om etablering af en arbejdsmiljøorganisation.
 Nævnet lagde vægt på, at virksomheden havde 45 ansatte i hele virksomheden, hvoraf 35 eller flere ikke var arbejdsgivere eller arbejdsledere, uden at have en arbejdsmiljøorganisation.
 Nævnet lagde også vægt på, at de unge ansatte varetog virksomhedens sædvanlige drift ved arbejdsopgaver, som virksomheden vedvarende var afhængig af personale til.
 Nævnet lagde hertil vægt på, at der var indgået en ansættelseskontrakt med de unge deltidsansatte, ligesom de var underlagt virksomhedens instruktionsbeføjelse og kontrol med arbejdets udførelse.
 Nævnet præciserede, at det ikke var afgørende for vurderingen af, hvem der skulle medregnes, at de ansatte kunne sige nej til arbejdet.
 Afgørelsen blev truffet af et enigt nævn.
Den konkrete afgørelse I har klaget over Arbejdstilsynets afgørelse af den 26. august 2019 om etablering af arbejdsmiljøorganisation.
 Arbejdsmiljøklagenævnet har nu afgjort sagen på møde den 3. december 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 26. august 2019 med påbud til jer om at etablere en arbejdsmiljøorganisation med mindst en arbejdsmiljøgruppe og et arbejdsmiljøudvalg.
 Det betyder, at nævnet er kommet til samme resultat som Arbejdstilsynet.
 Nævnets afgørelse skal efterkommes senest den 15. marts 2021.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at I skal etablere en arbejdsmiljøorganisation med mindst en arbejdsmiljøgruppe og et arbejdsmiljøudvalg.
 Nævnet vurderer, at de unge, der er ansat til at ekspedere kunder, gøre rent og lave burgere, er ansatte, der skal tælle med i forhold til krav om etablering af en arbejdsmiljøorganisation.
Hvad er afgørende for resultatet Nævnet lægger vægt på, at I på tilsynstidspunktet den 22. august 2019 havde 45 ansatte i hele virksomheden, hvoraf 35 eller flere ikke var arbejdsgivere eller arbejdsledere, uden at have en arbejdsmiljøorganisation.
Det følger af reglerne, at der skal oprettes en arbejdsmiljøorganisation, hvis en virksomhed har mere end 10 ansatte.
Hvis der er 35 eller flere ansatte, skal samarbejdet organiseres, så der oprettes en arbejdsmiljøorganisation med to niveauer.
 Det fremgår af lovbemærkningerne til arbejdsmiljøloven, at formålet med en arbejdsmiljøorganisation er, at det tilstræbes at skabe grundlag for, at virksomhederne selv kan løse sikkerheds- og sundhedsspørgsmål.
Alle ansatte, undtagen virksomhedsledere eller arbejdsledere, regnes med, når antallet af ansatte opgøres.
Ansatte ved kontor, administration og butiksarbejde skal dog kun medregnes, hvis de er beskæftiget mindst 10 timer pr. uge.
Ingen af jeres unge ansatte er beskæftiget ved administrativt arbejde, butiksarbejde, eller arbejde, der kan sidestilles hermed.
De er beskæftiget med at ekspedere kunder, gøre rent og lave burgere.
De varetager jeres sædvanlige drift ved arbejdsopgaver, som I vedvarende er afhængig af personale til.
Nævnet lægger endvidere vægt på, at det er indgået en ansættelseskontrakt med de unge deltidsansatte, der står til rådighed og udfører arbejde for jer, ligesom de er underlagt jeres instruktionsbeføjelse og kontrol med arbejdets udførelse.
De kan blive afskediget, hvis I som virksomhed ikke længere ønsker at bruge dem.
De er også omfattet af reglerne om ansættelsesbeviser.
 Nævnet er opmærksom på, at I har henvist til to tidligere afgørelser fra nævnet, hvor nævnet fandt, at virksomheden ikke skulle oprette en arbejdsmiljøorganisation, da nogle af de beskæftigede ikke skulle medregnes.
Nævnet finder, at der ikke er tale om sammenlignelige sager.
I de nævnte sager, som omhandlede serveringsarbejde, var der tale om enkeltstående og uafhængige arbejdsforhold, hvor der blev indgået en aftale ved hver enkelt beskæftigelse (servering), og hvor de pågældende kunne takke nej til arbejdet.
De var ikke ansat mere end fra gang til gang, og de havde ikke pligt til at stille deres arbejdskraft til rådighed.
Nævnet er enig i, at man i de nævnte fortilfælde kan få det indtryk, at det har været afgørende for vurderingen, at de ansatte kunne sige nej til arbejdet.
Nævnet har derfor også med denne afgørelse fundet anledning til at præcisere sin praksis.
Om reglerne Det følger af arbejdsmiljøloven, at i virksomheder med 35 eller flere ansatte skal samarbejdet organiseres, så der oprettes en arbejdsmiljøorganisation med to niveauer.
 Det følger af reglerne om samarbejde om sikkerhed og sundhed, at virksomheder med 10 eller flere ansatte skal samarbejdet om sikkerhed og sundhed foregå i en arbejdsmiljøorganisation.
 Det følger endvidere af disse regler, at alle ansatte, der ikke er virksomhedsledere eller arbejdsledere skal medregnes.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, samt brev fra jer af 7. august 2020.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om etablering af arbejdsmiljøorganisation  § 6 b, i lov om arbejdsmiljø, jf. lovbekendtgørelse nr. 674 af 25. maj 2020.
  § 6, stk. 1, § 8 og § 12 i bekendtgørelse nr. 1181 af 15. oktober 2010 om samarbejde om sikkerhed og sundhed.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 2 Samarbejde om sikkerhed og sundhed § 6 b.
I virksomheder med 35 eller flere ansatte skal samarbejdet organiseres således, at der oprettes en arbejdsmiljøorganisation med følgende to niveauer:
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1181 af 15. oktober 2010 om samarbejde om sikkerhed og sundhed Kapitel 3 Virksomheder med arbejdsmiljøorganisation Etablering af en arbejdsmiljøorganisation § 6. I virksomheder med 10 eller flere ansatte skal samarbejdet om sikkerhed og sundhed foregå i en arbejdsmiljøorganisation.
 § 8. Alle ansatte, der ikke er virksomhedsledere eller arbejdsledere i henhold til arbejdsmiljølovens § 23 og § 24, medregnes efter §§ 6, stk. 1, 7, og 12.
 Stk. 2. Ved kontorarbejde, andet administrativt arbejde og ved arbejde i butikker og lignende, medregnes efter §§ 6, stk. 1, 7, og 12 kun ansatte, der er beskæftiget 10 timer eller mere ugentligt.
 Stk. 3. Ansatte, der alene er antaget til at udføre et bestemt bygge- og anlægsarbejde på et midlertidigt eller skiftende arbejdssted, medregnes ikke efter §§ 6, stk. 1, og 12 på virksomhedens faste arbejdssted.
 Stk. 4. Ved sæsonbetonet virksomhed skal samarbejdet om sikkerhed og sundhed foregå i en arbejdsmiljøorganisation, når 10 eller flere ansatte er beskæftiget samtidigt i mindst 3 ud af 12 sammenhængende måneder.
Arbejdsmiljøorganisation i flere 1 niveauer § 12. I virksomheder med 35 eller flere ansatte skal arbejdsgiveren etablere en arbejdsmiljøorganisation i 2 niveauer bestående af 1. 1 niveau med en eller flere arbejdsmiljøgrupper og 2. 1 niveau med et eller flere arbejdsmiljøudvalg.
Stk. 2. En arbejdsmiljøgruppe består af 1 udpeget arbejdsleder og 1 valgt arbejdsmiljørepræsentant. ¬Stk. 3. Et arbejdsmiljøudvalg består af arbejdsledere og arbejdsmiljørepræsentanter fra en eller flere arbejdsmiljøgrupper med arbejdsgiveren eller dennes repræsentant som formand.
Formanden skal kunne handle på arbejdsgiverens vegne i arbejdsmiljøspørgsmål. ¬Stk. 4. Antallet af arbejdsmiljøgrupper i en arbejdsmiljøorganisation fastsættes efter § 16. Ved arbejde omfattet af § 7 skal der dog oprettes 1 eller flere arbejdsmiljøgrupper på hvert udearbejdssted. ¬Stk. 5. Virksomheder kan oprette arbejdsmiljøorganisation i mere end 2 niveauer.
