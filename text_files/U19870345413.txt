En virksomhed blev enig med de ansatte om en 2-årig lønaftale, som  

 blev godkendt af arbejdsgiverorganisationen.
Et tillæg til lønaftale, der gav  

 mulighed for yderligere lønregulering i tilfælde af lønstigninger på andre  

 virksomheder, blev ikke indsendt til arbejdsgiverorganisationen af  

 virksomheden.
Det lagdes til grund, at begge parter vidste, at tillægget ikke  

 ville blive godkendt af arbejdsgiverorganisationen og at det var derfor, at  

 tillægget ikke blev indsendt til godkendelse.
Da arbejdsgiverorganisationen  

 senere alligevel blev opmærksom på tillægget, meddelte den virksomheden, at  

 tillægget ikke kunne godkendes, og virksomheden meddelte de ansatte, at man  

 ikke kunne efterleve tillægsaftalen.
 Arbejdsretten fandt, at arbejdsgiverorganisationens senere  

 underkendelse af tillægget ikke kunne fritage virksomheden for at overholde  

 denne del af aftalen, fordi der netop ikke var taget forbehold om  

 arbejdsgiverorganisationens godkendelse.
 Hverken arbejdsgiverorganisationen eller virksomheden fandtes at have  

 pådraget sig noget bodsansvar.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation på egne vegne og for Fyens Stiftstidende  

 A/S for Arbejdsretten for overenskomststridig handlemåde ved at tilbagekalde  

 en mellem repræsentanter for virksomheden og typograferne indgået lokal  

 lønaftale, som Det tekniske Forhandlingsudvalg under Danske Dagblades  

 Forenings Forhandlingsorganisation har nægtet at godkende.
 Sagens nærmere omstændigheder er efter det oplyste følgende:
Efter at loven om fornyelse og forlængelse af kollektive overenskomster og  

 aftaler m.v. var trådt i kraft den 1. april 1985, blev der indledt  

 forhandlinger om en lønaftale mellem virksomheden og det typografiske  

 personale.
Forhandlingerne resulterede i en 2-årig lønaftale af 21. august  

 1985, indeholdende en regulering af typografernes ugeløn med 75 kr. pr. 1.  

 april 1985 og yderligere 75 kr. pr. 1. marts 1986. Forud for aftalens  

 indgåelse havde Forhandlingsorganisationens tekniske Forhandlingsudvalg på  

 virksomhedens forespørgsel tilkendegivet, at en aftale med dette indhold  

 ville kunne godkendes, selv om de fastsatte beløbsrammer i loven om fornyelse  

 og forlængelse af kollektive overenskomster og aftaler m.v. derved blev  

 overskredet i overenskomstperiodens andet år.
I overensstemmelse hermed blev  

 aftalen godkendt i udvalget den 9. september 1985.
Forud herfor var der imidlertid føjet et »tillæg« til aftalen i  

 form af et »Mødereferat - vedrørende lønforhandling 21. august  

 1985«.
Af referatet fremgår, at mødedeltagerne var virksomhedens  

 tekniske direktør Carsten Østerbye og fællestillidsmanden Povl Rasmussen, der  

 begge har underskrevet referatet.
I dette hedder det bl.a.:
 »I forbindelse med den dags dato underskrevne aftale om  

 lønforhøjelser, er det klart, at eventuelle yderligere lønforhandlinger først  

 kan finde sted, hvis lønforhøjelsen pr. 1. marts 1986 bringer Fyens  

 Stiftstidendes typografers løn i ubalance i forhold til DT-F's  

 halvårsstatistik, altså at der sker en udhuling af typografernes løn i  

 forhold til den nuværende placering i statistikken, samt i forhold til det  

 odense'anske gennemsnit (Odense afdeling). En eventuel regulering som følge  

 af ovenstående, sker først, når den tekniske direktør og fællestillidsmand  

 har halvårs statistikken (oktober 1986) til rådighed for beregning.
 Fyens Stiftstidendes intentioner med gratialet er, at det er kommet for at  

 blive, men Fyens Stiftstidende har gjort opmærksom på, at gratialet kan indgå  

 i en eventuel indført overskudsdeling.
 Karensdagsordningen vil blive ophævet fra og med mandag 26. august 1985.
21. august 1985, tilføjelse 26. august 1985.« Mødereferatet, som ikke medfulgte ved fremsendelsen af lønaftalen af 21.  

 august 1985 til godkendelse i Forhandlingsudvalget, fik  

 Forhandlingsorganisationen først kendskab til den 17. september 1985 under et  

 mæglingsmøde i Århus, hvori deltog bl.a. afdelingschef Sven-Erik Hørmann fra  

 Forhandlingsorganisationen.
Denne kontaktede virksomheden, der den 26. s.m.  

 fremsendte mødereferatet med tilføjelsen af 26. august 1985. Under et  

 telefonmøde den 27. september 1985 besluttede Forhandlingsudvalget herefter  

 at nægte godkendelse af tillægget, hvilket samme dag blev meddelt  

 virksomhedens ledelse telefonisk og efterfølgende bekræftet i en skrivelse af  

 4. oktober 1985, hvori det hedder:
 »Vedr.: Husaftaler - lønregulering.
 I fortsættelse af behagelig telefonsamtale ved teknisk direktør Carsten  

 Østerbye skal det hermed bekræftes, at Det tekniske Forhandlingsudvalg på et  

 telefonmøde, fredag, den 27. september 1985, har behandlet det af Fyens  

 Stiftstidende fremsendte aftalekompleks bestående af......... mødereferat  

 dateret 21. august 1985 underskrevet af tekniske direktør Carsten Østerbye og  

 fællestillidsmand Poul Rasmussen.
 Det tekniske Forhandlingsudvalg behandlede på sit møde den 9. september  

 1985 den mellem Fyens Stiftstidende og det typografiske personale indgåede  

 lønaftale dateret 21. august 1985. Denne aftale godkendtes.
Udvalget har nu gennemgået mødereferatet, der knytter sig til den  

 godkendte lønaftale samt uddyber forståelsen af samme.
Udvalget kan efter det  

 nu oplyste ikke godkende aftalen, idet det af mødereferatet fremgår, at der  

 er en genforhandlingsklausul og, at denne genforhandlingsklausul relaterer  

 sig til Dansk Typograf-Forbunds halvårs statistik, med det resultat at sker  

 der en udhulning af typografernes løn i forhold til den nuværende placering i  

 statistikken samt i forhold til det odenseanske gennemsnit (Odense afdeling)  

 udløser dette eventuelt en regulering.
Udvalget skal gøre opmærksom på, at man netop i 1981 var ude i en  

 langvarig konflikt med det formål at frigøre sig for enhver lønaftale  

 byggende på statistiske gennemsnit eller automatik.
Udvalget ser derfor med  

 megen alvor på det mødereferat, der nu dukker op om forståelsen af  

 lønaftalen.
 Det må derfor skriftligt meddeles fællestillidsmand Poul Rasmussen, at  

 mødereferatet om forståelsen af lønaftalen ikke har kunnet godkendes, og  

 dermed bortfaldet med øjeblikkelig virkning, og at det ikke senere vil kunne  

 påberåbes.
 Udvalget imødeser kopi af den skriftlige meddelelse til  

 fællestillidsmanden, hvorpå der kvitteres for modtagelsen.
Da indholdet af aftalen er et alvorligt brud på den politik, der blev lagt  

 i forbindelse med konflikten i 1981, ser Det tekniske Forhandlingsudvalg sig  

 nødsaget til at videresende sagen til Forhandlingsorganisationens  

 bestyrelse.« I skrivelse af 23. december 1985 underrettede virksomhedens ledelse  

 herefter fællestillidsmand Povl Rasmussen om Forhandlingsorganisationens  

 afgørelse.
Det hedder i skrivelsen:
 »Vedr.: lønaftalen af 21/8-85 samt mødereferat af 21/8-85 og 26/8-85.
 Ovenstående aftale og mødereferat er i overensstemmelse med de gældende  

 regler sendt til godkendelse i DDFF.
 Lønaftalen er blevet godkendt, men DDFF vil ikke godkende mødereferatet.
Årsagen til dette er at referatet, efter Forhandlingsorganisationens  

 opfattelse, har indbygget en automatisk virkende regulering.
En del af  

 konflikten i 1981 gik netop på at fjerne automatiske reguleringer, derfor vil  

 DDFF ikke godkende nogen form for lokal ordning, der kan medvirke til at  

 indføre automatiske reguleringer igen.
 For en ordens skyld vil jeg gerne understrege, at DDFF's afvisning af  

 mødereferatet alene går på lønreguleringen, DDFF afviser hverken gratiale  

 eller karensdagsordningen.
Det er Fyens Stiftstidendes opfattelse, at lønaftalen som sådan består,  

 men at mødereferatets henvisning til lønreguleringerne er bortfaldet.
Da  

 mødereferatet, en af typografernes forudsætninger for at indgå lønaftalen, nu  

 er bortfaldet, foreslår jeg, at vi mødes i  

 »lønforhandlingsudvalget« snarest muligt for at drøfte  

 konsekvenserne for lønaftalekomplekset.' Fællestillidsmand Povl Rasmussen besvarede skrivelsen den 27. december  

 1985 og understregede i sit svar, at det tekniske personale fastholdt  

 aftalen, herunder mødereferatet, der var indgået uden forbehold ca. 4 måneder  

 tidligere, men at man naturligvis var villig til at komme til et møde.
 Mødet blev afholdt den 2. januar 1986. I referatet fra mødet hedder det:
 »CØ startede med at gennemgå brevet af 23. december 1985 og sluttede  

 med at gøre opmærksom på, at Fyens Stiftstidende a-s havde den opfattelse, at  

 lønaftalen bestod - men at Fyens Stiftstidende a-s var opmærksom på, at en af  

 typografernes forudsætninger for at indgå lønaftalen var bortfaldet.
 P.R. henviste til typografernes brev af 27.12.85 og gjorde opmærksom på,  

 at der er gået 4 måneder, siden lønaftalen blev indgået, og at aftalen ikke  

 har noget forbehold.
 PR gjorde endvidere opmærksom på konsekvenser for aftaleindgåelser i al  

 almindelighed, hvis den ene part kan komme et kvartal efter aftalers  

 indgåelse, og blot meddele at aftalen ikke blev godkendt af den respektive  

 organisation, ville det efter PR's opfattelse blive sværere at indgå aftaler  

 i fremtiden.
 PR undrede sig meget over formen, idet PR ikke havde hørt om brevet før  

 18.12.85, hvor han af helt andre årsager mødte Sven-Erik Hørmann, DDFF, i  

 København, og Sven-Erik Hørmann havde spurgt, om PR havde fået et brev fra  

 CØ, da PR svarede, at han ikke havde modtaget noget brev fornylig - ville  

 Sven-Erik Hørmann ikke kommentere det yderligere, med begrundelsen at vi  

 skulle være gode ved hinanden i juletiden.
 CØ beklagede, at Sven-Erik Hørmann havde været så åbenmundet.
 Per R påpegede, at DT-F ikke skal godkende en lokal indgået lønaftale, Per  

 R var opmærksom på, at arbejdsgiverorganisationen havde denne ret i henhold  

 til overenskomsten.
 PR gjorde endnu engang opmærksom på, at der var gået 4 måneder fra  

 lønaftalens indgåelse til brevet dateret 23.12.85, og gjorde samtidig  

 opmærksom på, at det jo ikke var nogle lønforhandlinger, der var overstået på  

 »8 dage«, men forhandlingerne om lønaftalens indgåelse varede i  

 knapt et halvt år.
 CØ forklarede, at når typograferne oplevede, at der var gået så lang tid,  

 så skyldtes det alene, at Fyens Stiftstidende ikke havde gjort typograferne  

 opmærksomme på problemer, der var opstået i forholdet til DDFF.
DDFF havde i slutningen af september sendt indtil flere breve til Fyens  

 Stiftstidende.
Fyens Stiftstidende havde protesteret mod brevenes indhold,  

 idet brevene efter Fyens Stiftstidendes opfattelse var fyldt med  

 misforståelser.
Nu var forholdet afklaret mellem Fyens Stiftstidende og DDFF  

 i et brev, som Fyens Stiftstidende havde modtaget den 17.12.1985, da  

 resultatet er blevet, som det er, kan man med bagklogskab nemt konstatere, at  

 Fyens Stiftstidende selvfølgelig skulle have informeret typograferne på et  

 tidligere tidspunkt, men Fyens Stiftstidende havde valgt ikke at informere på  

 et tidligt tidspunkt for ikke at skabe unødvendig uro.
Mødet sluttede ved, at  

 PR meddelte, at den tekniske personaleklub ville indklage Fyens Stiftstidende  

 a-s for aftalebrud.
Der var på mødet enighed om, at begge parter skulle medvirke til en  

 afklaring af Fyens Stiftstidendes brev af 23. december 1985, så hurtigt som  

 muligt.' Efter afholdt fællesmøde en 17. februar 1986 blev sagen ved klageskrift af  

 5. marts 1986 indbragt for Arbejdsretten, hvor klagerne har nedlagt påstand  

 om, at indklagede, Fyens Stiftstidende A/S, tilpligtes at efterleve aftalen  

 af 21. og 26. august 1985, og at såvel Fyens Stiftstidende A/S som Danske  

 Dagblades Forenings Forhandlingsorganisation tilpligtes til Dansk  

 Typograf-Forbund at betale en efter rettens skøn fastsat bod.
 De indklagede har påstået frifindelse.
Det er oplyst, at overenskomsten mellem Danske Dagblades Forenings  

 Forhandlingsorganisation og Dansk Typograf-Forbund siden  

 overenskomstfornyelsen i 1983 indeholder en bestemmelse om, at  

 »arbejdsgiverorganisationen og virksomhederne er berettiget til at  

 begrænse den samlede lønudvikling i den enkelte virksomhed.« I den  

 københavnske overenskomst findes en udtrykkelig bestemmelse om, at  

 husoverenskomster for at være gyldige skal godkendes af organisationerne og i  

 øvrigt kan opsiges gensidig med 4 ugers varsel.
I provinsoverenskomsten  

 findes ingen tilsvarende bestemmelse, men efter indklagedes opfattelse er der  

 mangeårig praksis for, at husaftaler også i provinsen først får gyldighed,  

 når de er godkendt af organisationerne.
 For Arbejdsretten er der afgivet forklaring af afdelingschef i Danske  

 Dagblades Forenings Forhandlingsorganisation Sven-Erik Hørmann og teknisk  

 direktør Carsten Østerbye.
Afdelingschef Sven-Erik Hørmann har forklaret, at  

 Forhandlingsorganisationen efter vedtagelsen af overenskomstfornyelsesloven  

 udsendte et cirkulære til medlemmerne, hvoraf fremgik, at lønnen det første  

 år maksimalt måtte stige 2%, svarende til 75 kr. om ugen, og det følgende år  

 1,5%, svarende til 60 kr. om ugen.
I den følgende tid var man i stadig  

 kontakt med medlemsvirksomhederne, herunder Fyens Stiftstidende A/S, for at  

 bistå disse under lønforhandlingerne.
På et tidspunkt blev vidnet kontaktet  

 af direktør Østerbye, der oplyste, at man nu havde mulighed for at indgå en  

 2-årig aftale med typograferne og dermed undgå de komplikationer, som normalt  

 følger med de lokale lønforhandlinger.
Forudsætningen herfor var imidlertid,  

 at der kunne dispenseres fra cirkulærets bestemmelse om, at lønnen det andet  

 år kun måtte stige med 60 kr. om ugen, således at der også dette år kunne ske  

 forhøjelse med 75 kr. om ugen.
Fra Forhandlingsudvalgets side tilkendegav  

 man, at en sådan aftale kunne forventes godkendt.
Man fik herefter tilsendt  

 aftalen af 21. august 1985, men ikke tillægget til denne.
Aftalen blev  

 godkendt den 9. september 1985. Vidnet blev først under mæglingsmødet i Århus  

 den 17. s.m. bekendt med tillægget til aftalen, som han straks var klar over  

 ikke kunne godkendes, fordi man i 1981 havde været ude i en omfattende  

 konflikt netop med det formål at få afskaffet den automatiske lønregulering.  

 Vidnet ringede derfor straks til direktør Østerbye, der erkendte, at der  

 forelå et sådant tillæg til den godkendte aftale.
Under samtalen fik vidnet  

 nærmest det indtryk, at tillægget ikke var noget, som Forhandlingsudvalget  

 skulle have set.
Ved telefonmødet i udvalget den 27. september 1985 blev  

 tillægget underkendt, hvilket vidnet straks efter telefonisk underrettede  

 direktør Østerbye om og efterfølgende bekræftede i brevet af 4. oktober 1985.  

 Som anført i brevet blev sagen sendt til Forhandlingsorganisationens  

 bestyrelse, der besluttede at idømme Fyens Stiftstidende A/S en bøde på  

 50.000 kr.
Da vidnet i december 1985 talte med fællestillidsmand Povl  

 Rasmussen, blev han overrasket over at høre, at denne endnu ikke var  

 underrettet om underkendelsen af tillægget, idet Forhandlingsorganisationen  

 forventer, at medlemmerne retter sig efter de afgørelser, der træffes i  

 Forhandlingsudvalget og - organisationen.
Teknisk direktør Carsten Østerbye har forklaret, at man fra virksomhedens  

 side efter 3-4 måneders lønforhandlinger i foråret 1985 besluttede, at man  

 skulle stræbe efter at få 2-årige aftaler med personalegrupperne, hvis dette  

 overhovedet var muligt, for dermed at undgå flere belastende lønforhandlinger  

 i overenskomstperioden.
Man gik derfor med til at forhøje lønnen med 75 kr.  

 om ugen også i det andet overenskomstår.
Det gav imidlertid anledning til  

 mange diskussioner, fordi typograferne var bange for, at der kunne være  

 andre, som sprængte lønrammerne og dermed opnåede større lønforhøjelser i  

 løbet af 2-års perioden.
Vidnet og fællestillidsmand Povl Rasmussen enedes  

 derfor om det tillæg til aftalen af 21. august 1985, som fremgår af  

 mødereferatet.
Både vidnet og typograferne var fuldstændig klar over, at  

 tillægget ikke var i overensstemmelse med Forhandlingsorganisationens  

 cirkulære, og at kun selve lønaftalen, men ikke tillægget, ville blive  

 godkendt af Forhandlingsudvalget.
Man var med andre ord helt klar over, at  

 man skulle »gå stille med dørene«.
Tillægget blev derfor ikke sendt  

 ind til Forhandlingsudvalget til godkendelse.
Klagerne har til støtte for påstandens første led anført, at der under  

 lønforhandlingerne opnåedes enighed om en aftale, der nok gik uden for de  

 rammer, som var afstukket af Forhandlingsorganisationen, men som virksomheden  

 ikke var blevet intimideret til at indgå.
Virksomheden, der var klar over, at  

 tillægget ikke ville blive godkendt af Forhandlingsudvalget, skjulte dette  

 for udvalget og fremsendte alene aftalen af 21. august 1985 til godkendelse.  

 Den efterfølgende underkendelse af tillægget til aftalen blev klagerne først  

 underrettet om den 23. december 1985. Under disse omstændigheder må  

 virksomheden være bundet af aftalen som helhed, herunder tillægget til denne.  

 Fællestillidsmanden måtte kunne gå ud fra, at han forhandlede med en  

 ligestillet part, og det var direktør Østerbyes ansvar, at man fra  

 virksomhedens side skjulte noget over for sin egen organisation.
I givet fald  

 måtte man fra organisationens side have reageret omgående og ikke først efter  

 en uges forløb, hvorefter man - uanset det strenge pålæg til virksomheden i  

 skrivelsen af 4. oktober 1985 - forholdt sig passiv med den følge, at  

 virksomheden først efter ca. 4 måneders forløb underrettede  

 fællestillidsmanden om underkendelsen af tillægget.
Til støtte for påstandens andet led har klagerne anført, at der foreligger  

 et klart brud på en indgået aftale, der må udløse bodsansvar for  

 virksomheden.
Da Forhandlingsorganisationen aktivt har deltaget heri, må også  

 organisationen ifalde ansvar for det begåede aftalebrud.
De indklagede har bestridt, at tillægget til aftalen af 21. august 1985 er  

 gyldigt, idet husaftaler skal godkendes af organisationerne for at have  

 gyldighed, og en sådan godkendelse ikke er opnået for så vidt angår  

 tillægget, men alene for aftalen.
Det er vel rigtigt, at  

 provinsoverenskomsten ikke indeholder en bestemmelse svarende til  

 bestemmelsen i Københavneroverenskomsten om godkendelse som  

 gyldighedsbetingelse, men praksis er den samme efter de to overenskomster,  

 hvilket klagerne er fuldstændig klar over.
Det er derfor uden betydning, at  

 der ikke er taget udtrykkeligt forbehold om godkendelse af aftalen og  

 tillægget hertil.
Forhandlingsudvalgets underkendelse af tillægget har  

 hjemmel i den bestemmelse i parternes overenskomst, hvorefter  

 arbejdsgiverorganisationen er berettiget til at begrænse den samlede  

 lønudvikling i den enkelte virksomhed.
Den påståede passivitet er uden  

 betydning i denne sag, fordi typograferne var ganske på det rene med, at den  

 første godkendelse af aftalen blev givet under urigtige forudsætninger, og at  

 tillægget hertil ikke ville blive godkendt og derfor ikke skulle forelægges  

 Forhandlingsorganisationen til godkendelse.
Hverken virksomheden eller  

 organisationen har handlet overenskomststridigt ved henholdsvis at fragå en  

 aftale, som begge parter vidste ikke ville blive godkendt, og ved at  

 underkende denne aftale.
Der er derfor heller intet grundlag for at tage  

 klagernes bodspåstand til følge.
 Arbejdsretten skal udtale:
Efter bevisførelsen lægger retten til grund, at der under  

 lønforhandlingerne i foråret og sommeren 1985 mellem repræsentanter for  

 virksomhedens ledelse og typograferne opnåedes enighed dels om en 2-årig  

 aftale, der kunne godkendes af organisationerne, dels om et tillæg hertil, om  

 hvilket begge parter vidste, at det ikke ville blive godkendt af  

 virksomhedens organisation.
Der var derfor enighed om, at tillægget ikke  

 skulle indsendes til organisationen, men være gældende mellem parterne uden  

 sådan godkendelse.
I hvert fald under disse omstændigheder findes organisationens senere  

 underkendelse af tillægget ikke at kunne fritage virksomheden for at  

 overholde denne del af aftalen, hvis gyldighed parterne imellem netop ikke  

 var betinget af eller forudsatte organisationernes godkendelse.
For så vidt  

 angår første led af påstanden gives der herefter klagerne medhold.
Hvad bodspåstanden angår, finder retten, at hverken  

 Forhandlingsorganisationen eller virksomheden har pådraget sig bodsansvar ved  

 henholdsvis at underkende og derefter søge at frigøre sig for en aftale, som  

 typograferne ved aftalens indgåelse vidste ville blive underkendt, hvis  

 Forhandlingsorganisationen fik kendskab til den, og som repræsentanter for  

 forbundet derefter selv gjorde organisationen bekendt med under et senere  

 mæglingsmøde i Århus.
De indlagedes frifindelsespåstand tages derfor for så  

 vidt til følge.
 T h i k e n d e s f o r r e t :
 Indklagede, Fyens Stiftstidende A/S, tilpligtes at efterleve aftalen af  

 21. og 26. august 1985. I øvrigt frifindes såvel denne indklagede som  

 indklagede, Danske Dagblades Forenings Forhandlingsorganisation.
 I sagsomkostninger betaler de indklagede 2.000 kr. til Arbejdsretten.
 (* 1) Henvisninger: Per Jacobsen s. 92 (note 42), Hasselbalch  

 Kollektivarbejdsretten s. 85, K 10.924 (A 1986 s.103), K 8385 (A 1978 s.88).
