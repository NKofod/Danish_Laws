Indsigelse mod meddelelse af patent på »fremgangsmåde til  

 fremstilling af fedtstoffer ved samordning af fedtsyrearetikler i  

 glyceride« ikke taget tilfølge.
Afgørelsen blev med mindre ændring  

 stadfæstet af ankenævnet.
År 1991, den 4. april afsagde Patentankenævnet (Grønning-Nielsen, Franck, Niordson, Ansgar Sørensen) følgende KENDELSE i sagen j.nr.
P 36/88: Klage fra Aarhus Oliefabrik A/S, Aarhus,  

 v/Patentbureau Hofman-Bang Boutard A/S over Patentdirektoratets afgørelse af  

 patentansøgning nr. 0563/77 fra Unilever NV, Holland, v/Patentbureau Budde,  

 Schou & Co.
 Den 5. januar 1987 fremlagdes under nr. 150.209 en af Unilever NV.,  

 Holland, den 10. februar 1977 indleveret ansøgning om patent på  

 »Fremgangsmåde til fremstilling af fedtstoffer ved omordning af  

 fedtsyreradikaler i glycerider«.
 De fremlagte krav lød således:
 »1.Fremgangsmåde til fremstilling af fedtstoffer ved omordning af  

 fedtsyreradikaler i glycerider ved interesterificering af fedstoffer i  

 nærværelse af en interesterificeringskatalysator,  kendetegnet ved, at  

 der som interesterificeringskatalysator anvendes et lipase-enzym, idet der  

 anvendes en lille mængde vand til aktivering af enzymet.
 2. Fremgangsmåde ifølge krav 1, kendetegnet ved, at der er en  

 0,2-1% vand til stede, beregnet på vægten af fedtreaktanterne.
 3. Fremgangsmåde ifølge krav 1 eller 2, kendetegnet ved, at enzymet  

 er til stede i en mængde på 0,05-5%, beregnet på vægten af fedtreaktanterne.
 4. Fremgangsmåde ifølge et hvilket som helst af de foregående krav,  

kendetegnet ved, at der anvendes et enzym, der er specifikt med hensyn  

 til reaktivitet.
 5. Fremgangsmåde ifølge krav 4, kendetegnet ved, at det anvendte  

 enzym er valgt blandt Rhizopus-, Geotrichum- og Aspergillus-lipase.
 6. Fremgangsmåde ifølge et hvilket som helst af de foregående krav,  

kendetegnet ved, at det anvendte enzym er Candida cylindracae,  

 Geotrichum Candidum-, Rhizopus delemar-, Rhizopus arrhizus-, Rhizopus  

 japonicus- eller Aspergillus niger-lipase.
 7. Fremgangsmåde ifølge krav 1, 2 eller 3, kendetegnet ved, at  

 enzymet er en pankreatisk lipase.
 8. Fremgangsmåde ifølge et hvilket som helst af de foregående krav,  

kendetegnet ved, at der et indifferent bæremiddel til stede til  

 lettelse af fordelingen af enzymet og vand.
 9. Fremgangsmåde ifølge krav 8, kendetegnet ved, at enzymet er  

 fordelt på bæreren før anvendelse i processen.
 10. Fremgangsmåde ifølge krav 8 eller 9, kendetegnet ved, at der er  

 1-10% bæremiddel til stede.
 11. Fremgangsmåde ifølge krav 8, 9 eller 10, kendetegnet ved, at  

 bæreren består af diatomejord, aktivkul, aluminiumoxid, glas,  

 carboxymethylcellulose eller hydroxylapatit.
 12. Fremgangsmåde ifølge et hvilket som helst af de foregående krav,  

kendetegnet ved, at enzymet genvindes og genanvendes i processen.
 13. Fremgangsmåde ifølge et hvilket som helst af de foregående krav,  

kendetegnet ved, at enzymet dispergeres i en opløsning af  

 fedtreaktanterne i et indifferent organisk opløsningsmiddel.
 14. Fremgangsmåde ifølge krav 13, kendetegnet ved, at  

 opløsningsmidlet omfatter en alkan eller jordoliefraktion.
 15. Fremgangsmåde ifølge et hvilket som helst af de foregående krav,  

kendetegnet ved, at fedtreaktanterne omfatter en fri fedtsyre.
16. Fremgangsmåde ifølge krav 15, kendetegnet ved, at molforholdet  

 mellem triglycerid og fri fedtsyre ligger mellem 0,3:1 og 7:1.« Klageren i denne sag nedlagde ved skrivelse af 2. april 1987 indsigelse  

 mod udstedelse af patent.
I skrivelsen er anført:
 »Aarhus Oliefabrik A/S ønsker hermed at gøre indsigelse mod  

 ovennævnte patentansøgning med anmodning om afvisning af ansøgningen i sin  

 helhed.
Primært begrundes dette med henvisning til manglende nyhedsværdi, som  

 specificeret i det følgende.
Kravet om industriel anvendelighed menes heller  

 ikke imødekommet, idet anvisninger på industriel anvendelse af fremgangsmåden  

 angår produktion af levnedsmidler.
Det har længe været alment kendt, at lipaser katalyserer både syntese- og  

 hydrolyseaktioner.
Så langt tilbage som i 1911 publicerede Jalander (1) et  

 arbejde, der demonstrerede, at ricinuslipase besad disse egenskaber, omend  

 det ikke lykkedes at isolere det dannede triglycerid.
Borgstrøm påviste i 1954 (3), at lipasekatalyseret spaltning af  

 triglycerider, resulterende i diglycerider og evt. monoglycerider samt frie  

 fedtsyrer var reversibel, og at den hydrolytiske reaktion uværgerligt vil  

 være fulgt af et vist niveau af genforestring (gendannelse af triglycerider),  

 eventuelt med ændret fedtsyresammensætning). Senere har bl.a.
Iwai et al.  

 (1964, ref. 5) på elegant vis demonstreret eksistensen af ligevægten triglycerid + vand = diglycerid + fedtsyre samt muligheden for at favorisere syntesereaktionen ved at reducere  

 vandindholdet i reaktionsblandingen.
Tilsættes et triglycerid, indeholdende  

 lav vandkoncentration lipase og en given fedtsyre i stort overskud, bliver  

bruttoreaktionen, udskiftning af fedtsyrer, en såkaldt lipasekatalyseret  

 omestring.
Som nævnt af Fabisch i 1933 (2) blev nødvendigheden af små vandmængder i  

 enzymatiske omestringer allerede påpeget i 1906 (Pottevin, H.
Bull. soc.  

 chim. 35 , 693). Dette forhold er senere, og før ansøgningens  

 prioritetsdato, blevet pointeret af adskillige forfattere.  

Lipasekatalyseret omestring og den såkaldte aktivering kan således næppe  

 betragtes som havende nyhedsværdi .
 Specificiteten af de i ansøgningen nævnte mikrobielle lipaser og  

 pankreaslipase er bl.a. påvist i henholdsvis ref. 3, 4, 5 og 6 og  

 repræsenterer derfor ikke nogen ny erkendelse.
 Udfaldet af immobiliseringseksperimenter afhænger på uforudsigelig måde af  

 enzymets og bærematerialets karakteristika samt forsøgsomstændighederne.  

 Grundet manglende eksperimentelle data må krav 8 og 11 derfor betragtes som  

 ubeføjede.
Som således dokumenteret indebærer »opfindelserne« ikke nogen  

 nyhedsværdi overhovedet, hvorfor vi henstiller, at ansøgningen afvises i sin  

 helhed.' Ansøgeren imødegik indsigelsen ved skrivelse af 1. oktober 1987 og anførte  

 bl.a.:
»IV.
Indsigerne har - som en art sekundær påstand ud over deres  

 primære påstand om manglende nyhedsværdi - hævdet, at kravet om industriel  

 anvendelighed ikke er imødekommet, »idet anvisninger på industriel  

 anvendelse af fremgangsmåden angår produktion af levnedsmidler«.
Hertil  

 er blot at bemærke, at det i betænkningen af 10. december 1985 blev anført,  

 at de ved fremgangsmåden ifølge krav 1 fremstillede produkter omfatter  

 sådanne, som kan anvendes som næringsmidler eller som kan udgøre en væsentlig  

 del heraf, f.eks. kakaosmør til chokoladefremstilling: Direktoratet forlangte  

 derfor i næste afsnit af den nævnte betænkning, at al omtale af  

 fremgangsmådens anvendelse til fremstilling af kakaosmør til brug i chokolade  

 skulle udgå af beskrivelsen.
Eftersom dette forlangende blev imødekommet fra  

 vor side i forbindelse med besvarelsen af 2. juni 1986, hvorefter ansøgningen  

 blev godkendt til fremlæggelse, ses indsigernes sekundære påstand at måtte  

 afvises uden videre: indsigerne kunne have sparet sig denne påstand, såfremt  

 de havde studeret ansøgningens akter, hvilket formodentlig ikke er tilfældet.
V.
Inden vi beskæftiger os med indsigernes påstand om »manglende  

 nyhedsværdi«, ønsker vi at klargøre, hvad opfindelsen faktisk går ud på:  

 opfindelsen angår en fremgangsmåde til fremstilling af fedtstoffer ved  

 omordning af fedtsyreradikaler i glycerider ved interesterificering af  

 fedtstoffer i nærværelse som interesterificerings-katalysator af et  

 lipase-enzym og en lille mængde vand til aktivering af enzymet.
Omordning af  

 fedtsyrerne i de triglycerider, der udgør de principielle bestanddele af  

 vegetabilske olier og fedtstoffer, herunder animalske og marine fedtstoffer,  

 er blevet praktiseret i ret betydelig lang tid i fedtstofindustrien.
Disse  

 naturlige produkter og deres derivater opnået f.eks. ved fraktionering og  

 hydrogenering består sædvanligvis af mange forskellige triglycerider.  

 Triglycerider udgør en homolog række, hvis medlemmer udviser meget hinanden  

 lignende egenskaber, idet den principielle forskel i denne henseende er  

 graden af eventuel umættethed i fedtsyreradikalerne i triglyceriderne.  

 Eventuelt forekommende umættethed er udelukkende ethylenisk, idet  

 fedtsyrerester indeholdende mere end tre dobbeltbindinger er usædvanlige, og  

 idet de fleste, men ikke alle umættede fedtsyrer indeholder 18 carbonatomer.  

 Praktisk taget alle fedtsyrerne indeholder et lige antal carbonatomer, og  

 fedtsyrer med færre end 10 eller mere end 24 carbonatomer forekommer sjældent  

 i væsentlige mængder i fedtstoffer og olier.
Sammensætningen og fordelingen af fedtsyrerne udøver en dybtgående  

 indflydelse på blødgørings- og smelteegenskaberne for triglycerider, i hvilke  

 disse forekommer i fedtstoffer og olier.
Smeltepunktet for de mættede,  

 ligekædede monocarboxyl-fedtsyrer, der findes i deres triglycerider, stiger  

 med kædelængden, og de udøver en tilsvarende effekt på blødgøringsprofilen  

 for triglycerider, hvori de er tilstede.
De umættede fedtsyrer, der findes i  

 triglyceriderne i fedtstoffer og olier, er flydende ved omgivelsernes  

 temperaturer og udøver tilsvarende blødgørende virkning på triglyceriderne.
Ud over fedtsyresammensætningen af fedtstoffer og olier påvirker deres  

 fordeling i triglyceriderne også på signifikant måde smelteprofilerne for  

 fedtstoffer og olier.
Fedtsyresammensætningen af kakaosmør minder f.eks. om  

 sammensætningen af fåretalg, der er angivet i parentes: palmitinsyre 23-30  

 (25): stearinsyre 30-36,5 (30): oleinsyre 33-38 (39). Almindelig iagttagelse  

 viser kontrasten mellem de skarpe smeltekarakteristika for kakaosmør ved  

 legemstemperatur og et forholdsvis hårdt og sprødt fedtstof ved omgivelsernes  

 temperatur på den ene side og talgs flade temperatur-respons på den anden  

 side.
Fordelingen af fedtsyrerne i de respektive triglycerider i disse  

 fedtstoffer afspejler denne forskel: mindre end 1% mættet fedtsyre findes i  

 2-stillingen i kakaosmør (Kattenberg 1981), sammenlignet med væsentligt  

 større mængder i depotfedtstofferne hos landdyr, herunder 25% i oksefedt og  

 tilsvarende mængder i mange andre animalske fedtstoffer, herunder fåretalg.
Omordningen af fedtsyrer i triglyceriderne af vegetabilske olier og  

 fedtstoffer kan derfor i væsentlig grad modificere deres blødgørings- og  

 smeltekarakteristika uden at frembringe nogen ændring i deres totale  

 fedtsyresammensætning.
Omordning er blevet udført i industrien i lang tid  

 under indvirkning af alkalimetaller eller deres alkoxider som katalysatorer.  

 Ved denne reaktion må vand udelukkes strengt til undgåelse af tab af  

 katalysatoreffektivitet.
Omordningen er imidlertid uværgerligt tilfældig og  

 uforudsigelig med hensyn til omfanget af dens virkning.
Dette skyldes de  

 mange tilstedeværende triglycerider og deres virkningskomplekse natur.
Der  

 skal anvendes forholdsvis høje temperaturer, hvilket fører til forringelse af  

 kvaliteten af olierne og fedtstofferne, især for så vidt angår de små, men  

 vigtige tilstedeværende mindre bestanddele.
Fremgangsmåden ifølge den foreliggende opfindelse bygger på den  

 erkendelse, at man ved anvendelse af lipase-enzymer som katalysatorer kan  

 udføre omordning ved moderate temperaturer, ved hvilke katalysatoren er  

 aktiv, og i nærværelse af tilstrækkeligt vand til aktivering af  

 katalysatoren, uden at man fremmer dannelsen af væsentlige mængder  

 hydrolyseprodukter.
Endvidere tillader fremgangsmåden ifølge opfindelsen den  

 selektive omordning af triglycerider ved anvendelse af passende enzymer, der  

 f.eks. udviser regiospecifik aktivitet eller selektiv aktivitet over for  

 bestemte fedtsyrer.
Desuden kan udgangsmaterialet modificeres ved ombytning  

 af forskellige fedtsyrer, enten tilfældigt eller på en stereospecifik eller  

 anden måde, atter i overensstemmelser med det valgte enzym.
VI.
Vi skal herefter beskæftige os med grundlaget for indsigelsen, især  

 det fremdragne materiale, og det skal straks fremhæves, at det er  

 bemærkelsesværdigt, at ansøgerens væsentlige industrielle nyskabelse af  

 indsigerne øjensynligt betragtes som manglende nyhed i forhold til  

 litteratursteder, der er ikke mindre end ca. 70 år gamle, jf. især Jalander-  

 og Pottevin-litteraturstederne (modhold nr. 1 og henvisningen til Pottevin et  

 al. i modhold nr. 2).
Det faktiske forhold er det, at ingen af disse modhold på nogen som helst  

 måde peger i retning af omordningsmetoden ifølge den foreliggende opfindelse,  

 og rent faktisk omsættes der ifølge de senere citerede modhold enzymer med  

 væsentligt større mængder vand.
Opfindelsens fremtrædende fordele viser  

 klart, at havde indsigerne haft ret i deres antagelser, ville opfindelsen  

 have været gjort og være blevet anvendt for længst til almindelig benefice  

 for industrien.
Det accepteres, at de anvendte enzymer er velkendte, at deres  

 mange specificiteter er veldokumenterede, og at de for det meste anvendes til  

 hydrolyse.
Hermed er der taget behørigt hensyn til indsigernes modhold nr.  

 3-6 i denne henseende.
I øvrigt bemærkes, at modhold nr. 6 (Okumura et al.)  

 ikke er dokumenteret som værende almindeligt tilgængeligt forud for  

 prioritetsdatoen, den 11. februar 1976. Okumura et al.'s artikel blev  

 modtaget af Agr.
Biol.
Chem. den 4. juni 1975, men blev ikke trykt før i  

 1976, og eftersom litteraturstedet først blev tilgængeligt i Patent Office i  

 London den 4. juli 1976, er det ikke videre sandsynligt, at det blev meget  

 tidligere tilgængeligt i Danmark eller andetsteds.
De anvendte enzymer anvendes udstrakt i kraft af deres lipolytiske  

 funktion ved en analysemetode til karakterisering af glycerider.
I flere  

 centre gøres der forsøg på at udnytte enzymerne til fuldstændig hydrolyse af  

 glycerider til glycerol og fedtsyrer, og muligvis er en sådan proces i indu  

 striel brug i Japan.
Forud for ansøgernes prioritetsdato var der imidlertid  

 ikke gjort noget som helst seriøst forsøg på at anvende lipaser med hensyn  

 til deres omordningsegenskaber.
VII.
Borgstrøm (modhold nr. 3) beskæftiger sig med hydrolyse af  

 triglycerider af langkædede fedtsyrer ved hjælp af pancreasvæske fra rotter,  

 og herved sker der en ombytning mellem glycerid-fedtsyreacylgrupper og  

 frigjorte frie fedtsyrer.
Ved ombytningen deltager kun fedtsyrer i 1- og  

 3-stillingen i glyceriderne, og disse fedtsyrer kommer hurtigt i ligevægt med  

 frie fedtsyrer.
Ombytningen mellem glycerid-fedtsyrerne og de frie fedtsyrer skyldes i det  

 mindste til dels en re-syntese af glyceridesterbindinger, der foregår  

 samtidig med hydrolysen.
Denne re-syntese er blevet godtgjort for trinnet fra  

 1,2-glycerid til triglycerid.
Under forsøgsbetingelserne, der minder om  

 de, der hersker under fordøjelse i lumen i tyndtarmen , sker der ingen  

 re-syntese fra glycerol og fedtsyrer ved indvirkning af pancreasvæske, og den  

 totale hydrolyse af glycerider forløber således til fuldstændighed in vitro.
 Resultaterne af denne undersøgelse viser, at hydrolysen af glycerider med  

 pancreasvæske-enzym forløber via 1,2-glyceridet til både 1- og  

 2-monoglycerider, idet hydrolysen til 2-monoglyceridet er den dominerende.
 Litteraturstedet (Borgstrøm) omhandler endvidere pH/aktivitets-kurver for  

 hydrolysen og tilsætningen af Ca-ioner.
Borgstrøm beskæftiger sig med den mekanisme for lipase-aktivitet, der  

 fører til hydrolyse, som er praktisk taget fuldstændig (ca. 95%) og  

 forholdsvis hurtig (12-24 timer). Under disse betingelser ledsages absolut  

 overvejende hydrolyse af re-syntese i de tidlige stadier.
Triglycerider  

 dannes ud fra diglycerider og fedtsyrer, og diglycerider ud fra  

 monoglycerider og syrer.
Idet der gås ud fra 1,2-diolein, nærmer den  

 maksimale ligevægtsværdi for triglycerider sig 20% og falder derefter  

 vedblivende.
Dette frembyder ikke nogen stor overraskelse: katalysatorer  

 påvirker reaktionshastigheden, ikke ligevægtens beliggenhed.
Alle kemiske  

 reaktioner er teoretisk set reversible, omend beliggenheden af ligevægten kan  

 være så langt til den ene side, at reaktionen for alle praktiske formål er  

 irreversibel.
Borgstrøm har ikke udført noget detaljeret studium af lipidstruktur eller  

 af positionen af syrerne af de blandede glycerider, der er til stede, bortset  

 fra gisninger baseret på niveauet af inkorporeret radioaktivitet.
Eftersom de  

 fleste af Borgstrøms forsøg involverede triolein og radioaktiv oleinsyre,  

 kunne produkterne ikke på nyttig måde studeres yderligere for at se, om der  

 var nogen modifikationer af glyceridstrukturen i de partielle glycerider.
 Omend Borgstrøm viser, at selv under hydrolysebetingelser foregår der  

 nogen re-syntese på diglycerid-niveauet og muligvis på monoglycerid-niveauet,  

 fremsættes der intet forslag eller nogen antydning om, at syntesereaktionen  

 kunne være af værdi, og ej heller om, hvorledes den måtte kunne optimeres.
 Formålet med den foreliggende opfindelse er altså ganske forskellig fra  

 formålet med Borgstrøm-artiklen, hvori der er tale om at undersøge  

 indflydelsen af pancreasvæske på hydrolysen af triglycerider af langkædede  

 fedtsyrer under de betingelser, der er fremherskende under fordøjelse i lumen  

 i tyndtarmen, og at undersøge den fysiologiske betydning af indflydelsen af  

 galdesalt, pH og tid på virkningen af pancreas-lipase.
Ej heller kan løsningen af det problem, der er basis for opfindelsen,  

 udledes af det omtalte modhold, eftersom den foreliggende opfindelse angår en  

 fremgangsmåde til omordning af fedtsyrereaktanter omfattende en glyceridolie  

 eller et fedtstof ved interesterificering i nærværelse af en  

 interesterificeringskatalysator bestående af et lipase-enzym i definerede  

 mængder.
Opfindelsen er i forhold til modholdet således både ny og  

 patenterbar.
Iwai et al. (modhold nr. 5) anvendte et renere enzympræparat end anvendt  

 ved tidligere stadier og undersøgte både hydrolyse og syntese, sidstnævnte  

 fra glycerol og fedtsyre.
I dette modhold er der ingen antydning om, at dette  

 ville være en nyttig vej til fremstilling af triglycerider ud fra glycerol,  

 og der er heller ingen undersøgelser med anvendelse af partielle glycerider  

 som udgangsmaterialer.
Den tilstedeværende vandmængde er væsentligt større  

 end den, der ville give et nyttigt triglyceridudbytte.
Det kan konkluderes, at der er et bredt gab mellem de trivielle påstande,  

 der fremsættes i det fremdragne vedrørende esterificering/syntese som en  

 aktivitet af lipase-enzym, og den foreliggende opfindelse, hvor to naturlige  

 eller fraktionerede olier/fedtstoffer interesterificeres, eller en naturlig  

 eller fraktioneret olie/fedtstof transesterificeres med fri fedtsyre.
De  

 overvejende produkter er triglycerider (og frie syrer) med kun små mængder af  

 di- og/eller monoglycerid.
Metoden afviger fra kemisk katalyserede reaktioner  

 på flere måder, hvilket i høj grad forøger dens værdi: der er tale om de  

 forskellige selektiviteter af de tilgængelige enzymer og den kendsgerning, at  

 reaktionen er langsom nok til at kunne standses, iden acylombygning er  

 fuldstændig.
 Man kunne muligvis forestille sig, at en kvalificeret  

 kemiker/biokemiker  måske kunne have anset enzymatisk syntese for en  

mulighed , der måske kunne udnyttes (processen vides at forløbe  

 in vivo), men den vej, der skulle følges fra den accepterede viden  

 frem til fremgangsmåden ifølge opfindelsen, ville have været alt andet end  

 indlysende.
Indsigernes kommentarer til Borgstrøm- og Iwai-modholdene er ledsaget af  

 en bemærkning om, at »Tilsættes et triglycerid, indeholdende lav  

 vandkoncentration, lipase og en given fedtsyre i stort overskud, bliver  

 bruttoreaktionen, udskiftning af fedtsyrer, en såkaldt lipasekatalyseret  

 omestring.«: Den kendsgerning, som erkendes af indsigerne, at dette ikke  

 tidligere er beskrevet, viser, at opfindelsen ikke mangler nyhed.
Endvidere  

 antyder ingen af modholdene, og mindst af alle Jalander (modhold nr. 1),  

 hverken hver for sig eller i kombination, at det ville være muligt at  

 formindske vandaktiviteten af systemet til et niveau, ved hvilket omordning  

 ville forekomme i praktisk udnyttelig grad, og på denne måde frembringe et  

 alternativ og en mere mulig alternativ fremgangsmåde til de eksisterende og  

 begrænsede omordningsprocesser under anvendelse af uorganiske katalysatorer.
VIII.
Indsigelsen må herefter afvises som grundløs.' Ved skrivelse af 8. december 1987 udtalte klageren:
»Som en delkonklusion kan vi fuldt ud anerkende ansøgerens vurdering  

 af Borgstrøms publikation (modhold nr. 3) som angivet i tredie afsnit på side  

 6. Her medgives, at Borgstrøm som et delresultat påviser, at resyntese fra  

 diglyceridniveauet kan finde sted.
Med andre ord at ligevægten som angivet i  

 indsigelsen eksisterer, og var kendt før prioritetsdagen.
Ansøgeren  

 accepterer også, at Iwai et al. (modhold nr. 5) før prioritetsdagen har  

 beskrevet ligevægten (side 7, andet afsnit i ansøgerens  

 »imødegåelse«). Ansøgeren anerkender dermed det essentielle i vor  

 indsigelse vedrørende manglende nyhedsværdi.
 Findes der en smule vand i en triglyceridopløsning (TG-1) vil lipase kunne  

 katalysere dannelse af partielle glycerider (DG-1), fortrinsvis diglycerider  

 ved lave vandkoncentrationer, samt frie fedtsyrer (FA-1). Er opløsningen  

 endvidere tilsat en fedtsyre (FA-2) i overskud, vil denne kunne genforestre  

 det dannede diglycerid (DG-1). Tegnet == symboliserer i det følgende  

 ligevægt.
Bruttoreaktionen bliver således en udskiftning af fedtsyrer på  

 triglyceridet, en omestring, og partielle glycerider optræder kun som  

 intermediære.
Dette forhold er nævnt i vor indsigelse (nederst side 1), og er  

 ganske misvisende af ansøgeren taget til indtægt for accept af nyhedsværdi.  

 Tværtimod er denne model konsistent med alle publicerede data på  

 prioritetsdagen, og er ikke senere blevet modbevist, ej heller af ansøgeren.  

 Effekten af vandkoncentrationen på den lipasekatalyserede ligevægt er  

 beskrevet i mange publikationer, bl.a. i modhold nr. 5 (se f.eks. fig. 8).
Det medgives, at formålene med Borgstrøms og Iwais publikationer har været  

 andre end ansøgerens, men dette forringer jo ikke konklusionerne vedrørende  

 ligevægte som anført.
Med et basalt kendskab til ligevægtens natur (side 6 i  

 »imødegåelsen«, linie 9-13 samt ovenstående) kræves der ikke, som  

 postuleret, nogen specielt kvalificeret kemiker/biokemiker, for at kunne  

 forudsige udfaldet af ansøgerens eksperimentelle set-up.
 Ansøgeren taler om acylombytning (side 7, 8. linie for neden),  

 sammenligner »omordningen« med kemisk katalyseret omestring (side 3  

 nederst), og er tilsyneladende ikke klar over reaktionsmekanismen.
Ydermere begår ansøgeren den fejl, at tale om »aktivering ved hjælp  

 af vand«.
Der er i virkeligheden tale om, at begrænse deaktivering af  

 lipase ved hjælp af vand.
Der eksisterer en nedre vandkoncentration, under  

 hvilken enzymet denaturerer irreversibelt.
På den anden side må  

 vandkoncentrationen heller ikke være for høj, da dannelse af partielle  

 glycerider (hydrolyse) da bliver fremherskende.
Disse forhold er beskrevet i  

 mange publikationer og burde være ansøgeren bekendt.
Det accepteres af ansøgeren, at de anvendte enzymer er velkendte (side 4,  

 linie 7-9 for neden), hvormed grundlaget for krav 5-7 er bortfaldet.
Som  

 anført i vor indsigelse er der endvidere intet belæg for krav 8 og 11,  

 hvilket heller ikke imødegås af ansøgeren.' Ansøgeren har i skrivelse af 13. juni 1988 anført:
 »2. Med hensyn til den reelle del af indsigerens replik vil vi  

 forsøge at begrænse de forhold, der diskuteres mellem parterne, til følgende:
 (a)Lipase katalyserer både hydrolysen og syntese af glycerider.
 (b)Borgstrøm (modhold nr. 3) viser, at der under hydrolyse af  

 triglycerider med pancreatisk lipase i nærværelse af et stort overskud af  

 vand foregår resyntese og som følge deraf omordning af triglycerider.
 (c)Et kommercielt acceptabelt udbytte af triglyceridprodukt kunne ikke  

 opnås fra de overvejende vandige systemer, hvori hidtil alle enzymer var  

 blevet anvendt, og som hidtil havde været antaget at være nødvendige til  

 dette formål.
3. Ved ansøgerens fremgangsmåde anvendes der et reaktionssystem, der er  

 overvejende organisk og i det væsentlige ikke-vandigt, og som indeholder  

 fedtreaktanterne, eventuelt som organisk opløsningsmiddel,  

 lipasekatalysatoren og en ringe mængde vand.
Som resultat af de senere  

 publicerede arbejder af ansøgeren og andre er det på nuværende  

 tidspunkt velkendt, at enzymer kan fungere som effektive katalysatorer i  

 organiske, ikke-vandige medier, der kun indeholder ringe mængder vand, men på  

 prioritetstidspunktet var dette ikke almindelig kendt blandt enzymteknologer.  

 For nylig fremkomne artikler vedrørende enzym-katalyse i organiske,  

 ikke-vandige medier bekræfter og understreger dette forhold.
Eksempelvis  

 angives det af Klibanov (Chemtech, Juni 1986, p. 354), at »Conventional  

 wisdom holds that enzymeswork only in aqueous solutions«, medens Deetz  

 og Rozzell (Trends in Biotechnology, 6 , 15 (1988)) angiver, at »The  

 long-standing belief that practical applications for enzymes are essentially  

 limited to water-based chemistries has recently been challenged by  

 several independent reports of enzyme catalysis in non-aqueous  

 solutions«.
I en for nylig fremkommen, omfattende oversigt med  

 betegnelsen »Biocatalysis in multiphase reaction mixtures containing  

 organic liquids« (Halling, Biotech.
Adv., 5 , 47 (1987)) angives det, at  

 der forud for 1976 kun fandtes nogle få spredte publikationer, der beskrev  

 enzymatisk katalyse i overvejende organiske, i det væsentlige ikke-vandige  

 reaktionsblandinger, og ingen af disse publikationer omhandlede lipaser.
4. Når man, jf. ovenfor, går ud fra, at man i 1976 mente, at lipaseenzymer  

 kun kunne virke som effektive katalysatorer i overvejende vandige  

 reaktionssystemer, er ansøgerens erkendelse af, at lipaser er tilstrækkeligt  

 aktive i en overvejende organisk reaktionsblanding med et lavt vandindhold  

 til at sætte dem i stand til at fungere som effektive katalysatorer for  

 omordningen af triglycerider, overraskende.
Til trods for det af indsigeren  

 fremførte er ansøgerens fremgangsmåde således både ny og inventiv.
5. Det er således ansøgerens opfattelse, at indsigeren ikke er berettiget  

 til at hævde og fastholde, at det var nærliggende at tage skridtet fra  

 overvejende vandige til overvejende ikke-vandige driftsbetingelser.
Dette  

 beror navnlig på de meget væsentlige implikationer af overvældende værdi i  

 fedtstofindustrien.
Syntetisk fremstillede fedtstoffer har længe været  

 ønskelige til tilvejebringelse af ensartet produktkvalitet, til overvindelse  

 af manglen på materialereressourcer og opnåelse af økonomi ved konsumption af  

 sparsomme eller utilgængelige økologiske ressourcer samt til tilvejebringelse  

 af fedtstoffer med specielle karakteristika, der ikke er opnåelige med  

 naturlige fedtstoffer.
Blandt disse karakteristika er tilvejebringelsen af  

 specielle smelteegenskaber af stor betydning.
Den indviklede beskaffenhed af  

 fedtstoffer og glycerider udtrykt ved det meget store antal meget  

 nærtbeslægtede homologe, der er til stede i de fleste fedtstoffer af naturlig  

 opfindelse, giver anledning til tilsvarende indviklede smelte- og  

 blødgøringsmønstre, hvilket også skyldes dannelsen af eutektika, faste  

 opløsninger og andre på hinanden indvirkende fænomener.
Til mange formål,  

 f.eks. hvad angår kakaosmør, er skarpe smeltepunktsegenskaber over et  

 passende område imidlertid højt værdsatte.
Behovet for en fremgangsmåde, der  

 kan gennemføres ved moderate temperaturer, og som ikke er tilbøjelig til at  

 resultere i nedbrydning eller uønsket modifikation af de behandlede  

 glycerider, men som fører til deres omordning på forudsigelig måde, har været  

 et betydningsfuldt ønske i industrien.
6. På baggrund af det nævnte væsentlige behov må det betegnes som ganske  

 fejlagtigt at påstå, at ansøgerens fremgangsmåde alligevel skulle være  

 nærliggende.
Det bør også tages i betragtning, at efter offentliggørelsen af  

 nærværende ansøgning og dens ækvivalenter i andre lande er der på  

 verdensbasis af konkurrenter blevet udøvet voldsomme anstrengelser med  

 henblik på at udvikle en række beslægtede fremgangsmåder, der udnytter  

 ansøgerens fundamentale erkendelse: dette ses bl.a. af offentliggørelsen af  

 mange patentansøgninger og researchpublikationer.
Der eksisterer nu en  

 betydningsfuld industri, der alene bygger på den erkendelse, der ligger til  

 grund for den foreliggende opfindelse.
7. Indsigeren har henvist til beregninger til støtte for påstanden om, at  

 opfindelsen skulle være nærliggende, dvs. for at vise, at reaktionens  

 reversibilitet bevirker, at de omordnede glycerider kan fås i godt udbytte  

 ved tilstrækkelig formindskelse af vandindholdet.
Indsigeren har imidlertid  

 ikke vist, at fagmanden ikke blot ville have anvendt ligningen, men også ud  

 fra sine konklusioner have udviklet en fremgangsmåde, der foregår i en  

 praktisk taget ikke-vandig, organisk flydende fase: dette til trods for det  

 ovenfor nævnte forhold, at man derved ville inhibere katalysatorens aktivitet  

 i en sådan grad, at der ingen effektiv omordning ville finde sted.
Kort sagt  

 havde man ikke gjort sig klart, at vandindholdet kunne nedsættes således, at  

 lipasen ville forblive passende reaktiv under betingelser, hvor graden af  

 hydrolyse ville blive nedsat til acceptable grænser.
Det hjælper ikke  

 indsigeren at beskylde ansøgeren for ikke at kende reaktionsmekanismen: der  

 er som bekendt i patentloven intet krav om, at man skal kunne forklare de  

 teoretiske mekanismer ved de omhandlede processer.
 8. Indsigeren opnår ej heller noget ved sin bestikkende kritik af teksten,  

 altså ansøgerens ordvalg: vandets rolle i relation til ansøgerens  

 fremgangsmåde kan let forstås af fagmanden med støtte i de oplysninger, der  

 kan hentes fra beskrivelsen og eksemplerne.
9. M.h.t. de patentkrav, der vedrører udvælgelsen af specifikke lipaser,  

 nytter det ikke indsigeren at sige, at lipaserne er velkendte, idet  

 indsigeren formodentlig vil hævde, at de pågældende krav er  

 »nærliggende«.
Eftersom ansøgerens generelle fremgangsmåde, jf.  

 krav 1, er klart patenterbar, er også udvælgelsen af bestemte lipaser til  

 formålet beskyttelsesværdig.
Det er selvklart, at en proces, ved hvilken der  

 anvendes kendte reaktanter, kan være patenterbar, idet disses særlige  

 funktion ikke tidligere var beskrevet.
Hvis f.eks. et 1,3-selektivt aktivt  

 enzym vides at være aktivt ved hydrolyse (eller syntese ),  

 bliver det af denne grund ikke nærliggende at anvende det ved den nye og  

 patenterbare omordningsproces  ifølge opfindelsen, idet aktiviteten  

 ved en sådan proces var ukendt på prioritetsdatoen.
Vi må således konkludere, at indsigeren ikke har påvist manglende nyhed  

 eller opfindelseshøjde og ej heller har påvist manglende industriel  

 anvendelighed af ansøgerens kommercielt særdeles betydningsfulde proces.' Patentdirektoratet besluttede den 8. september 1988 at meddele patent og  

 afviste indsigelsen med følgende begrundelse:
»1. Vi kan ikke give Dem medhold i, at opfindelsen mangler  

 nyhedsværdi.
Det er rigtigt, at det før ansøgningens prioritetsdag var kendt,  

 at lipaser både katalyserer hydrolyse og syntese af fedtstoffer.
Ingen af de  

 trykskrifter, som De har fremdraget, antyder imidlertid, at lipase med fordel  

 kan erstatte de uorganiske katalysatorer, som tidligere blev anvendt til  

 fremstilling af fedtstoffer ved omordning af fedtsyreradikaler i glycerider.
2. Vi mener heller ikke, at det er nærliggende at anvende lipaser i stedet  

 for uorganiske katalysatorer i de nævnte processer.
De tidsskriftartikler,  

 som De har fremdraget, angår hovedsagelig hydrolyse af fedtstoffer.
Det  

 fremgår dog af modhold nr. 1, 2, 3 og 5 i Deres referenceliste, at  

 syntesereaktionen favoriseres, når vandindholdet i reaktionsblandingen  

 reduceres.
I de forsøg, som er refereret i artiklerne, er der imidlertid  

 betydelig mere vand tilstede under reaktionen, end der anvendes ifølge  

 nærværende opfindelse.
En sagkyndig på området kunne derfor ikke forudse, at  

 det ville være muligt at nedsætte vandindholdet i reaktionsblandingen til et  

 niveau, ved hvilket omordning ville forekomme i praktisk udnyttelig grad, og  

 dermed opnå et fordelagtigt alternativ til de kendte omordningsmetoder.
3. Vi vurderer, at de uselvstændige krav angår fordelagtige  

 udførelsesformer for fremgangsmåden ifølge krav 1. For så vidt angår krav 8  

 og 11, er det rigtigt, at de heri nævnte bærere ikke indgår i de forsøg, som  

 er refereret i fremlæggelsesskriftet.
Vi mener imidlertid, at disse krav er  

 tilstrækkeligt underbygget ved, at en enkelt bærer er anvendt i forsøgene.
 4. De påstår endvidere, at fremgangsmåden ifølge ansøgningen angår  

 produktion af levnedsmidler, og at patentlovens krav om, at opfindelsen skal  

 kunne udnyttes industrielt, ikke er opfyldt.
Vi kan ikke give Dem medhold i dette.
Alt vedrørende tilvirkning af  

 levnedsmidler er udgået af kravene og beskrivelsen under sagens behandling,  

 og ansøgningen angår herefter kun fremstilling af produkter som ikke  

 er levnedsmidler eller udgør en væsentlig del heraf.
Dette gælder således de  

 i beskrivelsen omtalte kakaosmørerstatninger, der anvendes i den  

 farmaceutiske industri.
Direktoratet har derfor vedtaget at udstede patent på grundlag af  

 fremlæggelsesskriftet.« Denne afgørelse har klageren ved skrivelse af 3. november 1988 indbragt  

 for Patentankenævnet.
Klageren har i skrivelse af 13. januar 1989 nedlagt  

 påstand om, at ansøgningen afvises i sin helhed.
 Klageren har bl.a. udtalt:
»Således omtales omordning af fedtsyreradikaler i triglycerider ved  

 hjælp af lipase ganske kort af F.D.
Gunstone, J.L.
Harwood og F.B.
Padley i  

 The Lipid Handbook, 1986 (7) uden anbefaling i forhold til fremgangsmåden med  

 uorganiske katalysatorer, der beskrives ret indgående.
Heller ikke A.R.  

 Macrae, 1983 (8) anbefaler at erstatte den gamle fremgangsmåde med  

 lipase-metoden, med mindre der er tale om at indføre nye fedtsyrer i  

 glycerider, hvor den gamle fremgangsmåde ikke kan anvendes.
Ved omordningen ved hjælp af uorganiske katalysatorer anvendes rene, tørre  

 fedtstoffer fri for oxidationsprodukter, hvilke er standardprodukter for  

 moderne spiseolieraffinaderier.
Mængden af katalysator er 0,2% eller mindre,  

 og de opnåede små mængder biprodukter fjernes let ved standardfremgangsmåder.  

 Reaktionstiden er 5-30 minutter.
Ved lipase-metoden er reaktionstiderne timer  

 eller døgn, og der kan opstå ganske store mængder biprodukter i form af frie  

 fedtsyrer og diglycerider.
Fjernelsen af fedtsyrerne giver tab i udbytte, og  

 diglyceriderne kan kun fjernes ved kostbare fremgangsmåder under anvendelse  

 af organiske opløsningsmidler, og hvis de efterlades i færdigproduktet, kan  

 dette få uheldige størkningsegenskaber i forhold til de produkter, der  

 fremstilles ved hjælp af uorganiske katalysatorer.
 Det er vor overbevisning, at lipase aldrig vil erstatte de uorganiske  

 katalysatorer, hvor de kan anvendes.
Det skal bemærkes, at A.R.
Macrae er medopfinder til  

 fremlæggelsesskriftet, og F.B.
Padley er ansat i opfinderens firma.
 Erstatningen af de uorganiske katalysatorer med lipase har således ikke  

 teknisk betydning.
Punkt 2 Det er rigtigt, at i de fleste af de synteser af glycerider, som  

 beskrives i de fremdragne trykskrifter, er vandindholdet højt i forhold til  

 de mængder, der er nødvendige ifølge ansøgningen.
Det skal dog nævnes, at  

 Iwai et al (5) i forsøgene beskrevet i fig. 5 anvender ned til 12,8 vægt%  

 vand, og i forsøgene i fig. 8 vises det, at 17,1 vægt% vand giver langt  

 større syntese, end når der tilsættes vand til en begyndelseskoncentration på  

 47,1% (forsøg 2).
 Iwai et al forklarer, at på grund af glycerolens høje viskositet, var det  

 nødvendigt at tilsætte vand.
Det kan oplyses, at 100% glycerol har en viskositet på 624 centipoise ved  

 30oC, mens 90% glycerol har 115 cp.
Soyaolie har en viskositet på ca. 40 cp  

 ved 30oC.
Imidlertid har Jalander (1) vist, at syntese af glycerid fra oliesyre og  

 glycerol kan finde sted ved meget små vandindhold.
I synteseforsøgene 1-3  

 (pag. 473) er der ikke tilsat vand, men det nævnes, at »das verwendete  

 glyzerin war etwas wasserhaltig«.
Desværre er vandmængderne ikke angivet, men Jalander har i forsøg 1  

 udregnet og anvendt det ekvivalente forhold mellem glycerol (1,13 mmol) og  

 oliesyre (3,39 mmol) uden hensyn til glycerolens vandindhold.
Hvis  

 vandindholdet havde været højt, f.eks. 10%, ville den omhyggelige Jalander  

 have korrigeret glycerolmængden.
Hvis man antager, at glycerolen har  

 indeholdt 10% vand, har vandindholdet i reaktionsblandingen i forsøg 1 været  

 ca. 1% ved forsøgets begyndelse og kun 0,7% i forsøg 2. (NB: trykfejl i  

 angivelsen af glycerolmængden, der skal være 0,104 g, idet de angivne 0,194 g  

 er overskud af glycerol, mens der i teksten angives overskud af oliesyre).
 Jalander har således ført bevis for, at lipase kan katalysere forestringen  

 af oliesyre med glycerol i et system med lavt vandindhold - omkring 1%, som  

 angivet i ansøgningen - og det endda i et system med høj viskositet og ved  

 lav temperatur.
For fagmanden vil det være indlysende, at forsøg analogt med forsøg 1  

 eller 2, men med konstant omrystning som i forsøg 9 og ved en højere  

 temperatur som f.eks. 40oC, hvor mange lipaser endnu er aktive, vil give  

 langt hurtigere reaktion end fundet af Jalander.
Hvis reaktionsmediet er  

 glycerider med væsentligt lavere viskositet, der yderligere sænkes ved  

 tilsætning af opløsningsmidler, vil man derfor forvente hurtigere reaktion.  

 Endvidere er det evident, at egnede enzymer til omestring af højtsmeltende  

 fedtstoffer skal findes blandt lipaser med højere temperaturoptima.
 Som nævnt i vor indsigelse, har Jalander allerede beskrevet, hvorledes  

 lipase katalyserer såvel forestrings- som forsæbningsreaktionen, og i forsøg  

 8 (pag. 475) er det vist, at man opnår den samme reaktionsblanding ved  

 behandling af triolein + vand med lipase som ved behandling af oliesyre +  

 glycerin, altså at der opnås en ligevægt.
Selv om Iwai et al (5) har citeret Jalander, er der ingen tvivl om, at  

 hans arbejde er blevet overset.
Men det er alligevel en klar og tydelig  

 tilkendegivelse for fagmanden, at lipase kan katalysere reaktioner med  

 fedtsyrer og glycerin ved meget lave vandindhold.' Ansøger har i sit svar af 1. marts 1989 udtalt:
»Klagerens påstand om, at lipase-metoden kræver reaktionstider på  

 timer eller døgn, kan uden videre tilbagevises.
Ansøgerne har allerede  

 indgivet patentansøgninger, der omhandler maksimale kontakttider på 2 timer  

 ved kontinuerlige lipase-omordningsprocesser, og i praksis er kontakttiden  

 ofte kun nogle få minutter, ligesom der til stadighed udvikles mere  

 højreaktive katalysatorer.
Hvad angår fjernelsen af diglycerider, som  

 klageren hævder kun kan ske ved kostbare metoder under anvendelse af  

 organiske opløsningsmidler, må vi fremhæve, at dette ikke er korrekt.
For det  

 første er det ikke nødvendigt at fjerne diglycerider fra fedtstoffer, der  

 skal anvendes i forbindelse med smørepålæg, f.eks. margarine.
For det anden  

 kan de fjernes uden opløsningsmidler med diglycerid-selektive katalysatorer  

 som fremstillet af Amano (se fremlæggelsesskriftets side 9, linie 3 f.n.).  

 Endelig er på dette område den aktive indsats af det japanske Fuji-firma til  

 opnåelse af såkladt »GRAS clearance« i USA for enzym-omordnede  

 fedtstoffer en udmærket dokumentation for den praktiske betydning, der  

 tillægges denne moderne teknik, jf. også patenteringsaktiviteten på området,  

 der udvises af konkurrenter i Japan og i Danmark.
 Det skal understreges, at klagerens subjektive sætten spørgsmålstegn ved  

 den tekniske betydning af lipase-omordnin-gen af fedtstoffer er komplet  

 irrelevant ved bedømmelsen af nærværende opfindelses patenterbarhed.
 Ad klagebegrundelsens punkt 2 :
Her søger klageren endnu en gang ud fra den kendte teknik at udlede en  

 passende lære om vandindholdet ved den omhandlede fremgangsmåde og henviser  

 til Iwai et al. (5). Det må imidlertid påpeges, at Iwai's bedste udbytte er  

 60%, selv med et stort overskud af glycerol, og at dette ikke er et udbytte,  

 der antyder højere aktivitet ved lavere vandindhold, navnlig fordi der kræves  

 meget lange reaktionstider på flere døgn.
Iwai's angivelser er og bliver  

 relaterende til området med meget højt vandindhold og uden nogen antydning  

 om, at et praktisk udbytte, dvs. med tolererbar ringe hydrolyse, kunne opnås  

 ved omordningsreaktioner under anvendelse af lipasekatalysatorer ved et  

 væsentligt lavere vandindhold, som ikke desto mindre er tilstrækkeligt til  

 opretholdelse af høj katalysatoraktivitet.
I forbindelse med denne udlægning  

 af den kendte teknik er det fuldstændig irrelevant, at Iwai anvendte vand til  

 nedsættelse af viskositeten af den anvendte glycerol.
Det er tilsvarende frugtesløst, når klageren vil påberåbe sig Jalander (1)  

 i et forsøg på at anfægte patenterbarheden af ansøgernes opfindelse.
Jalander  

 beskæftiger sig med esterificering og ikke med omordning: selv efter 12 døgn  

 er kun 10% oliesyre omsat.
Mængden af tilstedeværende vand er rent og skært  

 gætteri.
Jalander's enzym er stærkt toksisk, og det er yderst usandsynligt,  

 at der under hans forsøgsbetingelser foregik esterificering uden intervention  

 med enzymer som katalysator.
Ikke-enzym-katalyseret esterificering er  

 diskuteret i Dr.
Macrae's publikation af dennes foredrag i The Society of  

 Chemistry and Industry, »Biotechnology Aspects of Lipids« (20.  

 december 1988).
 Jalander's forsøg 9 er hurtigere, fordi vandindholdet er større, og det er  

 uberettiget at antage, at den høje hastighed skal tilskrives blanding  

 (omrystning). Kun såfremt man benytter sig af ren og skær bagklogskab (ex  

 post facto-»argumenter«), kan det synes indlysende, at egnede  

 enzymer til genesterificering af højeresmeltende fedtstoffer skal findes  

 blandt lipaser med højere temperaturoptima, men på den foreliggende  

 ansøgnings  prioritetsdato var det alt andet end indlysende eller  

 nærliggende, at egnede enzymer kunne findes blandt lipaser, når man ønskede  

 at genesterificere et  vilkår ligt fedtstof.
 Med hensyn til bemærkningerne om Jalander's forsøg 8 er det signifikante  

 træk ikke, at der opnås ligevægt, men hvor ligevægten er beliggende: med 90%  

 fri fedtsyre og kun ca. 11% glycerider ligger den særdeles fjernt fra den  

 foreliggende opfindelses lære.
Hvad angår sidste afsnit under punkt 2 i klagebegrundelsen  

 (»Jalander's arbejde overset«) bemærker vi, at hverken Iwai et al.  

 eller nogen anden var i stand til at nå frem til ansøgerens opfindelse uden i  

 forvejen at kende den, dvs. først efter at have læst den foreliggende  

 ansøgning.' Ankenævnet har behandlet sagen på sit møde den 23. januar 1991.
For ansøgeren mødte civilingeniør Gunnar Lind med dr.
G.A.
Wildschut og  

 dr.
A.R.
Macrae.
 Indsigeren gav ikke møde.
 Der henvistes til det skriftlige materiale.
 Ankenævnet skal udtale:
 I henhold til de af Direktoratet anførte grunde og idet det for Ankenævnet  

 anførte ikke findes at kunne føre til andet resultat, stadfæster Ankenævnet  

 afgørelsen med bemærkning, at det henstilles til overvejelse at præcisere  

 vandkoncentrationen i patentkrav 1 til anvendelse af en lille mængde vand op  

 til 1%.
Herefter bestemmes:
 Den påklagede afgørelse stadfæstes.
Grønning-Nielsen.
E.
Franck.
F.
Niordson.
 Ansgar Sørensen.
 Udskriftens og fotokopiens rigtighed bekræftes.
 Patentankenævnet, den 4. april 1991.
Ankenævnet for Industriel Ejendomsret P.N.V.
 E.B.
