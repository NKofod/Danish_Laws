Fremsat den 11. november 1999 af  

 Birthe Skaarup (DF), Kristian Thulesen Dahl (DF),  

 Inge Refshauge (DF) og Peter Skaarup (DF) Forslag til folketingsbeslutning om autorisation af zoneterapeuter og  

 akupunktører Folketinget opfordrer regeringen til snarest muligt at  

 nedsætte en arbejdsgruppe, der skal klarlægge, hvorledes  

 autorisation af zoneterapeuter og akupunktører kan ske med henblik  

 på, at der kan fremsættes lovforslag herom i folketingsåret  

 2000-2001.
Bemærkninger til forslaget Forslagsstillerne er af den opfattelse, at  

 alternative behandlere yder et godt og vigtigt bidrag til helbredelse af syge  

 i Danmark.
Selv den autoriserede lægeverden anerkender på en  

 række områder de alternative behandleres indsats, selv om der  

 findes mange og vidt forskellige retninger, hvoraf en del har klart tvivlsomt  

 virke.
 Forslagsstillerne ønsker i første omgang, at  

 zoneterapeuter og akupunktører skal kunne autoriseres efter at have  

 gennemgået et undervisnings- og prøveforløb,  

 således at de kan skille sig ud fra mængden af andre alternative  

 behandlere.
 Forslagsstillerne ønsker med forslaget, at  

 regeringen nedsætter en arbejdsgruppe, hvis formål det er at  

 klarlægge grundlaget for, hvordan der kan ske en autorisation af de  

 alternative behandlere  - i første omgang begrænset til  

  zoneterapeuterne og akupunktørerne.
 Med en autorisation tænkes der på, at den  

 alternative behandler skal kunne opnå en godkendelse, en slags »det  

 blå stempel« efter en bestået prøve og f.eks. kunne kalde  

 sig: »Eksamineret zoneterapeut«.
Det er tanken med arbejdsgruppen, at denne skal  

 klarlægge og opstille et undervisningsforløb og et  

 prøve-/eksamineringsforløb for zoneterapeuterne og  

 akupunktørerne.
Når arbejdsgruppen har klarlagt og opstillet et  

 undervisnings- og prøveforløb, er det tanken, at allerede  

 etablerede zoneterapeuter og akupunktører skal kunne melde sig til  

 prøven, mens andre skal kunne søge optagelse på  

 uddannelsen.
Det er ligeledes tanken, at uddannelsen skal være  

 SU-berettiget.
 Det vil herefter være relevant at evaluere ordningen  

 efter nogle år med henblik på at forbedre og tilrette uddannelsen  

 samt at udvide ordningen til andre grene inden for den alternative  

 behandlingsverden.
 Arbejdsgruppen skal bestå af personer fra  

 zoneterapeut- og akupunktørforeninger, der sammen med personer fra  

 Sundhedsministeriet udarbejder et forslag til en godkendelsesordning.
 Arbejdsgruppen skal nedsættes umiddelbart efter  

 forslagets vedtagelse og afslutte sit arbejde i efteråret 2000,  

 hvorefter der kan fremsættes forslag i Folketinget i samlingen  

 2000-2001.
Det er forslagsstillernes opfattelse, at det er vigtigt at  

 komme i gang med en godkendelsesordning af de alternative behandlere, og at  

 en vedtagelse af nærværende forslag er et første, men  

 vigtigt skridt i den retning.
Det er herudover vigtigt, at den del af  

 befolkningen, der benytter alternative behandlere, i dette tilfælde  

 zoneterapeuter og akupunktører, som udgangspunkt har sikkerhed for, at  

 den behandling, de udsættes for, fagligt er i orden.
Om behandlingen  

 har en virkning, er en anden sag.
 Det er derfor heller ikke tanken bag forslaget, at der med  

 en godkendelsesordning, »det blå stempel«, menes en statsanerkendt  

 garanti for behandlingens effektivitet og virkning, men at der med  

 godkendelsesordningen alene er sikkerhed for, at håndværket bag  

 f.eks. akupunktørens nåleanbringelse er forsvarlig og i  

 orden.
Skriftlig fremsættelse Birthe Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om autorisation af  

 zoneterapeuter og akupunktører.
(Beslutningsforslag nr.
B 32).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
