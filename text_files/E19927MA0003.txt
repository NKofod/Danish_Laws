 Der har overfor Told- og Skattestyrelsen været rejst spørgsmålet, om der  

 skal betales moms af et erstatningsbeløb, som en optiker modtager fra et  

 forsikringsselskab som følge af levering af en erstatningsbrille eller en  

 reparationsydelse for en kunde, der har købt varen hos optikeren.
Forsikringen kan være tegnet af den enkelte optiker eller af en  

 brancheforening.
Forsikringen dækker eksempelvis skade på eller bortkomst af  

 briller m.v., og kunden skal kun betale en eventuel selvrisiko for en  

 erstatningsbrille eller reparationsydelse.
 Optikerens forsikringspræmie inkalkuleres i den almindelige pris for varer  

 og medregnes i den momspligtige værdi.
 Told- og Skattestyrelsen traf afgørelse om, at der skal betales moms ved  

 levering af en brille (erstatningsbrille) eller en reparationsydelse med en  

 værdi, der mindst svarer til optikerens modtagne betaling (erstatning) fra  

 forsikringsselskabet incl. eventuel selvrisiko, hvis kunden betaler denne til  

 optikeren.
 Optikerens samlede erstatning er anset som en delvis betaling for en  

 momspligtig leverance, der er omfattet af momslovens § 2, stk. 1 eller 2.
 Den enkelte optiker har fradragsret for købsmoms af indkøb m.v., der  

 vedrører erstatningsleverancen.
 Reglerne om erstatningsleverancer, hvor der uden moms og vederlagsfrit  

 leveres til erstatning for en tidligere leverance til samme kunde, kan ikke  

 anvendes i disse tilfælde, fordi der er tale om delvis betaling.
 Afgørelsen kan anvendes som retningsgivende i andre lignende forhold, fx  

 indenfor hårdehvidevarebranchen og radiobranchen.
