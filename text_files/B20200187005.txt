Bekendtgørelse om tilskud til almindelig undervisning, der gennemføres virtuelt under særlige forhold som led i forebyggelsen og afhjælpningen i forbindelse med covid-19 I medfør af § 6, stk. 3, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
 § 1. Tilskud, som Styrelsen for Undervisning og Kvalitet yder til institutioner efter de almindeligt gældende tilskudsbestemmelser i lovgivningen på Børne- og Undervisningsministeriets område, berøres ikke af, at institutionen efter de almindelige regler i lovgivningen gennemfører undervisning virtuelt uden samtidig fysisk tilstedeværelse af en underviser og elever, kursister eller deltagere i stedet for planlagt undervisning ved samtidig fysisk tilstedeværelse af undervisere, elever, kursister eller deltagere.
 Stk. 2. Tilskud efter stk. 1 omfatter ikke tilskud til den nødundervisning uden den eller de berørte elevers, kursisters eller deltageres fysiske tilstedeværelse, som institutionen giver i medfør af lovens § 2, stk. 1, og de regler herom, som er fastsat i medfør af lovens § 2, stk. 2.
Stk. 3. Tilskud efter stk. 1, jf. stk. 2, omfatter kun den planlagte almindelige undervisning, som institutionen gennemfører virtuelt som en følge af, at en underviser er hjemsendt på grund af foranstaltninger mod covid-19 eller sundhedsfaglige anbefalinger, herunder testforanstaltninger, og institutionen vurderer, at en underviser skal gennemføre undervisningen virtuelt uden at være fysisk til stede sammen med eleverne, kursisterne eller deltagerne i stedet for, at undervisningen bliver udskudt eller aflyst.
Det er ikke en forudsætning, at de elever, kursister eller deltagere, som institutionen på denne måde underviser virtuelt, og som ikke er omfattet af reglerne om nødundervisning, deltager i undervisningen ved fysisk tilstedeværelse på institutionen.
Ikrafttræden § 2. Bekendtgørelsen træder i kraft den 11. december 2020 og finder anvendelse for tilskud til undervisning fra og med den 1. august 2020.
