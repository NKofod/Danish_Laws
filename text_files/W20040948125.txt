Nyt  

 fra Ankestyrelsen - tendenser i afgørelser efter serviceloven samt  

 boligstøtteloven  

 - af fuldmægtig Birgitte Bjerg Pedersen Serviceloven § 28 om merudgiftsydelse Et nævn pålagde en kommune at yde tilskud til betaling af leje  

 af et mobilhome under ferieophold i Italien.
 Der var tale om en familie, som sædvanligvis holdt ferie i  

 telt.  

 Der var i familien en datter, der  

 var født med rygmarvsbrok og nu var 8 år gammel.
På grund af handicappet havde hun dagligt brug for at få klysma  

 rectalt om morgenen for at kunne komme af med afføring.
Desuden skulle hun  

 kateriseres med et engangskateter hver 3.-4. time.
Det blev anført, at det var uhygiejnisk og uværdigt, at datteren  

 i forbindelse med klysma skulle ligge på gulvet.
På handicaptoilettet  

 forefandtes der ikke noget hæve-/sænkebord.
 Nævnet lagde til grund, at det efter (dagældende) bekendtgørelse  

 nr. 108 af 17. februar 1998 om betingelse for i særlige tilfælde at få hjælp  

 efter lov om social service under ferieophold i udlandet er hovedreglen, at  

 retten til hjælp efter servicelovens § 28 bevares under ferieophold i  

 udlandet, jf. bekendtgørelsens § 1, stk. 2, nr. 5.
 Efter § 1, stk. 5 kan der kun i særlige tilfælde efter en  

 konkret vurdering ydes tilskud til dækning af ekstra omkostninger, der er  

 forbundet med kortvarige ferieophold i udlandet.
Der var efter nævnets opfattelse tale om et særligt tilfælde,  

 jf. § 1, stk. 5 i bekendtgørelsen, idet det måtte anses for særligt  

 påkrævet og en afgørende forudsætning for gennemførelsen af ferien, at  

 datterens behov for adgang til relevante sanitære forhold blev tilgodeset I nævnets vurdering var indgået Ankestyrelsens praksis som den  

 kommer til udtryk i SM C-16-00 og SM C-37-03.
Ankestyrelsens bemærkninger Ankestyrelsen finder, at afgørelsen er tvivlsom og ville såfremt  

 sagen havde været indbragt for Ankestyrelsen eventuelt have antaget sagen til  

 afklaring af, om det ved vurderingen af, om det må anses for særligt påkrævet  

 og en afgørende forudsætning for afholdelse af ferien, kan lægges vægt på, at  

 familien altid har ligget i telt.
 Der var ved den indsendte afgørelse ikke oplysninger om, at det  

 lejede mobilhome var af en anden karakter end hvad en tilsvarende familie med  

 børn uden handicap, lejede under en sådan ferieform.
 Ankestyrelsen kan i øvrigt henvise til yderligere praksis på  

 området.
 Det drejer sig om SM C-40-03 og SM C-49-03. Sidstnævnte var ikke  

 offentliggjort ved tidspunktet for nævnets afgørelse.
 SM C-49-03 drejede sig om et forældrepar med to børn, hvoraf det  

 ene barn havde en psykisk funktionsnedsættelse, som bl.a. medførte, at barnet  

 ikke tålte lange transporter.
 Ankestyrelsen fandt ikke familien berettiget til tilskud til  

 dækning af ekstra omkostninger i form af flybilletter til familien i  

 forbindelse  

 med en uges skiferie.
 Ankestyrelsen fandt efter en konkret vurdering af familiens  

 situation, at det ikke var særligt påkrævet eller en afgørende forudsætning  

 for  

 gennemførelse af rejsen, at der blev ydet tilskud til ekstra omkostninger i  

 forbindelse med, at rejsen foregik med fly (og ikke med bil).
 Ankestyrelsen lagde vægt på den samlede beskrivelse af familiens  

 situation, og på, at det ikke kunne anses for usædvanligt, at familier med to  

 børn benyttede fly, når de skulle på udlandsrejser, for at gøre  

 transporttiden  

 så kort som muligt.
 En anden sag  

  

 drejede  

 sig om afslag på at yde merudgiftsydelse til dækning af udgifter forbundet  

 med  

 en drengs handicapridning.
 Nævnet tiltrådte kommunens afslag.
 Drengen led af en gennemgribende mental udviklingsforstyrrelse,  

 der foreløbigt er diagnosticeret som infantil autisme og kommunen fandt på  

 baggrund heraf drengen omfattet af personkredsen i servicelovens § 28.
 Drengen var begrænset i valget af fritidsaktiviteter i forhold  

 til ikke handicappede børn.
 Nævnet havde dog vurderet, at den ansøgte merudgift til  

 handicapridning ikke på nuværende tidspunkt kunne anses for en nødvendig  

 merudgift.
 Nævnet lagde vægt på, at han kun var 4 år og dermed under den  

 alder, hvor børn almindeligvis begynder at deltage i fritidsaktiviteter.
 Der er i afgørelsen ikke henvist til praksis.
Ankestyrelsens bemærkninger Ankestyrelsen har i SM O-40-96 fundet, at merudgiften ved  

 handicapridning i forhold til almindelig ridning kunne anses for en nødvendig  

 merudgift ved forsørgelsen af en handicappet pige på 5 år.
 Der blev lagt vægt på, at ridningen i overvejende grad måtte  

 anses for at være en fritidsaktivitet for pigen, der var stærkt begrænset i  

 valget af fritidsaktiviteter i forhold til normalt fungerende børn.
 Ved udmålingen af hjælpen til dækning af merudgifter ved  

 handicapridning skulle fratrækkes et beløb svarende til, hvad det ville have  

 kostet, hvis pigen gik til almindelig rideundervisning på en lokal rideskole.
 Ankestyrelsen skal bemærke, at der i den offentliggjorte SM er  

 truffet en positiv afgørelse, hvor styrelsen ikke fandt, at aldersgrænsen på  

 de  

 5 ½ år var til hinder for dækning af merudgifter til handicapridning som  

 fritidsaktivitet.
Ankestyrelsen finder ikke, at SM`en kan tages til udtryk for, at  

 der med afgørelsen var gjort op med en fast aldersgrænse for at yde hjælp til  

 fritidsaktiviteter til børn Da nævnet i den konkrete sag har truffet en afgørelse, hvor  

 ansøgeren ikke har fået medhold burde nævnet have begrundet afgørelsen, jf.  

 forvaltningslovens §§ 22 og 24, stk. 1, herunder hvilke hensyn, der  

 ligger  

 til grund for nævnets afgørelse om, at børn på fire år ikke i almindeligvis  

 begynder at deltage i fritidsaktiviteter, og at der heller ikke i den  

 konkrete  

 sag foreligger særlige omstændigheder.
§ 78 om ledsageordning Et nævn tiltrådte en kommunes afslag på ledsageordning.
 Nævnet lagde ved afgørelsen til grund, at ansøger på grund af  

 nedsat funktionsevne som følge af ansøgers øjensygdom var omfattet af den  

 personkreds, som ville kunne modtage ledsagelse efter servicelovens  

 § 78.
 Imidlertid var det nævnets vurdering, at ansøger ikke opfyldte  

 lovens betingelse om ikke at kunne færdes alene udenfor hjemmet.
 Der var herved lagt vægt på oplysningerne om, at ansøger kunne  

 færdes i lokalområdet, dog ikke efter mørkets frembrud eller naturstier på  

 grund af ujævnheder.
Ansøger kunne selv handle ind ca. 2 gange om ugen i kendt område  

 samt tage offentlig transport til familiebesøg.
Ansøger kunne klare at tage i  

 aktivitetscentret 2 gange om måneden.
 Om ansøgers behov for ledsagelse var det oplyst, at ansøger  

 havde vanskeligheder ved indkøb af tøj, at ansøger havde brug for hjælp til  

 at  

 færdes i ukendte forretninger og byer samt ved deltagelse i arrangementer,  

 som  

 krævede transport med offentlige transportmidler.
 Det var herefter nævnets vurdering, at ansøger var i stand til  

 at færdes alene udenfor hjemmet uden altid at skulle bede andre om hjælp,  

 hvorfor lovens betingelser for bevilling af ledsageordning ikke var opfyldt.
 Nævnet henviste i øvrigt til Ankestyrelsens offentliggjorte  

 praksis i SM C-4-02, hvori Ankestyrelsen fandt, at en kvinde med Downs  

 Syndrom,  

 der kunne færdes alene i et større lokalområde, ikke var berettiget til  

 ledsageordning.
 Ansøgningen var begrundet i ledsagelse til ridning i nabobyen 1  

 gang ugentligt. Ønsket om ledsagelse var begrundet i trafikfarlig vej og  

 manglende fortov.
 Ankestyrelsen vurderede således, at kvinden ikke opfyldte lovens  

 betingelse om ikke at kunne færdes alene udenfor hjemmet.
 Ankestyrelsen lagde vægt på lovens ordlyd og inddrog formålet  

 med hjælp efter lov om social service og formålet med ledsagelse og fandt, at  

 ledsageordningen var begrænset til personer, der på grund af en  

 funktionsnedsættelse ikke kunne færdes alene udenfor hjemmet og deltage i  

 aktiviteter m.v. uden altid at skulle bede andre om hjælp.
Ankestyrelsen lagde herefter vægt på, at selv om kvinden ikke  

 kunne færdes alene overalt, kunne hun efter eget valg færdes alene i et  

 større  

 lokalområde, herunder i den by, hvor hun boede, og hun kunne tage med bus til  

 nabobyen.
Hun kunne endvidere gå til tandlæge, frisør, på biblioteket, i  

 svømmehal samt i forretninger og selv købe ind.
Ankestyrelsens bemærkninger Ankestyrelsen skal bemærke, at som sagen foreligger oplyst for  

 Ankestyrelsen, har det ikke været muligt at vurdere sagen og dens  

 overensstemmelse med praksis.
Ankestyrelsen finder, at sagen er for sparsomt belyst.
Der er  

 således ikke oplysninger om øjenlidelsen karakter eller sværhedsgrad,  

 ansøgers  

 alder, om ansøger bor alene eller oplysninger om et eventuelt netværk  

 herunder  

 til hjælp ved køb af tøj eller hvad behovet for at færdes alene om aftenen  

 eller at deltage i arrangementer på ukendte steder er.
 Ankestyrelsen finder, at dette burde have været bedre belyst.
§ 84 om merudgifter En sag drejede sig om en ansøger som havde fibromyalgi, slidgigt  

 og spiserørsbrok.
 Kommunen havde givet afslag på hjælp til dækning af udgifter til  

 massage, Pure MSM, Glucosamine sulfater, fiskeolie, varmtvandsgymnastik, og  

 medlemskab af gigtforeningen.
Det var oplyst, at ansøger selv kunne komme rundt i hjemmet også  

 1. sal, men at det nogle dage kunne være strengt.
Ansøger anvendte ingen  

 hjælpemidler i det daglige.
 Nævnet tiltrådte kommunens afslag med henvisning til at ansøger  

 ikke var omfattet af personkredsen i servicelovens § 84.
 Nævnet lagde herved særligt vægt på, at ansøger kunne komme  

 omkring, både ude og inde uden hjælpemidler, selvom det nogle gange var  

 svært.
Ankestyrelsens bemærkninger Ankestyrelsen har ingen praksis som er sammenlignelig med den  

 beskrevne sag.
 Ankestyrelsen vurderer imidlertid umiddelbart, at nævnets  

 afgørelse er i overensstemmelse med reglerne.
 Det fremgår således bl.a. af § 1, stk. 2 i Socialministeriets  

 bekendtgørelse nr. 869 af 23. oktober 2002 om nødvendige merudgifter ved den  

 daglige livsførelse efter servicelovens § 84, at der med varigt nedsat  

 funktionsevne forstås en langvarig lidelse, hvis konsekvenser for den enkelte  

 er af indgribende karakter i den daglige tilværelse og som medfører, at der  

 må  

 sættes ind med betydelige hjælpeforanstaltninger.
§ 97 om hjælpemidler Et nævn hjemviste en kommunal afgørelse om afslag på partiel  

 brystprotese til kommunen til fornyet behandling, idet nævnet fandt, at  

 kommunens afgørelse var truffet på et forkert grundlag.
 Kommunen havde henvist til, at der i henhold til appendiks 7 i  

 Socialministeriets vejledning af 5. marts 1998 om støtte til hjælpemidler,  

 biler, boligindretning m.v. kun kan bevilges en brystprotese, hvis hele  

 brystet  

 mangler.
 Nævnet udtalte, at ifølge servicelovens § 97, stk. 1 yder  

 kommunen i visse tilfælde støtte til hjælpemidler til personer med varigt  

 nedsat fysisk eller psykisk funktionsevne.
 I henhold til § 97, stk. 7, kan Socialministeren bl.a.  

 fastsætte regler om afgrænsningen af de hjælpemidler, hvortil der kan ydes  

 støtte.
 Denne hjemmel er udnyttet i Socialministeriets bekendtgørelse  

 nr. 195 af 20. marts 2003 om ydelse af hjælpemidler og forbrugsgoder efter  

 serviceloven (hjælpemiddelbekendtgørelsen).
 I denne bekendtgørelse er intet nævnt om, at der ikke kan  

 bevilges partielle brystproteser og der forelå ikke afgørelser fra  

 Ankestyrelsen herom.
 Nævnet fandt på denne baggrund, at bemærkningerne i ovennævnte  

 appendiks 7 til vejledningen om hjælpemidler ikke generelt kunne udelukke  

 muligheden for at få bevilget en partiel brystprotese.
 Sagen blev derfor hjemvist til fornyet behandling ved kommunen.
 Kommunen skulle herefter foretage en konkret vurdering af, om  

 ansøger opfyldte væsentlighedsbetingelserne i hjælpemiddelbekendtgørelsens  

 § 1  

 og herefter træffe en ny afgørelse.
Ankestyrelsens bemærkninger Ankestyrelsen kan bekræfte, at der ikke er truffet principiel  

 afgørelse om partielle brystproteser.
 Ankestyrelsen har imidlertid på det foreliggende ikke  

 bemærkninger til nævnets afgørelse.
§ 99 om støtte til køb af bil Sagen drejede sig om, at et nævn fandt en ansøger berettiget til  

 støtte til køb af bil på trivselsmæssigt grundlag.
 Ansøgeren havde i 1984 og 1991 fået tilkendt støtte til køb af bil  

 på erhvervsmæssigt grundlag.
 I 1998 havde ansøgeren fået afslag på støtte til køb af bil på  

 ikke-erhvervsmæssigt grundlag, hvilket var tiltrådt af Ankestyrelsen.
 I afgørelsen havde Ankestyrelsen bl.a. anført, at gangfunktionen  

 var relativt upåvirket, og at det forhold, at der var lammelser i armene og  

 dermed besvær med at holde sig fast i offentlige transportmidler ikke efter  

 praksis kunne berettige til støtte til køb af bil.
 Nævnet lagde nu til grund, at ansøger led af nedsat  

 hjertepumpefunktion og af poliofølger i form af svær lammelse af begge  

 skulderbælter, begge overarme og hænder, således at venstre arm var uden  

 funktion.
 Nævnet fandt, at der i forhold til afgørelsen fra 1998 var sket  

 en tydelig forværring af specielt højre skulder, som gjorde, at ansøger ville  

 kunne have meget svært ved at benytte offentlige transportmidler, da han  

 havde  

 svært ved at holde sig fast, betjene døre og klare ind- og udstigning.
Nævnet havde i afgørelsen anført, at ansøger på grund af  

 hjertelidelsen i koldt vejr og ved anstrengelse fik brystsmerter.
Det var  

 også  

 anført, at ansøger havde svært ved selv at tage tøj på.
 Kørselsbehovet var oplyst til vedligeholdelsestræning 2 gange  

 ugentlig, møder i 5 foreninger, indkøb og familiebesøg.
 Kommunen havde indstillet til afslag på bilstøtte og havde  

 begrundet afgørelsen med, at ansøgers nedsættelse af funktionsevnen ikke var  

 af  

 en sådan sværhedsgrad, at betingelserne for støtte til køb af bil var  

 opfyldt,  

 eller at den i væsentlig grad forringede evnen til at færdes uden brug af  

 bil.
Ankestyrelsens bemærkninger Nævnets afgørelse synes at være udtryk for en konkret vurdering  

 og Ankestyrelsen har derfor ikke umiddelbart bemærkninger til nævnets  

 resultat.
 Ankestyrelsen skal dog understrege, at gangdistancen er et af de  

 centrale elementer i skønnet over, om en ansøger er berettiget til støtte til  

 køb af bil.
Ankestyrelsen har ingen udmeldt praksis for så vidt angår  

 lammelse af begge skuldre/arme.
Vi kan dog henvise til praksis udmeldt i SM  

 C-37-00, sag nr. 1, hvor en ansøger ikke blev fundet berettiget til bilstøtte  

 på erhvervsmæssigt grundlag.
Ansøgeren var lammet i højre arm og højre skulder og således  

 funktionelt en-armet.
Desuden led ansøgeren af løshed i højre knæ.
Boligstøtteloven § 7, stk. 2  barn i familiepleje kan  

 medregnes i biologisk forælders husstand ved beregningen af boligstøtte Nævnets afgørelse:
 Nævnet traf afgørelse om, at ansøgerens boligstøtte skulle  

 beregnes med udgangspunkt i, at husstanden også bestod af ansøgers datter,  

 selvom hun var anbragt uden for hjemmet.
 Nævnet lagde ved afgørelsen vægt på boligstøttelovens § 7,  

 stk. 2, hvorefter et barn skal være under 23 år og bo i lejligheden for at  

 medregnes ved beregningen af boligstøtte.
 Nævnet henviste til boligstøttevejledningens pkt. 18, hvoraf  

 bl.a. fremgår, at barnet skal have fast ophold i ansøgerens hjem, og at et  

 barn  

 i familiepleje (frivillig eller tvangsmæssig anbringelse) kan - uanset at  

 plejeforholdet er af ubestemt varighed - tillige medregnes som  

 husstandsmedlem  

 i de biologiske forældres husstand (udover i plejefamiliens husstand), når  

 der  

 ved indretning af hjemmet er taget hensyn dels til barnets midlertidige  

 ophold  

 og dels til muligheden for senere varigt ophold.
 Vedrørende handicappede børn anbragt på institution er  

 formodningen for fast ophold til stede, hvis der ved indretningen af hjemmet  

 er  

 taget hensyn til barnets midlertidige ophold i hjemmet under ferie og  

 lignende  

 og muligheden for senere varigt ophold.
 Nævnet fandt, at denne fortolkning af § 7, stk. 2, måtte  

 være i overensstemmelse med formålet med boligstøtteloven, der ikke har været  

 at umuliggøre, at kommunen kan arbejde hen imod en hjemgivelse på et ukendt  

 og  

 ikke nødvendigvis nærliggende tidspunkt, eller at der kan opretholdes et  

 (midlertidig) samvær mellem forældre og barn i hjemmet i  

 anbringelsesperioden.
 Nævnet lagde i den konkrete sag bl.a. vægt på, at der ved  

 indretningen af hjemmet var taget hensyn til datterens ophold hos ansøgeren  

 samt oplysningerne om omfanget af samvær mv.
 Nævnet fandt efter en samlet vurdering, at der ved beregningen  

 af boligstøtte burde tages udgangspunkt i, at ansøgerens husstand også bestod  

 af datteren, som ansøgeren havde samvær med i hjemmet under  

 anbringelsesforløbet.
Ankestyrelsens bemærkninger Ankestyrelsen har ikke bemærkninger til nævnets afgørelse.
 § 36, stk. 2  skadesløsbrev, spørgsmål om  

 nævnets kompetence mv.
 Nævnets afgørelse:
 Nævnet traf bl.a. afgørelse om, at spørgsmålet om størrelsen af  

 et skadesløsbrev hørte under nævnets kompetence, idet nævnet har kompetencen  

 i  

 forhold til spørgsmål om fortolkningen af boligstøttelovens § 36.
 Nævnet hjemviste herefter spørgsmålet om skadesløsbrevets  

 størrelse til ny behandling og afgørelse i kommunen, idet nævnet ikke fandt,  

 at  

 skadesløsbrevets størrelse stod i rimeligt forhold til størrelsen af den  

 gæld,  

 som skadesløsbrevet skulle sikre.
Ankestyrelsens bemærkninger Ankestyrelsen har ikke taget principiel stilling til spørgsmålet  

 om klageadgang for så vidt angår afgørelse om størrelsen af et skadesløsbrevs  

 størrelse, men vi er umiddelbart enige i, at nævnet kan behandle dette  

 spørgsmål.
 § 58, stk. 4  ophør af rente- og afdragsfrihed af  

 boligindskudslån, tilbagebetaling af boligindskudslån opnået ved svig.
 Nævnets afgørelse:
 Nævnet ophævede kommunens afgørelse om ophør af rente- og  

 afdragsfrihed på et boligindskudslån samt afdrag af boligindskudslånet i  

 løbet  

 af to år, jf. boligstøttelovens § 58, stk. 4.
 Nævnet fandt, at ændringen i husstandsindkomsten, efter at  

 ægtefællen flyttede ind hos støttemodtageren, ikke var af en sådan  

 størrelsesorden, at det i henhold til § 58, stk. 4, kunne begrunde ophør  

 af rente- og afdragsfrihed for boligindskudslånet, samt at lånet skulle  

 afdrages over de næste to år.
 Nævnet lagde ved afgørelsen vægt på, at støttemodtagerens  

 husstandsindkomst, efter at ægtefællen var flyttet ind hos pågældende, var  

 opgjort til 177.000 kr., og at grænsen for at opnå boligindskudslån i 2003  

 var  

 på 167.303 kr.
 Nævnet lagde desuden vægt på, at der udover, at ægtefællen var  

 flyttet ind, ikke sås at være væsentligt ændrede forhold for  

 boligstøttemodtageren i henhold til § 58, stk. 4.
 Det forhold, at kommunen havde vurderet, at  

 boligstøttemodtageren havde handlet svigagtigt i forbindelse med bevillingen  

 af  

 boligindskuds-lånet, kunne ikke føre til, at der efter boligstøttelovens  

 regler  

 kunne træffes afgørelse om ophør af rente- og afdragsfrihed på lånet, og om  

 at  

 lånet skulle afdrages over to år, uden at betingelserne i § 58, stk. 4,  

 var opfyldte.
Nævnet henviste til, at hvis kommunen fandt at kunne løfte  

 bevisbyrden for, at bevillingen var opnået ved svig, ville den kunne  

 tilbagekaldes  

 efter dansk rets almindelige regler, eventuelt som led i en strafferetlig  

 forfølgelse.
Dette spørgsmål hørte under domstolene.
Ankestyrelsens bemærkninger Ankestyrelsen har ikke haft anledning til at tage principiel  

 stilling til spørgsmålet om ophør af rente- og afdragsfrihed efter  

 boligstøttelovens § 58, stk. 4 og vi har derfor ingen praksis på  

 området.
 Ankestyrelsen er dog umiddelbart enig i nævnets afgørelse.
 Ankestyrelsen har heller ikke haft anledning til at tage  

 stilling til spørgsmålet om tilbagebetaling af boligindskudslån, der er  

 opnået  

 ved svig, men vi er umiddelbart enige med nævnet i, at der ikke er hjemmel i  

 boligstøtteloven til at kræve tilbagebetaling af boligindskudslån ud over  

 § 58, stk. 4.
 Ankestyrelsen vil gerne antage en lignende sag for at tage stilling  

 til denne problemstilling.
 Nævnets afgørelse i  

  

 en  

 anden sag  

  

 vedrørende § 58:
 Nævnet traf bl.a. afgørelse om, at kommunen var berettiget til  

 at kræve tilbagebetaling af et bevilget boligindskudslån, jf.  

 boligstøttelovens  

 § 58, stk. 4, som pågældende mod bedre vidende havde modtaget med  

 urette.
 Nævnet lagde bl.a. vægt på, at boligstøttemodtageren i  

 forbindelse med ansøgningen om boligindskudslån afgav urigtige økonomiske  

 oplysninger, og at pågældende ved afgivelsen af oplysningerne, var vidende  

 om,  

 at de var urigtige, og at pågældende var vejledt om oplysningspligten.
 Nævnet var opmærksomt på, at boligstøttelovens § 47, stk.  

 7, kun direkte angiver betingelserne for at kræve tilbagebetaling af  

 boligstøtte.
 Nævnet fandt, at hjemmelen for at kræve tilbagebetaling af  

 boligindskudslån var en analogi af bestemmelsen, eller skulle søges i  

 almindelige retsgrundsætninger om tilbagebetaling af ydelser opnået ved svig.
Ankestyrelsens bemærkninger Der henvises til Ankestyrelsens bemærkninger til den  

 foranstående sag.
 Vi finder således umiddelbart ikke, at der er hjemmel i  

 boligstøtteloven til at kræve tilbagebetaling af boligindskudslånet.
 Vi er interesseret i at antage en sag til prøvelse af, om  

 hjemlen kan søges i almindelige retsgrundsætninger og til afklaring af  

 Ankestyrelsens kompetence til at anvende almindelige retsgrundsætninger ved  

 afgørelse af tilbagebetalingsspørgsmål af denne karakter.
