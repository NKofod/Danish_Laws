 Sundhedsstyrelsen har, såvel fra forældre som fra ledere af vuggestuer og  

 fra sundhedsplejersker, modtaget en række anmodninger om at give vejledning  

 om forholdsregler i forbindelse med små børns udendørsophold i kulde.  

 Sundhedsstyrelsen har derved fået indtryk af, at der i vide kredse er behov  

 for en sådan vedledning og skal derfor meddele følgende:
 Det antages almindeligvis, at børn har godt af at få frisk luft, men der  

 er ikke dokumentation for, at »hærdning« har en gavnlig  

 virkning,f.eks. ved at forebygge infektioner.
Spædbørn er særligt sårbare over for kulde.
Medens de fra fødslen kan  

 reagere hurtigt med gråd på sult- og tørstfornemmelse, er de næsten op til  

 1-års alderen ikke i stand til at klage sig i tide, når de fryser.
Endvidere  

 bevæger spædbørn sig mindre således, at de lettere kan afkøles.
Skadelig  

 afkøling kan ske ved lave temperaturer, men kan også ske ved højere  

 temperaturer, såfremt der er vind eller fugtigt vejr.
 Det er således vanskeligt at give nøjagtige retningslinier for, i hvilke  

 tilfælde det er forsvarligt at lade spædbørn sove ude i kuldeperioder.  

 Nedenstående forhold har alle betydning for afgørelsen af, om man i et  

 konkret tilfælde kan tillade et spædbarn at sove ude:
UDENDØRSTEMPERATUREN Børn må ikke sove ude, når temperaturen er under 10 minusgrader.
Ved  

 højere temperaturer bør afgørelsen afhænge af følgende 4 forhold:
 Ved sovestedet skal der være læ for blæst, regn og rimnedfald (denne  

 beskyttelse kan f.eks. gives af en liggehal).
Krybben skal - lige som en god barnevogn - være vind- og vandtæt til alle  

 sider.
Bunden kan f.eks. isoleres med skumgummi e.l.
Barnet skal være iklædt  

 hue og anbragt i en pose forsynet med hætte og lukkede ærmer således, at  

 hoved og hænder beskyttes.
Barnet skal være iklædt tøj med god  

 varmeisolationsevne, enten uld, bomuld eller kunststoffer med tilsvarende  

 egenskaber.
Dynen skal dække barnets krop både opadtil og til siderne.
Det er  

 vigtigt, at barnet sikres mod afkøling fra en våd ble.
Dette kan f.eks. ske  

 ved at man iklæder barnet uldbukser.
Kun sunde og raske børn bør sove ude i koldt vejr.
For tidligt fødte børn  

 og børn, der lider af astmatisk bronkitis, kronisk mellemørebetændelse eller  

 hjertesygdom, er særligt udsatte og bør ikke sove ude i koldt, tåget vejr.
 Børn under 1 år, og specielt spædbørn under 1/2 år, er særligt udsatte for  

 kuldepåvirkning.
Barnets HUD kan beskyttes med en vandfri creme.
Herved beskyttes huden mod  

 udtørring, men en sådan creme yder ikke beskyttelse mod kuldepåvirkning.
Børn, der sover ude i kulden, skal være under særligt effektivt opsyn.  

 Sovetiden bør aldrig være længere end 1 1/2-2 timer.
Jo yngre børnene er og  

 jo koldere vejret er, des hyppigere skal børnene tilses.
Er man i tvivl om  

 kuldepåvirkningen, bør den, der har opsynet, selv iføre sig passende  

 beklædning og sidde et stykke tid udendørs ved siden af børnene.
