 Ikke hjemmel i bistandsloven til at afslå udbetaling af kontanthjælp i  

 forbindelse med ophør i utide af en beskæftigelsesfremmende foranstaltning,  

 når beskæftigelsestilbuddet ikke længere står åbent for pågældende.
 REDEGØRELSE FOR SAGEN:
Den 19-årige, enlige P fik kontanthjælp fra den 20. oktober 1989. Fra den  

 15. januar 1990 blev P tilknyttet et jobtræningsprojekt etableret i henhold  

 til lov om beskæftigelsesmuligheder for unge mv. (lovbekendtgørelse nr. 79 af  

 15. februar 1988). Der var tale om et restaureringsprojekt med indbygget  

 kursusvirksomhed.
Det blev indskærpet P, at hun som kontanthjælpsmodtager var  

 forpligtet til at påtage sig et rimeligt tilbud om arbejde, herunder tilbud  

 om at deltage i beskæftigelsesfremmende foranstaltninger, og at udeblivelse  

 ville medføre ophør af kontanthjælp.
Den 27. marts 1990 blev P med øjeblikkeligt varsel opsagt fra projektet,  

 idet hun trods utallige opfordringer om at møde rettidigt og passe sit  

 arbejde ikke havde efterkommet opfordringerne.
Tilbuddet om beskæftigelse  

 stod herefter ikke længere åbent for hende, og hun fik afslag på  

 kontanthjælp.
 Mens P stadig var tilknyttet projektet, søgte kommunen efter P's eget  

 ønske at skaffe praktikplads hos forskellige private arbejdsgivere, men P var  

 ikke interesseret i de fremkomne tilbud.
 AFGØRELSEN, DER KLAGES OVER:
 Amtsankenævnet fandt ikke, at der i bistandsloven var hjemmel til at afslå  

 udbetaling af kontanthjælp i forbindelse med ophør i utide af en  

 beskæftigelsesfremmende foranstaltning, såfremt beskæftigelsestilbuddet ikke  

 længere stod åbent for den pågældende.
Da beskæftigelsestilbuddet efter fyringen den 27. marts 1990 ikke længere  

 stod åbent for P, pålagde nævnet kommunalbestyrelsen at udbetale hende  

 kontanthjælp fra dette tidspunkt under forudsætning af, at hun samtidig stod  

 tilmeldt AF.
Under hensyn til det oplyste om baggrunden for ophøret, fandt  

 nævnet, at hjælpen skulle ydes mod tilbagebetaling efter § 26, stk. 1, nr. 1.
 Nævnet havde ikke været bekendt med forsøgene på at skaffe privat  

 praktikplads.
 KLAGEN TIL ANKESTYRELSEN:
 Afgørelsen blev anket af kommunen, der ikke mente, at P reelt stod til  

 rådighed for arbejdsmarkedet.
 Antaget til principiel behandling:
 Sagen blev antaget til principiel behandling til afklaring af spørgsmålet  

 om udnyttelse af arbejdsmuligheder, jf. bistandslovens § 40, stk. 1, når en  

 person »i utide« er ophørt i et beskæftigelsestilbud, der herefter  

 ikke længere står åbent.
 LOVGRUNDLAG:
 Bistandslovens § 37, § 40, stk. 1, nr. 1, og § 26.
 Socialministeriets vejledning om kontanthjælp af 5. marts 1987, pkt. 17,  

 som ændret ved vejledning af 17. februar 1989.
 ANKESTYRELSENS AFGØRELSE:
 Der var ikke hjemmel i bistandsloven til at afslå udbetaling af  

 kontanthjælp i forbindelse med ophør i utide af en beskæftigelsesfremmende  

 foranstaltning, når beskæftigelsestilbuddet ikke længere står åbent for  

 pågældende.
 P var herefter berettiget til at oppebære kontanthjælp efter opsigelsen  

 fra jobtræningsprojektet.
 Ankestyrelsen tiltrådte således amtsankenævnets afgørelse.
