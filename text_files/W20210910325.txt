Pressenævnets kendelse i sag nr. 2020-80-0555 Netavisen Pio får ikke kritik for omtale af parti Netavisen Pio bragte i september 2020 en artiklen med omtale af et partis værdigrundlag som forklaring på, at partiet ikke kunne leje kursusejendommen Ankersminde.
Partiet og partiets leder klagede over, at artiklen indeholder ukorrekte og krænkende oplysninger samt over manglende forelæggelse.
Pressenævnet fandt ikke anledning til at udtale kritik af Netavisen Pio for artiklen og lagde i den forbindelse vægt på, at omtalen ikke er egnet til at være skadeligt eller krænkende.
 [Klager 1] har på egne vegne og på vegne af [Klager 2] klaget til Pressenævnet over Netavisens Pios artikel: DSU-formand: Anker ville rotere i sin grav, som blev bragt den 21. september 2020, idet de mener, at god presseskik er tilsidesat.
[Klager 1] og [Klager 2] har klaget over, at artiklen indeholder ukorrekte og krænkende oplysninger.
Klagerne har desuden klaget over manglende forelæggelse.
1 Sagsfremstilling Netavisen Pio bragte den 21. september 2020 kl. 11:50 artiklen DSU-formand: Anker ville rotere i sin grav på Netavisens Pios hjemmeside piopio.dk.
Artiklen har følgende underrubrik:
Det er en meget rystende fejl, som aldrig må gentage sig, lyder det fra DSU-formand, efter [Klager 2] havde fået lov til at leje kursusejendommen Ankersminde Af artiklen fremgår følgende:
 [Klager 2] må nu ud og lede efter et nyt sted at afholde partiets såkaldte rigskongres i weekenden fra den 9. og til den 11. oktober.
[Klager 1]s parti havde ellers lejet Ankersminde, som er opkaldt efter den tidligere, fagforeningsmand, socialdemokratiske formand og statsminister Anker Jørgensen.
Den tidligere folkeskole i Vissenbjerg, på Fyn, kan huse op til 175 på kurser, aktiviteter og landsmøder.
Men Danmarks Socialdemokratiske Ungdom (DSU) og DUI-LEG og VIRKE, der sammen ejer Ankersminde, kalder det en fejl - og undskylder! - at [Klager 2] har fået lov til at leje kursusejendommen.
Udlejningen af Ankersminde administreres til daglig af DUIs sekretariat.
[Klager 2] politik og værdier strider nemlig imod Ankersmindes værdigrundlag i en sådan grad, at man ikke kan tillade, at [Klager 2] afholder sin rigskongres på stedet.
Derfor er det nu blevet meddelt [Klager 2], at partiet alligevel ikke kan få lov at leje Ankersminde.
Det er en meget rystende fejl, som aldrig må gentage sig," siger forbundsformanden for DSU, [Forbundsformanden], der også er bestyrelsesformand for Ankersminde. "Til sommer skal vi afholde 10-årsmarkeringen af det forfærdelige terrorangreb på Utøya." "Vi vil ikke kunne markere den tragedie på samme grund, som [Klager 2] afholder rigskongres.
Også derfor kan vi selvfølgelig ikke tillade, at Ankersminde skal danne ramme om en rigskongres i et højreekstremt parti som [Klager 2].
Vores kursusejendom er opkaldt efter Anker Jørgensen, og han ville rotere i sin grav, hvis vi ikke fik stoppet det arrangement." Ankersmindes værdigrundlag Formand for DUI-LEG og VIRKE, [Formanden], henviser til, at der er tale om en "administrationsfejl fra vores side". Hvilket [Formanden] kalder "dybt beklageligt." "Fremover kommer der til at være en langt stærkere forankring af administrationen i forhold til udlejningen på DUIs sekretariat," siger formanden. "Vi ønsker et Ankersminde med plads til mange forskellige slags foreninger og organisationer, men de skal leve op til Ankersmindes værdigrundlag.
Det gør [Klager 2] på ingen mulig måde." DSU og  DUI-LEG og VIRKE har tidligere forklaret, at håbet er, at "projektet (Ankersminde, red.) bliver i Anker Jørgensens ånd og løftes af folket for folket og sikrer hele Arbejderbevægelsen og Danmarks ungdom et godt samlingssted." Beslutningen kommer, efter researchkollektivet Redox har kontaktet Ankersminde med henblik på en kommentar til, at [Klager 2] årsmøde skulle afvikles i lokalerne.
 [Forbundsformanden] uddyber over Netavisen Pio, at ingen havde troet, at "nogen kunne finde på at lade det gå gennem bookingen".
"Nu er vi ved at finde ud af det rent kontraktmæssige," siger forbundsformanden. "Manden ([Klager 1], red.) er jo advokat, så jeg er sikker på, at han nok skal gøre, hvad han kan for at få mest muligt ud af situationen." Partiet [Partiet] Senest har [Klager 1] oprettet partiet [Partiet], som han beskriver som et "søsterparti" til [Klager 2].
Det sker efter, at Valgnævnet har suspenderet partiets indsamlinger af vælgererklæringer på baggrund af mistanke om snyd.
Derfor er det nu [Partiet], som er partiets navn på engelsk, der indsamler vælgererklæringer til at kunne blive opstillingsberettiget ved det kommende folketingsvalg.
[Klager 2] fik 1,8 procent af stemmerne ved det seneste folketingsvalg.
Dermed manglede partiet kun 7500 stemmer for at komme ind i Folketinget.
 Liste P fik 63.537 stemmer og det udløste godt to millioner kroner i årlig partistøtte.
 [Klager 2] er fortsat opstillingsberettiget til folketingsvalg frem til 27. oktober 2020.
Opdateret klokken 12:10 med uddybende kommentar fra [Forbundsformanden].  Klagernes klage er modtaget i Pressenævnet den 21. september 2020.
2 Parternes synspunkter 2.1 [Klager 1] og [Klager 2] synspunkter God Presseskik Korrekt information Klagerne har anført, at den påklagede artikel indeholder dybt fornærmende samt usande oplysninger om [Klager 2] værdigrundlag.
Forelæggelse Klagerne har klaget over manglende forelæggelse.
2.2 Netavisen Pios synspunkter God Presseskik Korrekt information Netavisen Pio har afvist klagen og har i den forbindelse anført, at Netavisen Pio ikke deler klagernes opfattelse af, at artiklen indeholder dybt fornærmende og usande oplysninger om [Klager 2] værdigrundlag.
Forelæggelse Netavisen Pio ses ikke at have kommenteret klagepunktet.
 Afslutningsvis har Netavisen Pio oplyst, at Netavisen Pio har kontaktet [Klager 1] direkte med tilbud om at bringe et genmæle.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Martin Lavesen, Anja Lundberg Andersen, Lene Sarup og Marlene Borst Hansen.
God presseskik Korrekt information og forelæggelse Klagerne har klaget over, at den påklagede artikel indeholder ukorrekte oplysninger samt over manglende forelæggelse.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Oplysninger, der kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. de vejledende regler for god presseskik punkt A. 1 og A. 3.
 Af artiklen fremgår blandt andet følgende:
[] [Klager 2] politik og værdier strider nemlig imod Ankersmindes værdigrundlag i en sådan grad, at man ikke kan tillade, at [Klager 2] afholder sin rigskongres på stedet.
Derfor er det nu blevet meddelt [Klager 2], at partiet alligevel ikke kan få lov at leje Ankersminde.
Det er en meget rystende fejl, som aldrig må gentage sig," siger forbundsformanden for DSU, [Forbundsformanden], der også er bestyrelsesformand for Ankersminde. "Til sommer skal vi afholde 10-årsmarkeringen af det forfærdelige terrorangreb på Utøya." "Vi vil ikke kunne markere den tragedie på samme grund, som [Klager 2] afholder rigskongres.
Også derfor kan vi selvfølgelig ikke tillade, at Ankersminde skal danne ramme om en rigskongres i et højreekstremt parti som [Klager 2].
Vores kursusejendom er opkaldt efter Anker Jørgensen, og han ville rotere i sin grav, hvis vi ikke fik stoppet det arrangement." Ankersmindes værdigrundlag Formand for DUI-LEG og VIRKE, [Formanden], henviser til, at der er tale om en "administrationsfejl fra vores side". Hvilket [Formanden] kalder "dybt beklageligt." "Fremover kommer der til at være en langt stærkere forankring af administrationen i forhold til udlejningen på DUIs sekretariat," siger formanden. "Vi ønsker et Ankersminde med plads til mange forskellige slags foreninger og organisationer, men de skal leve op til Ankersmindes værdigrundlag.
Det gør [Klager 2] på ingen mulig måde." [] DSU og  DUI-LEG og VIRKE har tidligere forklaret, at håbet er, at "projektet (Ankersminde, red.) bliver i Anker Jørgensens ånd og løftes af folket for folket og sikrer hele Arbejderbevægelsen og Danmarks ungdom et godt samlingssted." Pressenævnet finder, at den påklagede artikel oplysninger klart fremstår som kildens subjektive vurdering af spørgsmålet om overensstemmelsen mellem [Klager 2] og Ankersmindes værdigrundlag.
På denne baggrund finder Pressenævnet ikke anledning til at udtale kritik af omtalen.
 Det er ubestridt, at Netavisen Pio ikke har forelagt klagerne artiklens indhold forud for, at artiklen blev offentliggjort.
Pressenævnet finder, at artiklens omtale af [Klager 2] værdigrundlag er af en sådan karakter, at den ikke er egnet til at være af skadelig eller krænkende karakter for klagerne.
På den baggrund finder nævnet ikke anledning til at udtale kritik af Netavisen Pio for ikke at have forelagt formuleringen for klagerne forud for offentliggørelsen.
