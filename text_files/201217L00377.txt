Ændringsforslag stillet den 13. december 2012 uden for betænkningen Ændringsforslag til 2. behandling af Lov om ændring af lov om fremme af vedvarende energi, lov om elforsyning, lov om afgift af elektricitet og ligningsloven (Støtte til solcelleanlæg og øvrige små vedvarende energi-anlæg m.v.) [af klima-, energi- og bygningsministeren (Martin Lidegaard)]:
Til § 1 Af klima-, energi- og bygningsministeren:
 6) I det under nr. 7 foreslåede § 47, stk. 4, udgår i nr. 2 »med en installeret effekt på 400 kW eller derunder«.
[Fjernelse af krav om installeret effekt på 400 kW eller derunder for fælles solcelleanlæg] Til § 4 7) I den under nr. 1 foreslåede ændring af § 8 P, stk. 1, affattes 4. pkt. således:
»For ejere af vedvarende energi-anlæg, hvor der senest den 19. november 2012 er indgået bindende aftale om køb af et vedvarende energi-anlæg, og hvor anlægget er nettilsluttet i indkomståret 2013 eller i indkomståret 2014, er valget ved opgørelsen af den skattepligtige indkomst for indkomståret 2013 henholdsvis indkomståret 2014 dog afgørende.« [Udskydelse af fristen for nettilslutning til den 31. december 2013] Til § 6 8) I stk. 6 og stk. 7, nr. 3, ændres »den 20. maj 2013« til: »den 31. december 2013«.
[Udskydelse af fristen for nettilslutning til den 31. december 2013] Bemærkninger Til nr. 6 Det fremsatte lovforslag indeholder i § 47, stk. 4, nr. 2, en bestemmelse om, at der kan ydes et særlig forhøjet pristillæg til elektricitet fremstillet på fælles solcelleanlæg med en installeret effekt på 400 kW eller derunder.
Grænsen på 400 kW foreslås fjernet, da denne ikke vurderes hensigtsmæssig for fælles solcelleanlæg.
Det forhøjede pristillæg vil herefter kunne ydes til fælles solcelleanlæg, uanset om disse måtte være over 400 kW.
Ved fælles solcelleanlæg forstås eksempelvis et anlæg, som er ejet af en gruppe private borgere i forening, og som er dimensioneret efter disse ejeres private elforbrug, men hvor ejerne ikke aftager elektriciteten fra solcelleanlægget, som i stedet leveres til det kollektive elforsyningsnet.
Hvis der er mange ejere, vil anlægget kunne komme over 400 kW.
Det er klima-, energi- og bygningsministeren, som fastsætter eller træffer afgørelse om, hvilke anlægskategorier der kan få forhøjet pristillæg som fælles solcelleanlæg, jf. lovforslagets ændring af § 50, stk. 2. Ministeren vil således eksempelvis ud over regler om, hvor langt væk et sådant anlæg må være placeret i forhold til ejernes forbrugssteder, også kunne fastsætte regler om størrelsen af anlægget i forhold til hver enkelt ejers elforbrug.
Sidstnævnte vil f.eks. kunne fastsættes skematisk til 4 kW, hvilket svarer til en almindelig husholdnings elforbrug.
Er der tale om et fælles solcelleanlæg ejet af tre forbrugere, vil anlægget efter en sådan beregning maksimalt kunne have en effekt på 12 kW for at blive omfattet af bestemmelsen.
 Ændringen muliggør, at f.eks. lejere i almennyttige boligforeninger får mulighed for at gå sammen om et ejerskab til et større solcelleanlæg, ligesom beboere i f.eks. landsbyer kan gå sammen om et sådant ejerskab.
Et andet eksempel på fælles solcelleanlæg er anlæg ejet af en almennyttig boligforening eller en andelsboligforening, der kun kan nettoafregne for lejer- eller andelsboligforeningens fælles forbrug.
Her er anlægget »fælles« i den forstand, at disse lejere har glæde af, at fællesforbruget i foreningen til lys på fælles arealer, vaskeri og fælleshus osv. kan nettoafregne den elektricitet, som solcelleanlægget producerer.
Samtidig kan den overskydende elektricitet fra solcelleanlægget, som ikke bruges til fællesforbruget, afregnes til det forhøjede pristillæg, når det leveres endeligt til det kollektive elforsyningsnet.
Sådanne anlæg kan også være over 400 kW.
Som det fremgår af eksemplerne, er bestemmelsen møntet på solcelleanlæg, som har tilknytning til private husholdninger.
Derimod kan kommercielle anlæg, som ikke har denne tilknytning, ikke modtage den forhøjede støtte.
 I øvrigt henvises til, at det er ministeren, som kan træffe afgørelse om eller fastsætte nærmere regler om de krav, der skal være opfyldt, for at et solcelleanlæg kan betragtes som fælles, herunder afgrænsningen af, hvem der direkte eller indirekte kan eje solcelleanlægget og størrelsen af solcelleanlæggets installerede effekt i forhold til elforbrug.
Til nr. 7 Ændringsforslaget er en følge af den foreslåede udskydelse af fristen for nettilslutning til den 31. december 2013.
 For at sikre, at ejere af vedvarende energi-anlæg, der har bagudforskudt indkomstår, kan få fordel af udskydelsen, foreslås, at disse ejere, hvis det vedvarende energi-anlæg først tilsluttes det offentlige forsyningsnet i ejerens indkomstår 2014, kan foretage bindende valg af opgørelsesmetode ved indgivelse af selvangivelse for indkomståret 2014.
Til nr. 8 Det fremsatte lovforslags § 6, stk. 6 og stk. 7, nr. 3, indeholder bestemmelser om, at anlæggene skal være nettilsluttet senest den 20. maj 2013. Det har vist sig, at kommunernes sagsbehandling i forhold til bl.a. planlovgivningen kan tage længere tid end forudsat, hvorfor der er behov for at ændre fristen for anlæggets endelige nettilslutningstidspunkt.
Det foreslås derfor i stedet, at anlægget skal være nettilsluttet senest den 31. december 2013. I øvrigt henvises til bemærkningerne til lovforslagets § 6, stk. 6 og 7.
