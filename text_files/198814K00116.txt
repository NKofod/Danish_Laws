Nr BTL 116 Betænkning over Forslag til lov om ændring af lov om vurdering af landets  

 faste ejendomme (Udskydelse af 19. almindelige vurdering)   

 Nr L 116 1988-89, 1. samling Afgivet af Skatte- og Afgiftsudvalget Afgivet: 19890310 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Nogle af disse spørgsmål og ministerens besvarelse heraf er optrykt som bilag til denne betænkning.
 Udvalget har modtaget en skriftlig henvendelse fra Parcelhusejernes  

 Landsforening.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med de af skatteministeren stillede ændringsforslag.
 Et mindretal inden for flertallet (Fremskridtspartiets medlem af udvalget)  

 ønsker at udtale følgende:
 Som det blandt andet vil være bekendt fra Folketingets behandling af  

 forslag til lov om forberedelse af en ejendomsvurderingsreform, se  

 Folketingstidende 1975-76, forhandlingerne sp. 2908, 5651, 10593 og 11284  

 samt tillæg A, sp. 2107 og tillæg B sp. 2019, er Fremskridtspartiet ikke  

 tilhænger af det nuværende vurderingssystem.
 I lovforslagets bemærkninger (tillæg A sp. 2110) skrev Fremskridtspartiet  

 således:
 »Forslagsstillerne skal ikke skjule, at de håber på bred tilslutning  

 til følgende synspunkter:
I stedet for individuelle ejendoms- og grundskyldsvurderinger hvert fjerde  

 år tildeles hver enkelt fast ejendom grundtal svarende til den nuværende  

 vurdering.
Derudover opdeles landets ejendomme i en lille snes generelle  

 grupper (ældre udlejningsejendomme, middelstore bøndergårde,  

 omegnsparcelhuse, byggegrunde etc.). Pr. hvert år 15. maj kundgøres for hver  

 gruppe for sig, hvor mange procent grundtallet øges (eller nedsættes) med for  

 det følgende finansår.
 Den grundejer, som finder ændringen forkert for sin ejendoms vedkommende,  

 kan protestere, så der inden 1. februar det følgende år er klaring over, hvor  

 højt ejendomsskyld- og grundskyldvurderingsbeløbet skal være det påfølgende  

 finansår.
Hver måned gennemgår ejendomsskattemyndighederne ca. een procent af  

 landets ejendomme med henblik på eventuel ændring af grundtallene.
Til denne  

 gennemgang udtages dels de ejendomme, hvor der er sket noget afgørende nyt  

 (udstykninger, omfattende bygningsarbejder etc.), og dels de ejendomme, for  

 hvilke det er længe siden der har været individuel grundtalsrevision, eller  

 hvor der synes at være anden særlig grund til nyvurdering, f.eks. som følge  

 af henvendelse fra ejeren eller andre.
Nye grundtal får virkning for  

 beskatningen fra og med den 1. april, der følger mere end syv måneder efter,  

 at grundtallet er meddelt ejeren.
Ved den anførte ordning undgås arbejdet med udfyldelse af  

 vurderingsskemaer, hvorhos der sker en væsentlig administrativ forenkling af  

 hele ejendomsvurderingsvæsenet.
I videre omfang end nu kan man herefter  

 beskæftige virkelig sagkyndige mennesker i stedet for, at man ved de store  

 vurderinger hvert fjerde år må forlade sig på et alt for bredt udsnit af  

 vurderingsfolk.« Hvis 19. almindelige vurdering udskydes, bliver der større chancer for, at  

 der bliver taget hensyn til de nævnte fremskridtssynspunkter, jf. herved også  

 ministerens som bilag optrykte svar på udvalgets spørgsmål 1, 2 og 16.
 Et mindretal (Socialdemokratiets og Socialistisk Folkepartis  

 medlemmer af udvalget) kan ikke medvirke til lovforslagets gennemførelse.  

 Mindretallet kan imidlertid stemme for de af ministeren stillede  

 ændringsforslag, hvor der blandt andet er sikret gratis omvurdering i 1990 og  

 1991.
 Mindretallet har gennem udvalgsarbejdet fået belyst de svagheder, der er i  

 den nuværende lovgivning med hensyn til vurderingsopgaverne ved  

 førstegangssalg af ejerlejligheder.
Mindretallet er stærkt forundret over, at der ikke i lovforslaget er  

 medtaget hele det vurderingsområde, som omfatter omvurdering af frigjorte  

 ejerlejligheder, idet denne opgave nu sættes i bero.
Dette har den følge, at  

 der vil være en tydelig skævvridning i forholdet mellem små og store  

 ejerlejligheder.
Ændringsforslag Af skatteministeren, tiltrådt af udvalget:
Til § 1 1) Paragraffen affattes således:
» § 1 I lov om vurdering af landets faste ejendomme, jf. lovbekendtgørelse nr.  

 437 af 14. august 1984, foretages følgende ændringer:
 1. I § 1 ændres »1986« til: »1992«.
2. I § 7, nr. 5, 2. pkt., udgår ordene », samt for  

 fragtcentraler, der er autoriseret i medfør af lov om godstransport med  

 motorkøretøjer«.' Til § 2 2) Som nye stykker indsættes:
 »Stk. 2. I årene 1990 og 1991 afholdes udgifterne til omvurdering  

 efter vurderingslovens § 4 altid af det offentlige uanset bestemmelsen i  

 samme paragrafs stk. 5.
Stk. 3. De fragtcentraler, der var autoriseret i medfør af lov om  

 godstransport med motorkøretøjer ved udgangen af 1988, skal første gang  

 medtages ved årsomvurderingen pr. 1. januar 1991.« Bemærkninger Til nr. 1 Efter vurderingslovens § 7, nr. 5, er fragtcentraler undtaget fra  

 vurdering.
Det er en betingelse, at fragtcentralen er autoriseret efter lov  

 om godstransport med motorkøretøjer.
Da der efter ejendomsbeskatningslovens §  

 1 ikke beregnes ejendomsskatter af ejendomme, der ikke er vurderet, er der  

 hidtil ikke blevet beregnet ejendomsskatter for fragtcentraler.
 Ved gennemførelsen af lov nr. 851 af 21. december 1988 om godskørsel er  

 autorisationsordningen ophævet fra og med 1. januar 1989.
 Fragtcentraler vil derfor ikke længere være undtaget fra vurdering efter  

 vurderingslovens § 7. Dette betyder, at der fremover skal beregnes  

 ejendomsskatter for fragtcentralerne.
 Foreningen Danske Vognmænd har bedt om, at der etableres en midlertidig  

 ordning, således at fragtcentralerne kan forblive fritaget for  

 ejendomsskatter indtil udgangen af 1991.
 Baggrunden herfor er, at Danske Vognmænd ønsker tid til at få etableret en  

 udligningsordning mellem de enkelte fragtcentraler, idet centralerne vil  

 blive pålignet grundskyld af forskellig størrelse.
 Det foreslås derfor, at de fragtcentraler, der var undtaget fra vurdering  

 i medfør af vurderingslovens § 27, nr. 5, 2. pkt., først skal medtages ved  

 årsomvurderingen pr. 1. januar 1991. Hermed vil de være undtaget fra  

 ejendomsbeskatning indtil udgangen af 1991.
 Overgangsordningen betyder, at kommunerne går glip af en merindtægt på i  

 alt ca. 2-3 mio. kr. i årene 1990 og 1991.
Til nr. 2 Ad det foreslåede § 2, stk. 2 Som det fremgår af bemærkningerne til lovforslaget, er der ikke adgang til  

 at klage over den årsregulering, der skal træde i stedet for den almindelige  

 vurdering i 1990, men der kan begæres en omvurdering af ejendommen efter  

 vurderingslovens § 4. Efter § 4, stk. 5, skal den, der begærer omvurderingen,  

 betale omkostningerne ved vurderingen, medmindre ejendoms- eller grundværdien  

 bliver sat mindst 10 pct. ned.
 Det foreslås, at omvurderingerne i 1990 og 1991, hvor den almindelige  

 vurdering er udskudt, skal være gratis for den, der begærer omvurderingerne,  

 uanset udfaldet af omvurderingerne.
Der findes ingen samlet opgørelse af, hvor mange omvurderinger på ejerens  

 begæring der foretages.
Ud fra stikprøver i enkelte kommuner skønnes, at det  

 drejer sig om mellem 500 og 1.000 omvurderinger pr. år.
En udsættelse af den  

 almindelige vurdering kan muligvis øge behovet for omvurdering noget.
Behovet  

 må dog samtidig antages at falde lidt, fordi årsreguleringerne fra og med 1.  

 januar 1989 er gjort meget mere nuancerede.
Samtidig vil et bortfald af  

 gebyret dog muligvis kunne medføre et øget antal begæringer om omvurdering.
 På denne baggrund kan provenutabet forsigtigt skønnes til mellem ca.  

 150.000 kr. og ca. 300.000 kr. pr. år.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Nogle af udvalgets spørgsmål til skatteministeren og dennes besvarelse  

 heraf Spørgsmål 1:
Hvad vil ministeren gøre for at få reguleringsindekset for de årlige  

 omvurderinger mere detaljeret, således at der kan udskilles flere specielle  

 ejendomskategorier, hvor priserne udvikler sig anderledes end gennemsnittet? Spørgsmål 2:
Hvilke kommentarer har ministeren til en fremtidig vurdering, hvor man  

 helt afskaffer den omkostningskrævende alm. vurdering og så til gengæld  

 prioriterede højt at få lavet et detaljeret reguleringsindeks og samtidig  

 åbnede for en generel klageadgang i relation til den årlige omvurdering, som  

 herefter ville være den eneste vurderingsmulighed? Svar på spørgsmål 1 og 2:
Statskattedirektoratet foretager løbende en udbygning og omlægning af  

 ejendomssalgsstatistikken med henblik på at muliggøre en mere detaljeret og  

 nøjagtig årsregulering.
Ved 18. almindelige vurdering blev alle ejendomme  

 inddelt i såkaldte grundværdiområder, hvor udnyttelsen efter de  

 bebyggelsesregulerende bestemmelser er den samme, ligesom grundenes priser og  

 prisudviklingen er ensartede.
De bebyggede ejendomme vil i vidt omfang også  

 være ensartede med hensyn til karakter og prisudvikling inden for et  

 grundværdiområde, hvilket muliggør udarbejdelse af salgsstatistiske analyser  

 opdelt på grundværdiområder.
Denne udbygning af salgssatistikken vil  

 efterhånden muliggøre en forøget detaljeringsgrad ved de årlige reguleringer  

 af såvel ejendomsværdierne som af grundværdierne.
Den mest detaljerede og nøjagtige årsregulering ville blive opnået, hvis  

 reguleringen tog det maskinelle forslagssystem i anvendelse.
Hidtil er  

 forslagssystemet kun blevet ajourført ved de almindelige vurderinger, og  

 anvendelse af systemet ved årsreguleringerne ville således nødvendiggøre et  

 løbende ajourført maskinelt system.
 Spørgsmål 3:
 Hvornår agter ministeren at komme med forslag, som sikrer en omvurdering  

 af ejerlejligheder, der er frigjort fra ældre lejemål, og som herigennem  

 typisk opnår en værdi, der er mere end dobbelt så stor som før lejerens død  

 eller fraflytning.
 Svar:
 Spørgsmålet om omvurdering af frigjorte ejerlejligheder har sammenhæng med  

 en forenkling af lejeværdireglerne.
 Det var tanken, at et lovforslag herom skulle have været fremsat i  

 indeværende samling, men fremsættelsen er udskudt til næste folketingsår.  

 Udskydelsen skal ses i sammenhæng med regeringens afbureaukratiseringsplan,  

 hvori der indgår grundlæggende forenkling af skattelovgivningen.
 Spørgsmål 16:
Hvilke kommentarer har ministeren til den i spørgsmål 2 nævnte generelle  

 klageadgang i forbindelse med en ny fremtidig vurderingspraksis? Svar:
 Såfremt man - som jeg nævnte i mit svar på spørgsmål 1 og 2 - tog det  

 maskinelle forslagssystem i anvendelse ved årsreguleringerne og  

 årsreguleringerne derved antog karakter af og erstattede de almindelige  

 vurderinger, måtte den adgang, der nu er til klage over de almindelige  

 vurderinger, efter min mening naturligt knyttes til årsreguleringerne.
 Spørgsmål 17:
Ad svaret på spørgsmål 3, bilag 15 Vil ministeren til udvalget fremsende det lovforslag om omvurdering af  

 ejerlejligheder, der er nævnt i besvarelsen, og som ifølge ministeren først  

 skal fremsættes i folketingsåret 1989-90.
 Svar:
Det omtalte lovforslag foreligger endnu ikke i en endelig form.
Det er  

 derfor ikke muligt for mig at imødekomme udvalgets anmodning.
