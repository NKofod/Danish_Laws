Afgørelse af klage  Smågrisebesætning pålagt udtagning af stibundsprøver, efter der er konstateret salmonella hos modtager af smågrise Stadfæstelse af afgørelse med krav om salmonellaundersøgelse De har ved udateret brev, modtaget af Fødevarestyrelsen den 9. november 2007, klaget over Fødevarestyrelsens afgørelse af 26. oktober 2007 med krav om salmonellaundersøgelse.
 Sekretariatet for Fødevare- og Veterinærklager har modtaget de sidste dokumenter i sagen den 19. maj 2008.
 Sekretariatet for Fødevare- og Veterinærklager har behandlet klagen og stadfæster afgørelsen.
 De kan læse mere om afgørelsen og begrundelsen for afgørelsen nedenfor.
Sagens omstændigheder Det fremgår af Fødevarestyrelsens afgørelse af 26. oktober 2007, at der inden for en 6 måneders periode, fra den 13. april 2007 til den 10. oktober 2007, er leveret smågrise fra Deres besætning CHR-nr.
NN til slagtesvinebesætning CHR-nr.
NN.
De oplyser supplerende, at det er den 24. april 2007, der bliver leveret 80 grise á 32 kg fra CHR-nr.
NN til CHR-nr.
NN.
Den 26. oktober 2007 meddeler Fødevarestyrelsen Dem, at slagtesvinebesætning CHR-nr.
NN, den 9. oktober er blevet tildelt niveau 2, på baggrund af prøver udtaget fra besætningen, og Deres besætning derfor er mistænkt for at være inficeret med salmonella.
Der udstedes som følge heraf påbud om, at der skal udtages og indsendes stibundsprøver fra Deres besætning som grundlag for en kortlægning af salmonellaforekomsten.
Den 9. november 2007 modtager Fødevarestyrelsen en klage fra Dem, hvor De klager over, at Deres besætning mistænkes for at have salmonella.
De påpeger, at grise, der er leveret 24. april 2007, normalt vil være slagteklare før 9. oktober 2007, hvor tildeling af niveau 2 sker.
De udbeder Dem derfor dokumentation for, at det er grise fra CHR-nr.
NN, der den 9. oktober 2007 bliver tildelt niveau 2 på baggrund af kødsaftprøver.
De oplyser videre, at der den 23. marts 2007 er udtaget stibundsprøver i Deres besætning CHR-nr.
NN, hvor der den 24. april 2007 bliver leveret grise til CHR-nr.
NN, hvorfor De ikke finder at smitten kan komme fra Deres besætning.
Sekretariatet for Fødevare- og Veterinærklagers bemærkninger I den slagtesvinebesætning, hvortil der er leveret svin fra Deres besætning, er der konstateret salmonella.
Deres besætning bliver derfor som leverandør mistænkt for at være inficeret med salmonella.
De mener imidlertid, at de grise, som De har leveret, er slagtet, før besætningen tildeles niveau 2 på baggrund af kødsaftprøver.
De ønsker derfor dokumentation for, at det rent faktisk er den besætning, de har leveret, der tildeles niveau 2 på baggrund af kødsaftprøver.
Det fremgår af § 16, stk. 1, i salmonellabekendtgørelsen1) for kvæg og svin, at den ansvarlige for en besætning, der er placeret i niveau 2, skal indberette fra hvilke smågrisebesætninger, der er modtaget smågrise.
Det fremgår videre af stk. 4, at for de i stk. 1, nævnte smågriseproducerende besætninger skal den besætningsansvarlige, senest 14 dage efter Fødevarestyrelsens meddelelse om, at modtagerbesætningen er tildelt niveau 2, indsende stibundsprøver fra den smågriseproducerende besætning.
Det fremgår således, at det er alle smågrisebesætninger, der er modtaget leverancer fra, der skal levere stibundsprøver.
Der indgår ikke et kriterie om hvorvidt, det er muligt at dokumentere, at kødsaftprøverne stammer fra lige netop de grise, som De har leveret.
Desuden fastsætter bestemmelsen i § 16, stk. 1, ikke en tidsgrænse for, hvornår leveringen skal være sket fra den smågriseproducerende besætning til slagtesvinebesætning for at være omfattet af kravet om stibundsprøver.
Den 6 måneders tidsgrænse, der fremgår af § 16, stk. 1, 2. punktum, gælder alene for smågrise produceret på selve slagtesvinebesætningen, jf. bestemmelsens ordlyd.
Da De har leveret inden for 6 måneder fra niveautildelingen, er det dog ikke afgørende i Deres sag, om leveringen er sket inden for en 6 måneders tidsfrist.
De fremhæver endvidere, at der er udtaget stibundsprøver i Deres besætning en måned før, der leveres fra Deres besætning.
Det fremgår af § 16, stk. 5, nr. 1, i salmonellabekendtgørelsen for kvæg og svin, at De kan undlade at indsende stibundsprøver, hvis De indenfor de sidste 3 måneder fra niveautildelingen har fået registreret minimum 5 negative kødsaftprøver og ingen positive kødsaftprøver.
 At der er udtaget én negativ kødsaftprøve før leveringen af smågrisene, undtager Dem således ikke fra kravet om at indsende stibundsprøver.
 På den baggrund finder Sekretariatet for Fødevare- og Veterinærklager, at De er omfattet af kravet om at skulle indsende stibundsprøver.
Sekretariatet for Fødevare- og Veterinærklagers afgørelse Sekretariatet for Fødevare- og Veterinærklager stadfæster af ovennævnte grunde Fødevarestyrelsens afgørelse af 26. oktober 2007 med krav om salmonellaundersøgelse.
 Denne afgørelse kan ikke påklages til anden administrativ myndighed.
 Fødevarestyrelsen modtager kopi af denne afgørelse.
 Orientering om modtagelse og videregivelse af personoplysninger vedlagt.
Venlig hilsen Lars Aslo - Petersen Fuldmægtig 1) Bekendtgørelse nr. 112 af 24. februar 2005 om salmonella hos kvæg og svin m.v.
