Nr BSF 48 Forslag til folketingsbeslutning om etablering af  

 voksenerhvervsuddannelser Fremsat af Poul Erik Dyrlund (S) Poul Andersen (S) Helle Degn (S) Pernille  

 Forchhammer (S) Frank Jensen (S) Anne-Marie Meldgaard (S) Else Marie  

 Mortensen (S) Lone Møller (S) Grete Schødts (S) den 23. oktober 1991 Vedtaget ved anden (sidste) behandling den 17. juni 1992 Folketinget opfordrer regeringen til en forstærket indsats med henblik på etablering af voksenerhvervsuddannelser inden for rammerne af lov om erhvervsuddannelser for personer over 25 år med det formål at nedbringe uddannelsesefterslæbet hos lønmodtagere og derved undgå fremtidige flaskehalsproblemer på arbejdsmarkedet og om fornødent at fremsætte forslag om ændringer i lov om erhvervsuddannelser, der kan bidrage væsentligt til indsatsen.
 Voksenerhvervsuddannelserne skal baseres på følgende principper:
 1. Voksenerhvervsuddannelser skal tilrettelægges på en sådan måde, at  

 deltagerne opnår samme videreuddannelses- og erhvervskompetence som for  

 erhvervsuddannelser i almindelighed.
 2. Voksenerhvervsuddannelser skal bygge på vekseluddannelsesprincippet,  

 hvor der skiftes mellem skoleundervisning og praktikuddannelse i en eller  

 flere virksomheder.
3. Voksenuddannelsesforløbet skal bygges op om et kontraktforhold, hvor  

 løn- og ansættelsesvilkår er overenskomstfastsat.
Der skal således udbetales  

 overenskomstmæssig løn under uddannelsesforløbet.
Under skoleophold modtager  

 arbejdsgiveren refusion svarende til højeste dagpengesats.
4. Der ydes fritagelse for dele af erhvervsuddannelsen på baggrund af  

 uddannelses- og beskæftigelsesmæssige forudsætninger, som den enkelte voksne  

 har opnået.
Der skal for den enkelte uddannelsessøgende udformes en  

 undervisningsplan på baggrund af en vurdering af de uddannelsesmæssige  

 muligheder.
5. For de enkelte voksenerhvervsuddannelser bestemmer de faglige udvalg  

 indholdet i regler om uddannelsens varighed og struktur, mål og rammer for  

 undervisningens indhold, uddannelsesplaner og praktikuddannelsen.
Disse  

 bestemmelser indarbejdes i de enkelte uddannelsesbekendtgørelser.
6. De faglige udvalg skal igangsætte et sammenligneligheds- og  

 uddannelsesbeskrivelsesarbejde med henblik på at sikre de forskellige måder  

 at gennemføre voksenerhvervsuddannelser på.
Dette skal ske i samarbejde med  

 andre relevante brancheudvalg nedsat i tilknytning til lov om  

 arbejdsmarkedsuddannelser og under iagttagelse af mulighederne i lov om almen  

 voksenuddannelse og lov om kursus til højere forberedelseseksamen og om  

 studieforberedende enkeltfagsundervisning for voksne m.v.
7. Voksenerhvervsuddannelserne skal kunne udbydes af såvel erhvervsskoler  

 som arbejdsmarkedsuddannelsescentre.
Der skal skabes ensartede vilkår for  

 institutionernes aktiviteter gennem en samordnet lovgivning for skolerne,  

 således at der bliver mulighed for en fleksibel udnyttelse af  

 institutionerne.
 8. For den enkelte bruger skal der sikres enkelhed i den administrative  

 tilrettelæggelse og i de vilkår, der er gældende under uddannelsen.
 9. Der ydes tilskud af de analyse- og udviklingsmidler, som er afsat  

 hertil i medfør af erhvervsuddannelsesloven, dels til at understøtte  

 analysearbejdet, jf. nr. 6, dels til udvikling af eventuelle modelforslag for  

 uddannelsesforløb for voksne.
Oprindeligt fremsat forslag Folketinget opfordrer regeringen til senest den 1. juni 1992 at fremsætte lovforslag om etablering af voksenerhvervsuddannelser for personer over 25 år med det formål at nedbringe uddannelsesefterslæbet hos lønmodtagere og derved undgå fremtidige flaskehalsproblemer på arbejdsmarkedet.
 Lovforslaget skal udformes inden for rammerne af lov om  

 erhvervsuddannelser som et særligt kapitel og skal indeholde følgende  

 hovedelementer:
 1. Voksenerhvervsuddannelser skal tilrettelægges på en sådan måde, at  

 deltagerne opnår samme videreuddannelses- og erhvervskompetence som for  

 erhvervsuddannelser i almindelighed.
 2. Voksenerhvervsuddannelser skal bygge på vekseluddannelsesprincippet,  

 hvor der skiftes mellem skoleundervisning og praktikuddannelse i en eller  

 flere virksomheder.
3. Voksenuddannelsesforløbet skal bygges op om et kontraktforhold, hvor  

 løn- og ansættelsesvilkår er overenskomstfastsat.
Der skal således udbetales  

 overenskomstmæssig løn under uddannelsesforløbet.
Under skoleophold modtager  

 arbejdsgiveren refusion svarende til højeste dagpengesats.
4. Der ydes fritagelse for dele af erhvervsuddannelsen på baggrund af  

 uddannelses- og beskæftigelsesmæssige forudsætninger, som den enkelte voksne  

 har opnået.
Der skal for den enkelte uddannelsessøgende udformes en  

 undervisningsplan på baggrund af en vurdering af de uddannelsesmæssige  

 muligheder.
5. For de enkelte voksenerhvervsuddannelser bestemmer de faglige udvalg  

 indholdet i regler om uddannelsens varighed og struktur, mål og rammer for  

 undervisningens indhold, uddannelsesplaner og praktikuddannelsen.
Disse  

 bestemmelser indarbejdes i de enkelte uddannelsesbekendtgørelser.
6. De faglige udvalg skal igangsætte et sammenligneligheds- og  

 uddannelsesbeskrivelsesarbejde med henblik på at sikre de forskellige måder  

 at gennemføre voksenerhvervsuddannelser på.
Dette skal ske i samarbejde med  

 andre relevante brancheudvalg nedsat i tilknytning til lov om  

 arbejdsmarkedsuddannelser og under iagttagelse af mulighederne i lov om almen  

 voksenuddannelse og lov om kursus til højere forberedelseseksamen og om  

 studieforberedende enkeltfagsundervisning for voksne m.v.
7. Voksenerhvervsuddannelser skal udbydes af såvel erhvervsskoler som  

 arbejdsmarkedsuddannelsescentre.
Der skal skabes ensartede vilkår for  

 institutionernes aktiviteter gennem en samlet lovgivning for skolerne.  

 Skolerne skal indgå i en landsdækkende planlægning, som indebærer muligheder  

 for en fleksibel udnyttelse af institutionerne.
 8. For den enkelte bruger skal der sikres enkelhed i den administrative  

 tilrettelæggelse og i de vilkår, der er gældende under uddannelsen.
9. Der etableres en tværministeriel udviklingspulje, som dels kan  

 understøtte analysearbejdet, jf. nr. 6, og dels kan yde støtte til  

 igangsættelse af forslag med særlige forløb for voksne.
Fordeling af midler  

 sker efter indstilling fra Erhvervsuddannelsesrådet og efter udtalelse fra  

 Uddannelsesrådet for Arbejdsmarkedsuddannelser.
Bemærkninger til forslaget Almindelige bemærkninger Ca. 1 million lønmodtagere i Danmark, svarende til knap 40 pct. af  

 samtlige lønmodtagere, er uden erhvervsuddannelse.
Der er således tale om et  

 stort uddannelsesefterslæb blandt lønmodtagerne, og dette efterslæb indhentes  

 ikke af sig selv.
Selv om flere og flere unge får en erhvervsuddannelse,  

 betyder en faldende tilgang af unge til arbejdsstyrken, at andelen af  

 lønmodtagere, der ikke har en erhvervsuddannelse, kun langsomt bliver mindre.
 Den store andel af lønmodtagere uden erhvervsuddannelse skaber risiko for  

 flaskehalsproblemer på arbejdsmarkedet, hvorved en samtidig mangel på  

 uddannet arbejdskraft og en stor arbejdsløshed, fortrinsvis blandt de  

 ikke-faglærte, kan opstå.
 For at nedbringe uddannelsesefterslæbet hos lønmodtagerne og for at undgå  

 fremtidige flaskehalsproblemer skal der omgående igangsættes  

 voksenerhvervsuddannelsesinitiativer, der bringer voksne op på faglært  

 niveau.
 En voksenuddannelsesreform er en nødvendig opfølgning af de  

 overenskomstresultater, som arbejdsmarkedets parter opnåede i foråret 1991  

 vedrørende orlov til uddannelse, uddannelsesplanlægning og  

 uddannelsesaftaler.
Konkret vil voksenerhvervsuddannelsesforløb i en lang række tilfælde kunne  

 tilrettelægges således, at ledige vil kunne udfylde de tomme huller i  

 virksomhederne, der opstår, når medarbejderen i voksenerhvervsuddannelsen er  

 på skoleophold.
Derved kan voksne medvirke til at fremme en rotationsordning  

 på arbejdsmarkedet, som både konkret og generelt vil virke fremmende såvel  

 for den samlede arbejdsmarkeds- og uddannelsespolitiske indsats som for den  

 enkelte virksomheds systematiske uddannelses- og personaleplanlægning.
Lovforslaget om etablering af voksenerhvervsuddannelser skal - som et  

 særligt kapitel - udformes inden for rammerne af lov om erhvervsuddannelser,  

 jf. lovbekendtgørelse nr. 480 af 22. juni 1990. Denne er i sit udgangspunkt  

 og formål udformet med henblik på unges uddannelse.
Der er efter  

 forslagsstillernes opfattelse brug for at få udformet et selvstændigt  

 lovkapitel, der tager sigte på voksne og disses særlige forudsætninger for at  

 gennemføre en erhvervsuddannelse.
Lovforslaget vil pålægge undervisnings- og  

 forskningsministeren og de styrende organer at tilrettelægge en systematisk  

 indsats for uddannelse af voksne.
Økonomi Voksenerhvervsuddannelsesforløbene for den enkelte voksne bør i  

 gennemsnit være 2 år, idet der heri indgår 1 skoleår.
Et skoleår svarer til  

 40 uger, og hvis skoletiden er jævnt fordelt over uddannelsestiden, vil den  

 voksne således være på skole 20 uger pr. år.
 Bruttoudgifterne til skolepladserne består dels af driftsomkostninger til  

 skolepladserne og dels af den refusion, som arbejdsgiverne skal modtage under  

 voksenlærlingens skoleophold.
 Driftsomkostningerne til voksenerhvervsuddannelsespladserne er afhængige  

 af flere forhold; dels spiller sammensætningen af henholdsvis faglig og almen  

 uddannelse en rolle, og dels er driftsomkostningerne afhængige af, hvor  

 uddannelserne finder sted.
Alt i alt er det således vanskeligt at angive et enhedstal for  

 driftsomkostningerne for den enkelte uddannelse.
Imidlertid kan det på  

 baggrund af priserne for erhvervsuddannelser,  

 specialarbejderuddannelsesforløb og almen voksenuddannelse skønnes, at  

 årsprisen for en helårsuddannelsesplads vil være ca. 75.000 kr.
Arbejdsgiverrefusionen svarer til højeste dagpengesats for de perioder,  

 hvor voksenlærlingene er på skole.
En helårsplads svarer til 40 skoleuger,  

 maksimale dagpenge er p.t. 2.502 kr. pr. uge, og udgifterne til  

 arbejdsgiverrefusion for en helårsplads er således 100.080 kr. (1991-priser).
Ved vurdering af bruttoudgifterne skal det, jf. de generelle bemærkninger,  

 tages i betragtning, at etablering af voksenerhvervsuddannelse vil reducere  

 ledigheden.
Herved reduceres udgifterne til arbejdsløshedsunderstøttelse.  

 Endvidere vil de faldende ungdomsårgange betyde, at der andre steder i  

 uddannelsessystemet vil være en faldende aktivitet i de kommende år.
Hvis der f.eks. sker en forøgelse af beskæftigelsen svarende til 3/4 af  

 skoleperioden, reduceres de samlede udgifter til ca. 100.000 kr. pr.  

 helårsuddannelsesplads.
Forudsættes endvidere, at uddannelsesperioden og  

 praktikdelen hver i gennemsnit udgør halvdelen af den samlede uddannelsestid,  

 bliver den årlige udgift pr. voksen i erhvervsuddannelse ca. 50.000 kr.
Det bemærkes, at udgifterne til lovforslaget skal afholdes inden for  

 rammerne af lov om erhvervsuddannelser, hvor udgifter til dækning af de  

 direkte undervisningsudgifter afholdes som lovpligtige tilskud.
Tilsvarende  

 er gældende for udgifterne til lønrefusion, der afholdes inden for lov om  

 Arbejdsgivernes Elevrefusion, jf. lovbekendtgørelse nr. 485 af 21. juni 1991,  

 som ændret ved § 4 i lov nr. 891 af 21. december 1991.
Etablering af udviklingspuljen, jf. forslagets nr. 9, afholdes over  

 finansloven.
For 1993 forventes afsat 50 mio. kr.
Bemærkninger til forslagets enkelte punkter Ad 1 Formålet med beslutningsforslaget er, at langt flere voksne uden  

 kompetencegivende uddannelse opnår mulighed for at gennemføre en  

 erhvervsuddannelse.
Det kan ske dels ved, at der ydes fritagelse for dele af  

 en eksisterende erhvervsuddannelse, og dels ved, at der beskrives særlige  

 forløb for voksne.
Under alle forhold skal deltagerne i  

 voksenerhvervsuddannelse opnå samme erhvervs- og videreuddannelseskompetence,  

 som er gældende for erhvervsuddannelser i almindelighed.
Ad 2 Et af de grundlæggende kendetegn ved erhvervsuddannelserne er  

 vekseluddannelsesprincippet, som forener den praktiske og den teoretiske  

 udvikling hos den enkelte lærling.
Værdien af vekseluddannelsesprincippet er  

 velkendt og er endnu mere fremtrædende i forbindelse med lediges genplacering  

 på arbejdsmarkedet og i forbindelse med udvidelsen af såvel de teoretiske som  

 de praktiske kvalifikationer hos allerede ansatte.
Ad 3 Som grundlæggende princip bør voksne i voksenerhvervsuddannelse være  

 underlagt de overenskomstforhold, der er gældende for det pågældende område.  

 Den voksne skal herudover kontraktligt bindes og beskyttes på samme måde som  

 unge.
Overenskomstforholdene for unge og voksne i et  

 erhvervsuddannelsesforløb kan derimod godt være forskellige.
Forudsætningen for, at arbejdsgiverne kan modtage tilskud svarende til  

 højeste dagpengesats under voksenlærlingens skoleophold, er, at der udbetales  

 overenskomstmæssig voksenløn til voksenlærlingen.
Udgifterne hertil afholdes  

 inden for rammerne af lov om Arbejdsgivernes Elevrefusion.
Ad 4 De voksne har meget forskellig baggrund både med hensyn til livserfaring,  

 tidligere gennemført uddannelse (f.eks. på specialarbejderskole eller almen  

 voksenuddannelse) og egentlig erhvervserfaring.
Da den enkelte voksne ikke  

 skal gentage de dele af et uddannelsesforløb, som vedkommende er fortrolig  

 med, skal den enkelte voksne uddannelsessøgende have merit for  

 erhvervserfaring og tidligere uddannelsesforløb.
 Det er det enkelte faglige udvalg, som skal have ansvaret for meriteringen  

 af hver enkelt person, idet dette hører med til det faglige selvstyres  

 opgaver (hvilket det også gør nu i henhold til § 57 i  

 erhvervsuddannelsesloven). I praksis vil de enkelte faglige udvalg udarbejde  

 standardregler, men der er også behov for at foretage en individuel  

 bedømmelse.
Det vil i praksis ofte være skolen, der vejleder den enkelte  

 uddannelsessøgende med hensyn til indplacering i uddannelsen og meritering.  

 Når den uddannelsessøgende får merit, afkortes kontraktperiodens længde, så  

 den kommer til at svare til en restlæretid.
Dette forhold er på samme måde  

 som de nuværende læreforholds længde et overenskomstforhold mellem  

 arbejdsmarkedets parter.
Ad 5 De faglige udvalg skal inden for de enkelte ungdomsuddannelser beskrive de  

 tilsvarende voksenerhvervsuddannelsesforløb og fastsætte meriteringsregler.  

 De faglige udvalg skal således bibeholde den kompetence, som de faglige  

 udvalg har i forhold til lov om erhvervsuddannelse.
Ved at anvise flere veje, ad hvilke slutniveauet for en  

 voksenerhvervsuddannelse kan nås, gøres muligheden for gennemførelse af en  

 voksenerhvervsuddannelse tilgængelig for så mange voksne som muligt.
I  

 tilrettelægningen af uddannelserne og undervisningen skal der tages hensyn  

 til de voksnes baggrund og praktiske muligheder for at gå i gang med en  

 uddannelse.
Således skal de voksne have mulighed for at følge et traditionelt  

 erhvervsuddannelsesforløb, men der skal også kunne etableres en  

 erhvervsuddannelse, hvor der indledningsvis lægges mere vægt på speciale- og  

 områdefag, mens der lægges større vægt på grundfag i slutningen af  

 uddannelsen.
Det skal være muligt at gennemføre sektoroverskridende forløb.
Ad 6 Det er nødvendigt at tilvejebringe et grundlag for udformning og  

 tilrettelæggelse af voksenerhvervsuddannelse.
Derfør bør der igangsættes et  

 sammenligneligheds- og uddannelsesbeskrivelsesarbejde for de enkelte  

 uddannelsesområder.
Det er de faglige udvalgs opgave i samarbejde med andre  

 relevante udvalg at forestå dette arbejde.
Uddannelsesinstitutionerne inden  

 for de forskellige områder skal forpligtes til at medvirke i denne opgave.
Det er endvidere nødvendigt at etablere et tværministerielt samarbejde om  

 denne opgave.
Der henvises her til det udvalgsarbejde, som er igangsat af  

 arbejdsministeren om samordning af den erhvervsrettede voksen- og  

 efteruddannelsesindsats.
Ad 7 Udbud af voksenerhvervsuddannelser skal etableres på erhvervsskoler og  

 uddannelsesinstitutioner inden for arbejdsmarkedsuddannelserne.
Skolerne skal  

 etablere et nærmere samarbejde, både hvad angår planlægning og indholdet af  

 uddannelser.
Skolerne skal følge de regler om adgangsbetingelser, optagelse,  

 mål og rammer, som er fastsat af de faglige udvalg.
Der skal være ensartede økonomiske og administrative vilkår for skolernes  

 udbud.
Derfor etableres en samlet lovgivning for skolernes virksomhed.  

 Skolerne skal i henhold hertil indgå i en landsomfattende planlægning til  

 opfyldelse af behovet for voksenerhvervsuddannelser.
Ad 8 Det samlede system af erhvervsuddannelser kan for den enkelte fremstå  

 uoverskueligt og uigennemskueligt.
Det er vigtigt, at uddannelserne  

 tilrettelægges på en sådan måde, at de fremstår med en høj grad af enkelhed.
Ad 9 For at understøtte etableringen af erhvervsuddannelser for voksne bør der  

 etableres en udviklingspulje i lighed med den, der er gældende for  

 erhvervsuddannelser i almindelighed, jf. § 67 i lov om erhvervsuddannelser.  

 Der kan herfra ydes bevillinger til det enkelte faglige udvalg i forhold til  

 behov for udviklings- og analyseprojekter.
En del af de økonomiske midler skal gå til det sammenligneligheds- og  

 beskrivelsesarbejde, der er beskrevet under nr. 6. Der er endvidere behov for  

 bevillinger til egentlige forslag med særlige voksenforløb.
Herved kan der  

 opnås yderligere praktiske erfaringer, som kan anvendes i forbindelse med den  

 samlede tilrettelæggelse af voksenerhvervsuddannelse.
Der lægges bl.a. vægt  

 på at få gennemanalyseret de barrierer, der gør sig gældende for voksne i  

 erhvervsuddannelser.
 Fordeling af bevillinger fra denne pulje sker efter indstilling fra  

 Erhvervsuddannelsesrådet og efter udtalelse fra Uddannelsesrådet for  

 Arbejdsmarkedsuddannelser.
