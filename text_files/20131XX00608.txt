Skriftlig fremsættelse (26. marts 2014) Ministeren for sundhed og forebyggelse (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af sundhedsloven. (Hjælperordninger til personer med kronisk respirationsinsufficiens) (Lovforslag nr.
L 164) Lovforslaget fremsættes som led i udmøntningen af en aftale, som omfatter alle partier i Folketinget, om at skabe et forbedret grundlag for tilrettelæggelse af de fælles hjælperordninger for borgere, der både har hjælpere til respirationsbehandling efter sundhedsloven og hjælp efter lov om social service.
 På den baggrund foreslås med dette lovforslag en række ændringer af sundhedsloven med henblik på dels at sikre, at borgeren får størst mulig indflydelse på tilrettelæggelsen af hjælperordningerne og samtidig høj kvalitet i behandlingen, dels at forenkle grundlaget for administrationen af hjælperordningerne.
 Det foreslås bl.a. at etablere et lovgrundlag, som forpligter regionsråd og kommunalbestyrelser til at indgå aftaler om tilrettelæggelse af fælles hjælperordninger for borgere, som har fået ordineret respirationsbehandling i hjemmet samt tildelt hjælp efter servicelovens § 83 (personlig og praktisk hjælp - hjemmehjælp), § 85 (socialpædagogisk bistand), § 95 (kontant tilskud til ansættelse af hjælpere) eller § 96 (borgerstyret personlig assistance).
 Med henblik på at sikre, at en borger får en væsentlig valgfrihed mht. varetagelse af arbejdsgiveropgaven for hjælperordninger, og at borgeren ikke risikerer at få to forskellige hjælperhold i hjemmet samtidig, foreslås det desuden at give borgere ret til at lade den samme forening eller private virksomhed, der er arbejdsgiver for den hjælper, som udfører hjælp til borgeren efter §§ 95 eller 96 i lov om social service, være arbejdsgiver for den hjælper, som skal varetage opgaver forbundet med respirationsbehandling af den pågældende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
