Fastholdelse af afslag på ansøgning om dispensation fra reglerne om velfærdsforanstaltninger i bekendtgørelse om faste arbejdssteders indretning (toilet, omklædningsrum og baderum) Resume Arbejdstilsynet traf afgørelse med afslag på ansøgning om dispensation fra reglerne om velfærdsforanstaltninger i bekendtgørelse om faste arbejdssteders indretning.
 Et enigt nævn vurderede, at der ikke forelå særlige forhold, som kunne begrunde, at der dispenseres fra reglerne om velfærdsforanstaltninger i form af toilet, omklædningsrum og baderum.
 Nævnet vurderede endvidere, at virksomheden ikke havde oplyst om sådanne særlige forhold, der i dette tilfælde kunne gøre en dispensation rimelig og forsvarlig.
 Nævnet lagde vægt på, at det er oplyst, at der ikke er velfærdsforanstaltninger til rådighed for de ansatte, der arbejdede som graver og kirketjener.
Virksomheden havde alene et toilet, der også var til rådighed for offentligheden.
Der var ikke omklædningsrum og baderum.
 Nævnet lagde desuden vægt på, at det ikke er rimeligt, når man arbejder på et fast arbejdssted, at de ansatte skal køre op til 5 km, - evt. med vådt og tilsmudset tøj - til disse faciliteter.
Den konkrete afgørelse [Adressat udeladt] Arbejdsmiljøklagenævnet har på møde den28. maj 2019 behandlet [navn udeladt]s klage over Arbejdstilsynets afgørelse af 27. november 2018, hvor Arbejdstilsynet meddelte afslag på dispensation fra kravene om velfærdsforanstaltninger ved [navn udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 27. november 2018 om afslag på dispensation fra reglerne om velfærdsforanstaltninger i bekendtgørelse om faste arbejdssteders indretning ved [navn udeladt].
B E G R U N D E L S E Arbejdsmiljøklagenævnet vurderer, at der ikke foreligger særlige forhold, som kan begrunde, at der dispenseres fra reglerne om velfærdsforanstaltninger i form af toilet, omklædningsrum og baderum ved [navn udeladt].
 Nævnet vurderer endvidere, at [navn udeladt] ikke har oplyst om sådanne særlige forhold, der i dette tilfælde gør en dispensation rimelig og forsvarlig.
Nævnet lægger vægt på, at det er oplyst, at der ikke er velfærdsforanstaltninger til rådighed for de ansatte ved [navn udeladt]. [Navn udeladt] har alene et toilet, der også er til rådighed for offentligheden.
Der er ikke omklædningsrum og baderum.
 Nævnet lægger desuden vægt på, at det ikke er rimeligt, når man arbejder på et fast arbejdssted, at de ansatte skal køre op til 5 km, - evt. med vådt og tilsmudset tøj - til disse faciliteter.
 [Navn udeladt] har i anmodningen om dispensation anført, at de ansatte har mulighed for at benytte toilet og spiserum i de to andre kirker, der ligger henholdsvis 3 km og 5 km fra [navn udeladt], og der ydes kørselsgodtgørelse i arbejdstiden, når der er behov for bad og omklædning.
 Nævnet lægger til grund, at arbejdet som kirketjener betyder, at der ved højtider skal foretages omklædning fra graver-arbejdstøj til rent tøj (kirketjener), og arbejdet som graver medfører, at de ansatte kan blive våde og tilsmudsende.
 Det følger af reglerne om faste arbejdssteders indretning, at der på arbejdsstedet skal være følgende faciliteter til rådighed for de ansatte: toilet, spiseplads, hvis der er spisepauser under arbejdet, håndvask, garderobe, eller hvis omklædning finder sted omklædningsrum.
 Der skal tillige findes baderum, hvis arbejdet er tilsmudsende eller vådt.
Det følger desuden af reglerne, at omklædningsrum skal indeholde aflåseligt garderobeskab til hver ansat.
Garderobeskabe skal have ventilationsåbninger.
Hvis arbejdet er tilsmudsende eller vådt, skal gang- og arbejdstøj opbevares forsvarligt adskilt, f.eks. i 2 adskilte garderobeskabe.
Baderum skal være indrettet med et passende antal håndvaske og brusebade med koldt og varmt vand.
Brusebade skal være afskærmet fra omklædningsrum, forrum og andre omgivelser.
 Direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og forsvarligt, og i det omfang, det er foreneligt med Rådets direktiv nr. 89/654/EØF om foranstaltninger til forbedring af arbejdstagernes sikkerhed under arbejdet.
 Arbejdsmiljøklagenævnets afgørelse er truffet af et enigt nævn.
B E M Æ R K N I N G E R  T I L  K L A G E N I klagen er der henvist til manglende økonomisk mulighed, da der for 2019 kun er bevilget midler til [navn udeladt]. [Navn udeladt]er den mindste kirke, og derfor det sted, hvor de ansatte bruger mindst tid.
Der er toilet og spiserum til rådighed, og der ydes kørselsgodtgørelse for kørsel i arbejdstiden mellem de 3 kirker  også når der er behov for bad og om-klædning.
 Arbejdsmiljøklagenævnet skal henvise til, at det i den givne situation er lagt til grund, at der foretages omklædning, samt at arbejdet er tilsmudsende, hvorfor der skal forefindes toilet, håndvask, omklædningsrum og brusebad, hvilket også er det, der oprindeligt blev afgivet påbud om.
Hertil kommer, at disse velfærdsrum normalt ikke må stå til rådighed for andre end dem, der er ansat hos arbejdsgiver.
 Nævnet vurderer, at økonomiske hensyn ikke kan begrunde en dispensation fra kravene om velfærdsforanstaltninger ved [navn udeladt].
R E G L E R Arbejdsmiljøklagenævnet henviser til Om Arbejdstilsynets ret til at dispensere  § 66, i Arbejdstilsynets bekendtgørelse nr. 96 af 13. februar 2001 om faste arbejdssteders indretning Om velfærdsforanstaltninger  § 42, stk. 1 og § 43, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 43, stk. 1, pkt. 1 og 4, og stk. 2, pkt. 1 a), § 47, § 52 og § 54 i Arbejdstilsynets bekendtgørelse nr. 96 af 13. februar 2001 om faste arbejdssteders indretning Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1. arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2. velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3. udgangsforhold, f.eks. færdselsveje, trapper og udgange.
Arbejdsministeriets bekendtgørelse nr. 96 af 13. februar 2001 om faste arbejdssteders indretning Kapitel 11 Velfærdsforanstaltninger § 43. På arbejdsstedet skal der til rådighed for de ansatte findes følgende faciliteter indrettet i overensstemmelse med §§ 44 - 46:
1. toilet, der opfylder § 47, 2. spiseplads, der opfylder §§ 48 og 49, hvis der er spisepauser under arbejdet, 3. håndvask, der opfylder § 50, 4. garderobe, eller hvis omklædning finder sted omklædningsrum, der opfylder §§ 51 - 53, samt 5. telefonautomat, medmindre de ansatte på anden måde har adgang til at benytte telefon.
 Stk. 2. Der skal tillige findes:
1. baderum, der opfylder §§ 54 og 55, jf. § 53, hvis arbejdet a) er tilsmudsende, b) medfører risiko for forurening med materialer, der kan være smittefarlige, c) medfører fare for at komme i berøring med stoffer og materialer, som det af hensyn til sikkerhed og sundhed er vigtigt at få fjernet fra huden, eller hindre spredning af, d) er fysisk anstrengende, eller e) er vådt, Toiletter, jf. § 43, stk. 1 § 47. Toiletterne skal have vandudskylning.
 Stk. 2. Arbejdstilsynet kan påbyde, at der indrettes særskilt toilet for ansatte, der udfører arbejde, der er særligt tilsmudsende eller udsætter dem for forurening, som af sundhedsmæssige grunde ikke må spredes.
Garderobe og omklædningsrum, jf. § 43, stk. 1 § 52. Omklædningsrum skal indeholde aflåseligt garderobeskab til hver ansat.
Garderobeskabe skal have ventilationsåbninger.
 Stk. 2. Hvis arbejdet er tilsmudsende eller vådt, skal gang- og arbejdstøj opbevares forsvarligt adskilt, f.eks. i 2 adskilte garderobeskabe.
 Stk. 3. Hvis arbejdet medfører særlig risiko for, at arbejdstøjet bliver vådt, skal der findes særskilt tørreplads, hvor det kan tørres på passende tid.
Baderum, jf. § 43, stk. 2 § 54. Baderum skal være indrettet med et passende antal håndvaske og brusebade med koldt og varmt vand.
Brusebade skal være afskærmet fra omklædningsrum, forrum og andre omgivelser.
Kapitel 14 Dispensationer og klageadgang § 66. Direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og forsvarligt, og i det omfang, det er foreneligt med Rådets direktiv nr. 89/654/EØF af 30. december 1989 om foranstaltninger til forbedring af arbejdstagernes sikkerhed under arbejdet.
