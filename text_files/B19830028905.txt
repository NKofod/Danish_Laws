 I medfør af § 30, § 45, stk. 1 og § 61 i lov nr. 212 af 23. maj 1979 om  

 kemiske stoffer og produkter, som ændret ved lov nr. 68 af 20. februar 1980,  

 fastsættes:
 § 1.  Spånplader, krydsfinerplader og lignende plader,  

 hvori der indgår lim, der afspalter formaldehyd, må kun anvendes i møbler,  

 inventar og lignende, såfremt de ved afprøvning i klimakammer højst afgiver  

 så meget formaldehyd, at ligevægtskoncentrationen ikke overstiger 0,15 mg/ m3  

 luft.
Stk. 2.  Foreligger der ikke dokumentation for, at det i  

 stk. 1 anførte krav er opfyldt, må der kun anvendes plader, hvis indhold af  

 fri formaldehyd ikke overstiger 25 mg/ 100 g tørstof af pladen.
Disse plader  

 skal desuden undergives en behandling, som er godkendt af boligministeriet,  

 jfr. kapitel 5.2.3 i bygningsreglementet af 1982. Andre overfladebehandlinger  

 kan dog ligestilles med de i bygningsreglementet, kapitel 5.2.3 nævnte,  

 såfremt de giver samme formaldehydbegrænsninger.
 § 2.  Tilsyn og kontrol med overholdelsen af denne  

 bekendtgørelse udøves af kemikaliekontrollen.
 Stk. 2.  Kemikaliekontrollens afgørelser efter § 48 i  

 lov om kemiske stoffer og produkter kan påklages til miljøstyrelsen, der har  

 den endelige administrative afgørelse.
 § 3.  Miljøstyrelsen kan i særlige tilfælde tillade,  

 at reglerne i bekendtgørelsens § 1 fraviges.
 Stk. 2.  Miljøstyrelsens afgørelser efter stk. 1 kan  

 påklages til miljøministeren.
 § 4.  Klagefristen er 4 uger fra den dag, afgørelsen  

 er meddelt den pågældende.
 Stk. 2.  Klage indgives til den myndighed, der har  

 truffet afgørelsen, og fremsendes herfra til klagemyndigheden ledsaget af det  

 materiale, der er indgået i sagens bedømmelse.
 § 5.  Overtrædelse af bekendtgørelsens § 1 og § 6,  

 stk. 2 straffes med bøde eller hæfte.
 Stk. 2.  For overtrædelser, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 6.  Denne bekendtgørelse træder i kraft den 1.  

 januar 1984. Samtidig ophæves § 14 b i miljøministeriets bekendtgørelse nr.  

 106 af 21. marts 1980 om ændring af bekendtgørelse om anvendelse af gifte og  

 sundhedsfarlige stoffer til specielt angivne formål.
 Stk. 2.  Møbler, inventar og lignende, der er  

 fremstillet ved bekendtgørelsens ikrafttræden, og som indeholder  

 krydsfinerplader eller lignende plader, som ikke opfylder bekendtgørelsens  

 krav, må dog omsættes indtil den 1. juli 1984.
