Betænkning afgivet af Kommunaludvalget den 29. november 2012 Betænkning over Forslag til lov om ændring af lov om kommunernes styrelse, regionsloven, lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Særligt vederlag til næstformand i udvalg, diæter ved valg og folkeafstemninger samt frihed til senere frist for ansøgning om afstemning i hjemmet m.v.) [af økonomi- og indenrigsministeren (Margrethe Vestager)]:
1. Ændringsforslag Økonomi- og indenrigsministeren har stillet 1 ændringsforslag.
2. Udvalgsarbejdet Lovforslaget blev fremsat den 10. oktober 2012 og var til 1. behandling den 2. november 2012. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 22. august 2012 dette udkast til udvalget, jf.
KOU alm. del  bilag 159 (2011-12). Den 11. oktober 2012 sendte økonomi- og indenrigsministeren de indkomne høringssvar og et notat herom til udvalget, jf.
L 25  bilag 1.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
Socialdemokratiets, Radikale Venstres og Socialistisk Folkepartis medlemmer af udvalget mener, at lovforslaget er et skridt på vejen henimod at give kommunerne større frihedsgrader.
Med lovforslaget får kommunalbestyrelserne på flere punkter mulighed for at indrette sig i overensstemmelse med de behov, der er lokalt i forhold til struktur, organisationsform og opgavefordeling.
 S, RV og SF vurderer endvidere, at lovforslagets initiativer på valgområdet bør støttes, bl.a. for at øge valghandlingens kvalitet og sikkerhed og for at tilskynde til en mere hensigtsmæssig ressourceanvendelse i kommunernes håndtering af brevstemmemateriale.
 Inuit Ataqatigiit, Siumut, Sambandsflokkurin og Javnaðarflokkurin  var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforlslag med bemærkninger Ændringsforslag Til § 1 Af økonomi- og indenrigsministeren, tiltrådt af udvalget:
 1) Efter nr. 3 indsættes som nyt nummer:
»01. I § 34, stk. 2, indsættes i 1. pkt. efter »næstformand«: »(næstformænd)«, og  2. og 3. pkt. ophæves.« [Mulighed for vederlæggelse af kommunalbestyrelsens anden næstformand] Bemærkninger Til nr. 1 Efter lov om kommunernes styrelse § 6, stk. 5, kan det i kommunens styrelsesvedtægt bestemmes, at kommunalbestyrelsen blandt sine medlemmer vælger en første og en anden næstformand til i den nævnte rækkefølge at fungere i formandens forfald.
Efter lov om kommunernes styrelse § 34, stk. 2, 1. pkt., fastsætter økonomi- og indenrigsministeren regler om ydelse af vederlag til kommunalbestyrelsens næstformand.
Er der valgt flere næstformænd, kan vederlag kun ydes til første næstformand, jf. § 34, stk. 2, 2. pkt.
I Københavns Kommune kan vederlag dog tillige ydes til anden næstformand, jf. § 34, stk. 2, 3. pkt.
 Det fremgår af forarbejderne til § 34, stk. 2, 3. pkt., der blev indsat ved lov nr. 231 af 2. april 1997, at baggrunden for at skabe hjemmel til, at også anden næstformand i Københavns Kommune kan vederlægges, var, at næstformændene for Københavns Borgerrepræsentation bl.a. vil skulle varetage en række repræsentative forpligtelser, der er særegne for kommunen, herunder modtagelse af ambassadører og andre officielle pligter m.v.
 Bemyndigelsen i § 34, stk. 2, er udmøntet i § 12 i bekendtgørelse nr. 1461 af 19. december 2005 om vederlag, diæter, pension m.v. for varetagelsen af kommunale hverv (vederlagsbekendtgørelsen).
Efter vederlagsbekendtgørelsens § 12, stk. 1, kan kommunalbestyrelsen træffe beslutning om, at kommunalbestyrelsens næstformand skal oppebære et vederlag på indtil 10 pct. af formandens vederlag.
Er der valgt flere næstformænd, kan vederlaget kun ydes til første næstformand.
Af vederlagsbekendtgørelsens § 12, stk. 2, fremgår, at Københavns Borgerrepræsentations beslutninger efter stk. 1 kan omfatte første og anden næstformand, der hver kan tillægges vederlag på indtil 15 pct. af formandens vederlag.
 Det foreslås, at der skabes adgang for økonomi- og indenrigsministeren til at fastsætte regler, der giver alle kommuner mulighed for, inden for den eksisterende økonomiske ramme for vederlæggelse af kommunalbestyrelsens næstformand, at beslutte at yde vederlag til kommunalbestyrelsens første og anden næstformand.
 I de kommuner, hvor der er valgt både en første og en anden næstformand for kommunalbestyrelsen, og hvor kommunalbestyrelsen ud fra de lokale forhold finder, at de forpligtelser, der følger af hvervet som kommunalbestyrelsens anden næstformand, berettiger til et fast årligt vederlag, vil kommunalbestyrelsen således med forslaget få frihed til at træffe beslutning om et sådant vederlag.
 De nærmere regler om adgangen til at vederlægge både kommunalbestyrelsens første og anden næstformand, vil blive udmøntet i vederlagsbekendtgørelsen.
Vederlæggelsen forudsættes som nævnt at ske inden for de eksisterende økonomiske rammer for vederlæggelse af kommunalbestyrelsens næstformand.
Det betyder, at der for alle andre kommuner end Københavns Kommune vil blive adgang til at beslutte at yde et samlet vederlag til kommunalbestyrelsens første og anden næstformand på indtil 10 pct. af formandens vederlag.
Det vil være op til den enkelte kommunalbestyrelse at beslutte, om der lokalt er ønske om og behov for at vederlægge kommunalbestyrelsens anden næstformand, og i givet fald, hvordan den samlede ramme på 10 pct. af formandsvederlaget skal fordeles mellem de to næstformand.
 Der vil ikke som følge af lovforslaget ske nogen ændring af bestemmelsen i vederlagsbekendtgørelsen om, at Borgerrepræsentationen i Københavns Kommune kan beslutte at vederlægge både første og anden næstformand med et vederlag til hver på indtil 15 pct. af formandens vederlag.
 Der vil endvidere ikke som følge af lovforslaget ske nogen ændring af bestemmelsen i den kommunale styrelseslovs § 34, stk. 5. Vælger en kommunalbestyrelse at vederlægge sin anden næstformand med et fast vederlag, kan den pågældende  ligesom det gælder for en vederlagt første næstformand  ikke samtidig modtage funktionsvederlag i henhold til § 34, stk. 3 (ved formandens forfald eller vægring) eller § 34, stk. 4 (for varetagelse af konkrete formandsopgaver), medmindre vedkommende har varetaget de pågældende formandsopgaver i mere end 5 uger inden for et regnskabsår.
Simon Kollerup (S) Annette Lind (S) Jan Johansen (S) Daniel Toft Jakobsen (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) fmd.
Hans Vestager (RV) Nadeem Farooq (RV) Lisbeth Bech Poulsen (SF) Pernille Vigsø Bagge (SF) Lars Dohn (EL) Rosa Lund (EL) Stine Brix (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 25 Bilagsnr.
