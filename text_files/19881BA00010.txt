Nr BSF 10 Forslag til folketingsbeslutning om økonomisk forbedring af forældres  

 mulighed for at vælge børnepasning Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 1. november 1988 Folketinget pålægger regeringen at fremsætte lovforslag, der forbedrer forældrenes mulighed for at vælge mellem selv helt at varetage pasningen af børnene eller at lade dem passe i en offentligt støttet daginstitution eller formidlet dagpleje.
Vælger forældrene selv at varetage pasningen, kan det f.eks. ske ved, at  

 begge forældre arbejder på deltid, at een af dem arbejder hjemme, eller at de  

 ansætter en ung i huset.
Flere forældre kan også samarbejde om pasningen.
Valgmuligheden skal gives ved en omfordeling af de offentlige midler, som  

 samfundet stiller til rådighed til børnene i førskolealderen.
Dette skal ske  

 efter følgende retningslinjer:
 1) Børnefamilieydelsen for de 0-6-årige sættes væsentligt op samtidig med,  

 at forældrebetalingen for daginstitutioner og formidlet dagpleje hæves.  

 Dermed kan den forhøjede børnefamilieydelse finansieres.
 2) Der skal fortsat være mulighed for at få tildelt hel eller delvis  

 friplads.
 3) Småbørnsforældres ret til at arbejde på del- eller flekstid skal  

 sikres, om nødvendigt ved lovgivning.
 4) Betaling for daginstitutioner skal gøres fleksibel, så der kun betales  

 for den tid, barnet er tilmeldt institutionen.
Bemærkninger til forslaget Almindelige bemærkninger Hjemmet er barnets naturlige miljø. Både familien og samfundet vil i  

 almindelighed være tjent med, at små børn har så megen kontakt med forældrene  

 som muligt.
Ingen familie skal af økonomiske grunde være tvunget til at benytte  

 heltidspasning.
Muligheden for at undgå heltidsarbejde ligger dels i, at  

 forældrene gives bedre mulighed for at vælge pasningsform, dels i udstrakt  

 adgang til at arbejde på del- og flekstid for både mænd og kvinder.
 Regeringen bør i øvrigt iværksætte det tekniske udredningsarbejde med at  

 analysere virkningerne af en økonomisk ligestilling af børnefamilier, hvad  

 enten de lader deres børn passe på en offentlig institution eller i hjemmet,  

 som firkløverregeringen bebudede i sin handlingsplan for børn, marts 1988.
Bemærkninger til de enkelte punkter Ad punkt 1 Den skattefri børnefamilieydelse til børn fra 0-6 år foreslås sat  

 væsentligt op, dvs. at ydelsen skal have en sådan størrelse, at det vil være  

 attraktivt, at begge forældre vælger at arbejde på deltid, at een af  

 forældrene vælger at være hjemme, eller at de ansætter et ungt menneske i  

 huset.
 Flere familier kan gå sammen om pasning af børnene.
 Der skal være en sådan balance mellem forhøjelsen af børnefamilieydelsen  

 og betalingen for daginstitutioner og formidlet dagpleje, at de forældre, der  

 vælger denne pasningsform hele dagen, ikke derved får forhøjet udgifterne  

 urimeligt.
Ad punkt 2 Forældre under uddannelse, enlige forsørgere eller andre med lav indtægt  

 kan have behov for og ønske om at benytte offentligt støttede  

 daginstitutioner og formidlet dagpleje, ligesom forældre til handicappede  

 børn kan have behov for daginstitutionspasning.
Derfor bør der fortsat være  

 mulighed for fripladser.
Der bør også fortsat kunne anvises pladser i  

 daginstitutionerne af pædagogisk-sociale grunde.
For at give forældre med  

 mellemindkomster økonomisk mulighed for fortsat at vælge offentligt støttet  

 pasning af børnene hele dagen, bør fripladsgrænserne formentlig forhøjes.
Ad punkt 3 Arbejdet på såvel private som offentlige arbejdspladser bør kunne  

 tilrettelægges således, at især forældre med børn under skolealderen får en  

 reel mulighed for at vælge at arbejde på deltid eller på flekstid.
Derfor bør regeringen gennem cirkulærer og under trepartsforhandlingerne  

 sikre sådanne muligheder.
Opnås der ikke tilstrækkelige resultater på denne  

 måde, kan det blive nødvendigt med lovgivning.
Ad punkt 4 For at forældrene virkelig kan få nytte af kombinationen mellem en  

 væsentlig forhøjelse af børnefamilieydelsen for de 0-6-årige og øget mulighed  

 for at arbejde på del- eller flekstid bør betalingen for daginstitutionerne  

 og formidlet dagpleje også gøres mere fleksibel.
Dagligdagen i institutionerne må kunne tilrettelægges således, at børnene  

 kun indskrives i institutionerne i den tid, forældrene faktisk har behov for  

 pasning.
Betaling skal kun ske for dette tidsrum.
