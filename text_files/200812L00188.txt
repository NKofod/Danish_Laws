Fremsat den 31. marts 2009 af undervisningsministeren (Bertel Haarder) Forslag til Lov om ændring af lov om erhvervsakademiuddannelser og professionsbacheloruddannelser og andre love (Udbud af danske erhvervsrettede videregående uddannelser i udlandet) § 1 I lov nr. 207 af 31. marts 2008 om erhvervsakademiuddannelser og professionsbacheloruddannelser foretages følgende ændring:
 1. Efter § 17 indsættes:
»Kapitel 4 a Udbud i udlandet § 17 a.
Undervisningsministeren godkender et erhvervsakademis, en professionshøjskoles, en ingeniørhøjskoles og Danmarks Medie- og Journalisthøjskoles udbud i udlandet af uddannelser, som institutionen efter denne lov kan godkendes til at udbyde i Danmark.
 Stk. 2 . Godkendelse kan kun gives, hvis Akkrediteringsrådet har akkrediteret udbuddet positivt, jf. §§ 14-16.
 Stk. 3. Undervisningsministeren kan, når forhold ved udbud i udlandet nødvendiggør det, beslutte at fravige bestemmelser i loven og regler fastsat i medfør heraf.
Stk. 4. Undervisningsministeren fastsætter regler om udbud i udlandet og kan herunder fravige bestemmelser i loven.« § 2 I lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 1051 af 29. august 2007, som ændret ved § 40 i lov nr. 207 af 30. marts 2008, foretages følgende ændring:
 1. Efter § 15 h indsættes:
»Kapitel 3 b Udbud i udlandet § 15 i . Undervisningsministeren godkender et erhvervsakademis, en professionshøjskoles, en ingeniørhøjskoles og Danmarks Medie- og Journalisthøjskoles udbud i udlandet af uddannelser, som institutionen efter denne lov kan godkendes til at udbyde i Danmark.
 Stk. 2 . Godkendelse kan kun gives, hvis Akkrediteringsrådet har akkrediteret udbuddet positivt, jf. §§ 15 f-15 h.
 Stk. 3. Undervisningsministeren kan, når forhold ved udbud i udlandet nødvendiggør det, beslutte at fravige bestemmelser i loven og regler fastsat i medfør heraf.
Stk. 4. Undervisningsministeren fastsætter regler om udbud i udlandet og kan herunder fravige bestemmelser i loven.« § 3 I lov om professionshøjskoler for videregående uddannelser, jf. lovbekendtgørelse nr. 1091 af 18. november 2008, foretages følgende ændringer:
 1. Efter § 10 indsættes:
»Kapitel 2 a Udbud i udlandet § 10 a.
Professionshøjskolen kan som særskilt indtægtsdækket virksomhed have til opgave at udbyde erhvervsrettede videregående uddannelser og efter- og videreuddannelse i tilknytning hertil i udlandet, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b i lov om erhvervsrettet grunduddannelse og videregående uddannelse (videreuddannelsessystemet) for voksne.
 Stk. 2. Undervisningsministeren kan, når forhold ved udbud i udlandet nødvendiggør det, beslutte at fravige bestemmelser i loven og regler fastsat i medfør heraf.
Stk. 3. Undervisningsministeren fastsætter regler om udbud i udlandet, herunder om deltagerbetaling og gennemførelse af udbuddet gennem et selskab med begrænset hæftelse samt om, at studerende på udbud i udlandet ikke indgår i institutionens tilskudsgrundlag.
Undervisningsministeren kan ved regelfastsættelsen fravige bestemmelser i loven.« 2. I § 58, stk. 2, indsættes efter »§§ 6-9,«: »10 a,«.
§ 4 I lov nr. 346 af 14. maj 2008 om erhvervsakademier for videregående uddannelser foretages følgende ændringer:
 1. Efter § 10 indsættes:
»Kapitel 2 a Udbud i udlandet § 10 a.
Et erhvervsakademi kan som særskilt indtægtsdækket virksomhed have til opgave at udbyde erhvervsrettede videregående uddannelser og efter- og videreuddannelse i tilknytning hertil i udlandet, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b i lov om erhvervsrettet grunduddannelse og videregående uddannelse (videreuddannelsessystemet) for voksne.
 Stk. 2. Undervisningsministeren kan, når forhold ved udbud i udlandet nødvendiggør det, beslutte at fravige bestemmelser i loven og regler fastsat i medfør heraf.
Stk. 3. Undervisningsministeren fastsætter regler om udbud i udlandet, herunder om deltagerbetaling og gennemførelse af udbuddet gennem et selskab med begrænset hæftelse samt om, at studerende på udbud i udlandet ikke indgår i institutionens tilskudsgrundlag.
Undervisningsministeren kan ved regelfastsættelsen fravige bestemmelser i loven.« § 5 I lov nr. 220 af 8. april 2008 om medie- og journalisthøjskolen foretages følgende ændring:
 1. Efter § 9 indsættes:
»Kapitel 2 a Udbud i udlandet § 9 a.
Højskolen kan som særskilt indtægtsdækket virksomhed have til opgave at udbyde uddannelser i udlandet inden for de uddannelsesområder, der er nævnt i § 3, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b i lov om erhvervsrettet grunduddannelse og videregående uddannelse (videreuddannelsessystemet) for voksne.
 Stk. 2. Undervisningsministeren kan, når forhold ved udbud i udlandet nødvendiggør det, beslutte at fravige bestemmelser i loven og regler fastsat i medfør heraf.
Stk. 3. Undervisningsministeren fastsætter regler om udbud i udlandet, herunder om deltagerbetaling og gennemførelse af udbuddet gennem et selskab med begrænset hæftelse samt om, at studerende på udbud i udlandet ikke indgår i institutionens tilskudsgrundlag.
Undervisningsministeren kan ved regelfastsættelsen fravige bestemmelser i loven.« § 6 I lov om institutioner for erhvervsrettet uddannelse, jf. lovbekendtgørelse nr. 938 af 22. september 2008, foretages følgende ændring:
 1. I  § 1, stk. 1 , 2. pkt., indsættes efter »tilknytning hertil«: », jf. kapitel 4 og 4 a i lov om erhvervsakademiuddannelser og professionsbacheloruddannelser og kapitel 3 a og 3 b i lov om erhvervsrettet grunduddannelse og videregående uddannelse (videreuddannelsessystemet) for voksne«.
§ 7 I lov om Akkrediteringsinstitutionen for videregående uddannelser, jf. lov nr. 294 af 27. marts 2007, foretages følgende ændringer:
 1. I § 13, stk. 1, 1. pkt., indsættes efter »Akkrediteringsinstitutionen«: », jf. dog § 13 a«.
 2. I § 13, stk. 1, 2. pkt., indsættes efter »akkrediteringsrapporter«: », jf. dog § 13 a«.
 3. Efter § 13 indsættes i kapitel 5:
»§ 13 a.
Akkrediteringsrådet fastsætter og opkræver gebyr for behandling af ansøgning om akkreditering af udbud af danske uddannelser i udlandet, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b om erhvervsrettet grunduddannelse og videregående uddannelse (videreuddannelsessystemet) for voksne.
Stk. 2. Akkrediteringsinstitutionen kan som indtægtsdækket virksomhed gennemføre akkrediteringsvurderinger og udarbejde akkrediteringsrapporter til brug for Akkrediteringsrådets akkrediteringer af udbud af danske uddannelser i udlandet, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b i lov om erhvervsrettet grunduddannelse og videregående uddannelse (videreuddannelsessystemet) for voksne, jf. stk. 1.« § 8 I lov om Danmarks Evalueringsinstitut, jf. lovbekendtgørelse nr. 775 af 10. august 2005, som ændret blandt andet ved lov nr. 209 af 31. marts 2008, foretages følgende ændringer:
 1. I § 12 a, stk. 1, ændres »lov om erhvervsakademiuddannelser og professionsbacheloruddannelser« til: »kapitel 4 i lov om erhvervsakademiuddannelser og professionsbacheloruddannelser og kapitel 3 a i lov om erhvervsrettet grunduddannelse og videregående uddannelser (videreuddannelsessystemet) for voksne«.
 2. I § 12 a, stk. 1, indsættes som 2. pkt. :
»Evalueringsinstituttet kan endvidere som indtægtsdækket virksomhed gennemføre akkrediteringsvurderinger og udarbejde akkrediteringsrapporter til brug for Akkrediteringsrådets akkrediteringer af udbud af danske uddannelser i udlandet, jf. kapitel 4 a i lov om erhvervsakademiuddannelser og professionsbacheloruddannelser og kapitel 3 b i lov om erhvervsrettet grunduddannelse og videregående uddannelser (videreuddannelsessystemet) for voksne.« § 9 Loven træder i kraft den 1. juli 2009.
Bemærkninger til lovforslaget Almindelige bemærkninger 1. Lovforslagets baggrund og formål Regeringen vil understøtte Danmarks position som førende uddannelsesnation og styrke danske uddannelsesinstitutioners mulighed for at etablere og markere sig på det globale uddannelsesmarked med erhvervsrettede videregående uddannelser af høj faglig kvalitet.
Danske erhvervsrettede videregående uddannelser skal være kendt for at uddanne dimittender med solide faglige kvalifikationer, som med høj grad af selvstændighed og innovativ kompetence er værdifulde for virksomheder på det globale marked.
Lovforslaget tilvejebringer rammerne for, at danske erhvervsakademier og professionshøjskoler kan udbyde erhvervsrettede videregående uddannelser i udlandet.
Udbud af uddannelser i udlandet skal bidrage til kvalitetsudviklingen af danske uddannelser i kraft af øget udveksling af viden og erfaringer som følge af udbud af uddannelse i både Danmark og i udlandet.
Udbud af danske uddannelser i udlandet udgør desuden i et nationaløkonomisk perspektiv et væsentligt potentiale for eksport af viden og uddannelseskompetence.
Et af hovedpunkterne i regeringens strategi Styrket internationalisering af uddannelserne fra 2004 er at forbedre danske uddannelsesinstitutioners muligheder for at deltage i samarbejde og konkurrence på det internationale uddannelsesmarked.
Regeringens globaliseringsstrategi Fremgang, fornyelse og tryghed fra 2006 sætter som klar ambition, at Danmark skal markedsføres som et attraktivt uddannelsesland, hvor bl.a. de videregående uddannelsesinstitutioner hver især skal opstille relevante mål for deres deltagelse på det globale uddannelsesmarked, således at det internationale kendskab til dansk uddannelse og vores generelle vidensniveau styrkes med øgede eksportmuligheder til følge.
Danske uddannelsesinstitutioners deltagelse på det globale uddannelsesmarked er uddybet i regeringens National strategi for markedsføring af Danmark som uddannelsesland fra 2007. Heraf fremgår det, at udbud af danske uddannelser i udvalgte lande skal styrke synligheden af danske uddannelser.
Det fremføres i strategien, at udbud af danske uddannelser i udlandet vil være med til at gøre danske uddannelser attraktive og mere tilgængelige for udenlandske studerende, der således kan tage en dansk uddannelse i deres hjemland.
Lovforslaget regulerer udbud af erhvervsrettede videregående uddannelser.
Hvorvidt der på et senere tidspunkt foreslås tilsvarende lovgivning om udbud af øvrige danske uddannelser i udlandet, vil blandt andet afhænge af erfaringerne med nærværende forslag.
Ministeren for videnskab, teknologi og udvikling fremsatte den 25. februar 2009 et forslag til lov om ændring af universitetsloven.
Ministeren for videnskab, teknologi og udvikling kan efter ansøgning godkende, at et dansk universitet kan tildele dansk eksamensbevis for visse uddannelser i udlandet.
Ministeren for videnskab, teknologi og udvikling får med lovforslaget adgang til at fastsætte regler om betingelserne for godkendelsen.
 Dette lovforslag indeholder forslag om, at Akkrediteringsrådet som betingelse for undervisningsministerens godkendelse af udbud af erhvervsrettede videregående uddannelser og efter- og videreuddannelse i tilknytning hertil i udlandet skal have akkrediteret udbuddet positivt.
 Undervisningsministeren foreslås endvidere bemyndiget til at fastsætte regler om udbud i udlandet og til at fravige uddannelses- og institutionslove vedrørende erhvervsrettede videregående uddannelser og efter- og videreuddannelse i tilknytning hertil, når forhold ved udbud i udlandet nødvendiggør det.
2. Gældende ret 2.1. Indtægtsdækket virksomhed Professionshøjskoler, erhvervsakademier og institutioner for erhvervsrettet uddannelse kan i dag udbyde uddannelser og undervisningsforløb i udlandet efter reglerne om indtægtsdækket virksomhed i Finansministeriets Budgetvejledning (2006). Uddannelser udbudt som indtægtsdækket virksomhed udbydes uden undervisningsministerens konkrete godkendelse.
Til sådanne udbud stilles der i budgetvejledningen krav om, at virksomheden skal være en naturlig udløber af institutionens almindelige virksomhed, at virksomheden skal kunne adskilles fra institutionens øvrige virksomhed, og at det akkumulerede økonomiske resultat ikke må være negativt fire år i træk.
Institutionerne kan hverken udbyde ordinære danske uddannelser som indtægtsdækket virksomhed eller udstede officielt eksamensbevis for gennemført uddannelse.
Undervisningsministeren fører ikke tilsyn med kvaliteten af uddannelser udbudt efter reglerne om indtægtsdækket virksomhed, men fører alene kontrol med, om betingelserne for indtægtsdækket virksomhed er opfyldt.
2.2. Akkreditering af uddannelser og godkendelse af udbud Med lov om akkrediteringsinstitutionen for videregående uddannelser, lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne er der indført et kvalitetssikringssystem på Undervisningsministeriets område, som indebærer, at positiv akkreditering er en forudsætning for undervisningsministerens godkendelse af uddannelser og udbud i Danmark.
I henhold til de gældende regler om akkreditering af nye erhvervsakademiuddannelser, professionsbacheloruddannelser, videregående voksenuddannelser (VVU) og diplomuddannelser samt nye udbud foretager undervisningsministeren en indledende vurdering (screening), der danner baggrund for ministerens afgørelse af, om en udbudsansøgning kan gå videre til akkreditering.
I vurderingen indgår, om der er behov for uddannelsesudbuddets dimittender på arbejdsmarkedet, og om udbuddet baserer sig på en dialog med aftagere og andre relevante interessenter om behov på arbejdsmarkedet og på behovsudviklingen.
3. Lovforslagets indhold 3.1. Uddannelserne, udbud og tilsyn Lovforslaget omfatter erhvervsakademiuddannelser, professionsbacheloruddannelser og efter- og videreuddannelse i tilknytning hertil i form af videregående voksenuddannelser (VVU) og diplomuddannelser.
Uddannelser, der ønskes udbudt i udlandet, skal være godkendt til udbud i Danmark i henhold til reglerne i lov om erhvervsakademiuddannelser og professionsbacheloruddannelser eller lov om erhvervsrettet grunduddannelse og videregående uddannelse (videreuddannelsessystemet) for voksne.
Uddannelserne kan udbydes i udlandet af de uddannelsesinstitutioner, der efter lov om erhvervsakademiuddannelser og professionsbacheloruddannelser eller lov om erhvervsrettet grunduddannelse og videregående uddannelse (videreuddannelsessystemet) for voksne kan godkendes til at udbyde de pågældende uddannelser i Danmark.
Der stilles derimod ikke krav om, at den institution, der ønsker at udbyde en uddannelse i udlandet, er godkendt til at udbyde den pågældende uddannelse i Danmark, idet afslag på godkendelse af udbud i Danmark blandt andet kan være begrundet i, at uddannelsen i forvejen udbydes af en anden institution inden for det pågældende regionale dækningsområde.
Et sådant hensyn vil ikke være relevant, når uddannelsesudbuddet sker i udlandet.
Undervisningsministeren har en almindelig forpligtelse til at føre tilsyn med udbud af uddannelser.
Denne forpligtelse gælder også uddannelser, der udbydes i udlandet.
Tilsyn sker med den danske uddannelsesinstitution, som er godkendt til at udbyde uddannelsen.
 Der henvises til bemærkninger til § 1, nr. 1, og § 2, nr. 1.
3.2. Akkreditering og godkendelse af udbud i udlandet Godkendelse af udbud af danske uddannelser i udlandet skal ske efter samme procedure som ved godkendelse af udbud i Danmark, jf. afsnit 2.2. Det indebærer, at undervisningsministerens godkendelse af udbud i udlandet forudsætter, at udlandsudbuddet er positivt akkrediteret af Akkrediteringsrådet.
Det foreslås, at undervisningsministeren bemyndiges til at fastsætte regler om udbud i udlandet og til at fravige de pågældende uddannelses- og institutionslove, når forhold ved udbud i udlandet nødvendiggør det.
Den foreslåede adgang for undervisningsministeren til at fravige regler i uddannelses- og institutionslovene forventes blandt andet anvendt til at fravige regler om tilskud, jf. afsnit 3.3.
Bemyndigelsen til at fastsætte regler forventes blandt andet anvendt til at stille krav om, at uddannelsesinstitutionen besidder den nødvendige økonomiske og organisatoriske kapacitet til udbud i udlandet, herunder at udbuddet i udlandet ikke indebærer risici for uddannelsesinstitutionens hovedaktivitet i Danmark.
Uddannelsesinstitutionen vil blandt andet skulle stille dokumentation for den økonomiske rammesætning af den udenlandske aktivitet, herunder forelæggelse af revisorpåtegnet budget for udbuddet i udlandet.
Bemyndigelsen forventes endvidere anvendt til at fastsætte akkrediteringskriterier, som er målrettet udbud i udlandet.
Kriterierne forventes fastsat i samråd med Danmarks Evalueringsinstitut og efter drøftelse med institutionernes lederforeninger.
Rådet for Erhvervsakademiuddannelser og Professionsbacheloruddannelser forventes tillige hørt.
 I forhold til udarbejdelse af akkrediteringsrapporter som grundlag for afgørelse om akkreditering forventes det, at undervisningsministeren i medfør af den foreslåede bemyndigelse vil kræve, at institutionen skal anvende en af de uafhængige europæiske operatører, som indgår i den europæiske sammenslutning af kvalitetssikringsoperatører ENQA (European Association for Quality Assurance in Higher Education).
Med henblik på at give Akkrediteringsrådet kompetence til at akkreditere udbud af uddannelse i udlandet foreslås Akkrediteringsrådets opgaver udvidet til også at omfatte denne type udbud.
Det foreslås, at Akkrediteringsrådet samtidigt gives adgang til at opkræve gebyr for behandling af ansøgning om akkreditering af danske uddannelser i udlandet, som betales af uddannelsesinstitutionen.
 Tilsvarende foreslås det, at Danmarks Evalueringsinstituts opgaver udvides, således at evalueringsinstituttet som indtægtsdækket virksomhed kan udarbejde akkrediteringsrapporter til brug for Akkrediteringsrådets afgørelser om akkreditering af udbud af uddannelser i udlandet.
3.3. Økonomiske og institutionelle rammer for udbud i udlandet Det er en grundlæggende præmis ved danske uddannelsesinstitutioners etablering af udbud i udlandet, at studerende på uddannelser i udlandet ikke indgår i tilskudsberegningen for de statslige tilskud til uddannelsesinstitutionen.
Dette vil blive præciseret i de regler, der vil blive fastsat med hjemmel i de foreslåede lovændringer.
Dette gælder også i forhold til danske studerende optaget på uddannelser udbudt i udlandet, og uanset om den pågældende uddannelse ville være tilskudsberettigende, hvis den blev gennemført i Danmark.
For at gøre det muligt for institutionerne at oppebære indtægter, der sætter dem i stand til at dække udgifterne ved udbud af uddannelser i udlandet, herunder til akkreditering m.v., foreslås det, at undervisningsministeren fastsætter regler om, at institutionerne kan opkræve betaling hos deltagerne.
Herudover vil aktiviteten i udlandet kunne finansieres gennem tilskud og gaver fra anden side f.eks. fra private virksomheder og fonde.
For i videst muligt omfang at minimere risikoen for, at udbud i udlandet belaster uddannelsesudbuddet i Danmark, foreslås det, at et sådan udbud skal ske efter reglerne for indtægtsdækket virksomhed samt blandt andet krav om særskilt regnskabsaflæggelse for udbud i udlandet, som fastsættes af undervisningsministeren.
Der bliver således tale om særskilt indtægtsdækket virksomhed.
Der vil dermed gælde et krav om, at udlandsvirksomheden ikke må give et akkumuleret underskud fire år i træk.
Det betyder, at der senest det fjerde år i en periode skal være oparbejdet et samlet overskud.
Er dette ikke tilfældet vil udlandsvirksomheden efter de regler, der agtes fastsat, skulle afvikles.
Endvidere agtes der fastsat regler om, at uddannelsesinstitutionen ikke må anvende midler til udlandsvirksomheden i sådan omfang eller på sådanne vilkår, at det bringer grundlaget for institutionens opgaver i Danmark i fare.
Det agtes i den forbindelse fastsat, at såfremt Undervisningsministeriet vurderer, at udlandsvirksomheden belaster virksomheden i Danmark, kan ministeriet give pålæg om ændringer, herunder om at afvikle engagementet i udlandet.
 Endvidere vil der kunne fastsættes krav om, at institutionen skal tegne særskilt ansvars- og skadesforsikring for udbud i udlandet.
Der agtes desuden fastsat regler om, at der i tillæg til den almindelige regnskabsmæssige adskillelse mellem ordinær og indtægtsdækket virksomhed skal aflægges særskilt regnskab for aktiviteterne i udlandet.
Det særskilte regnskab er et vigtigt redskab for ministeriets tilsyn med uddannelsesinstitutionen og dens udenlandske virksomhed, herunder om hvorvidt kravet om ikke at måtte have et negativt resultat fire år i træk og kravet om, at den udenlandske virksomhed ikke må bringe grundlaget for aktiviteterne i Danmark i fare, er opfyldt.
Den foreslåede bemyndigelse for ministeren til at fastsætte regler om gennemførelse af udbuddet gennem et selskab med begrænset hæftelse forventes blandt andet anvendt til at stille krav til institutionens anbringelse af likvide midler i et aktieselskab eller et andet selskab med begrænset hæftelse hjemmehørende i Danmark med henblik på, at selskabet kan gennemføre undervisningen i udlandet.
Risikoen for at lide tab ved aktiviteterne i udlandet vil hermed blive begrænset til de indskudte midler.
Omfanget af de midler, der anbringes i et sådant selskab, må ikke have et omfang, der bringer grundlaget for institutionens opgaver i Danmark i fare.
4. Lovovervågning Loven foreslås omfattet af lovovervågning, og undervisningsministeren vil i 2014 efter høring af de berørte interessenter udarbejde en redegørelse herom til Folketingets Uddannelsesudvalg.
Redegørelsen vil indeholde en vurdering af, om loven har været hensigtsmæssigt udformet til at sikre uddannelsesinstitutionernes adgang til at udbyde uddannelser i udlandet og samtidig sikre, at uddannelseskvaliteten ved udbud i udlandet står mål med kvaliteten af uddannelser udbudt i Danmark, herunder om den foreslåede procedure for akkreditering er hensigtsmæssig.
Redegørelsen vil desuden indeholde en vurdering af, om de økonomiske og institutionelle vilkår for udbud i udlandet er tilstrækkelige i forhold til at sikre, at uddannelsesinstitutionens udbud i udlandet ikke går ud over institutionens hovedaktivitet i Danmark.
Redegørelsen vil omfatte en vurdering af, om der er overført midler fra danske uddannelsesaktiviteter i udlandet til danske uddannelsesinstitutioner og heraf afledte konsekvenser i forhold til udbuddet af uddannelse i Danmark.
Det vil desuden fremgå af redegørelsen, hvorvidt undervisningsministeren har benyttet bemyndigelsen til at fravige bestemmelser i loven med henblik på udbud af uddannelse i udlandet, og om undervisningsministeren har pålagt danske uddannelsesinstitutioner at afvikle udbud af uddannelse i udlandet.
Endelig vil det indgå i redegørelsen, om der som følge af lovændringen kan konstateres et øget antal udenlandske studerende i Danmark og øget brug af danskuddannet udenlandsk arbejdskraft i Danmark.
5. Økonomiske konsekvenser for stat, kommuner og regioner Lovforslaget har ingen økonomiske konsekvenser for stat, kommuner og regioner.
6. Administrative konsekvenser for stat, kommuner og regioner Lovforslaget har ingen administrative konsekvenser for stat, kommuner og regioner.
7. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
11. Høring Lovforslaget vil blive sendt i høring hos følgende myndigheder og organisationer:
 Akkrediteringsrådet, CIRIUS, Danmarks Evalueringsinstitut, Dansk Arbejdsgiverforening, Dansk Byggeri, Dansk Erhverv, Dansk Industri, Danske Erhvervsskoler, Danske Regioner, Det Centrale Handicapråd, Erhvervsskolernes Bestyrelsesforening, Foreningen til Unge Handelsmænds Uddannelse, Ingeniørforeningen i Danmark, Ingeniørforbundet i Danmark, Kommunernes Landsforening, LO, Professionshøjskolernes Rektorkollegium, Professionshøjskolernes Bestyrelsesforening og Rådet for erhvervsakademiuddannelser og professionsbacheloruddannelser.
12. Sammenfattende skema Bemærkninger til lovforslagets enkelte bestemmelser Til § 1 Til nr. 1 (Kapitel 4 a) Ifølge den foreslåede § 17 a kan undervisningsministeren godkende, at de anførte uddannelsesinstitutioner kan udbyde de uddannelser i udlandet, som institutionerne efter loven kan godkendes til at udbyde i Danmark.
Bestemmelsen konstituerer muligheden for, at uddannelsesinstitutioner på Undervisningsministeriets område gives adgang til at udbyde de erhvervsrettede videregående uddannelser i udlandet, som undervisningsministeren i henhold til de gældende bestemmelser herom har godkendt til udbud i Danmark.
Bestemmelsen indebærer, at et erhvervsakademi gives mulighed for at udbyde de samme uddannelser i udlandet, som institutionen selv eller i partnerskab med en eller flere professionshøjskoler vil kunne udbyde i Danmark.
På lignende vis giver bestemmelsen adgang til, at en professionshøjskole kan udbyde de uddannelser, som professionshøjskolen selv eller sammen med en eller flere andre professionshøjskoler vil kunne udbyde i Danmark.
 Det er efter bestemmelsen ikke en betingelse for undervisningsministerens godkendelse, at uddannelsesinstitutionen aktuelt er godkendt til at udbyde uddannelsen i Danmark, men blot at selve uddannelsen er godkendt til udbud i Danmark.
Det fremgår af den foreslåede bestemmelse, at godkendelse af udbud i udlandet forudsætter, at der foreligger en positiv akkreditering foretaget af Akkrediteringsrådet, jf. lov om erhvervsakademiuddannelser og professionsbacheloruddannelser §§ 14-16. Henvisningen til §§ 14-16 indebærer, at lovens regler om akkreditering af udbud af uddannelser gælder tilsvarende for akkreditering af udbud i udlandet.
Det indebærer blandt andet, at Akkrediteringsrådets afgørelse kan være en positiv akkreditering eller et afslag på akkreditering, jf. lovens § 15, stk. 3, og at udbud af uddannelser i udlandet løbende skal akkrediteres i medfør af lovens § 16, stk. 1.
I henhold til den foreslåede § 17 a, stk. 3, bemyndiges undervisningsministeren til at fravige regler i loven og bestemmelser fastsat i medfør af loven, når forhold ved udbud i udlandet nødvendiggør det.
Det er hensigten, at undervisningsministeren på baggrund af bestemmelsen skal kunne træffe beslutning om i konkrete tilfælde at fravige bestemmelser i lov om erhvervsakademiuddannelser og professionsbacheloruddannelser, hvis forhold i udlandet gør det uhensigtsmæssigt at opretholde den pågældende regel.
Det kan eksempelvis være fordi, at det pågældende land, hvor uddannelsen udbydes, i forvejen har regler om eksempelvis censorvirksomhed, karakterskala eller praktik, som undervisningsministeren konkret vurderer, med fordel kan træde i stedet for den tilsvarende danske regel.
Bemyndigelsen forventes benyttet i ganske få tilfælde, idet undervisningsministeren vil benytte den foreslåede § 17 a, stk. 4, til at fastsætte generelle regler for udbud af uddannelse i udlandet.
I medfør af § 17 a, stk. 4, foreslås undervisningsministeren bemyndiget til at fastsætte regler om udbud af uddannelse i udlandet, herunder at fravige eksisterende regler for uddannelserne, når det er begrundet i forhold ved udbud i udlandet.
Regler, som gælder særligt for udbud af uddannelse i udlandet, vil blive fastsat i bekendtgørelsesform.
 I henhold til den foreslåede bemyndigelse vil undervisningsministeren fravige lovens kapitel 8 om statstilskud, idet det er hensigten, at studerende på danske uddannelser i udlandet ikke skal indgå i beregningsgrundlaget for aktivitetsbestemte statslige tilskud.
Undervisningsministeren vil derudover fastsætte regler, som giver uddannelsesinstitutionerne mulighed for at målrette det faglige indhold i uddannelser til arbejdsmarkedsbehovet i det land, hvor uddannelsen udbydes.
Det forventes, at uddannelsesinstitutionen i den forbindelse vil få mulighed for at tilpasse en erhvervsakademiuddannelse, en videregående voksenuddannelse og en diplomuddannelse med op til 15 ECTS-point og en professionsbacheloruddannelse med op til 30 ECTS-point.
Tilpasningen må ikke ændre grundlæggende på den pågældende uddannelse.
En faglig tilpasning af en uddannelse vil eksempelvis give mulighed for en kulturel og sproglig tilpasning.
Tilpasningen vil fremgå af uddannelsesinstitutionens studieordning for den pågældende uddannelse.
I henhold til de gældende regler om godkendelse og akkreditering af videregående uddannelser kan undervisningsministeren godkende udbud i Danmark, hvis der er dokumenteret et behov for uddannelsen og udbuddet.
Behovsvurderingen tager udgangspunkt i nationale og regionale hensyn, hvor det blandt andet vurderes, om et nyt udbud kan påvirke et eksisterende udbud af samme eller beslægtede uddannelser på en uhensigtsmæssig måde.
Bemyndigelsen vil i den sammenhæng konkret blive anvendt til at fravige kravet om behovsvurdering, idet et sådant krav normalt ikke vil være relevant ved udbud i udlandet.
Undervisningsministeren vil anvende bemyndigelsen til at målrette de gældende akkrediteringskriterier til udbud i udlandet.
I medfør af lov om erhvervsakademiuddannelser og professionsbacheloruddannelser § 15, kan Akkrediteringsrådet trække sin positive akkreditering af et udbud tilbage, hvis udbuddet ikke længere opfylder de kriterier, som udbuddet blev akkrediteret på grundlag af, jf. § 15, stk. 4. Trækker Akkrediteringsrådet sin akkreditering tilbage, bortfalder undervisningsministerens godkendelse.
Tilsvarende vil gælde ved udbud af uddannelse i udlandet med hensyn til de kriterier, som undervisningsministeren fastsætter for akkreditering af udbud i udlandet.
Til § 2 Til nr. 1 (Kapitel 3 b) Bestemmelsen svarer i sit indhold til lovforslagets § 1, nr. 1. Der henvises derfor til de til § 1, nr. 1, anførte bemærkninger.
Til § 3 Til nr. 1 (Kapitel 2 a) Det foreslås ved § 10 a, stk. 1, at en professionshøjskoles opgaver kan udvides til som særskilt indtægtsdækket virksomhed at omfatte udbud i udlandet af de professionsbacheloruddannelser, erhvervsakademiuddannelser og efter- og videreuddannelser i tilknytning hertil, som professionshøjskolen kan godkendes til at udbyde i Danmark.
 Det er en forudsætning for den udvidede opgavevaretagelse, at højskolens vedtægtsfastsatte formål ændres i overensstemmelse hermed, jf. § 3 i standardvedtægten for professionshøjskoler for videregående uddannelser. Ændringer i en professionshøjskoles vedtægt skal ske i overensstemmelse med de i lov om professionshøjskoler for videregående uddannelser og i vedtægten fastsatte bestemmelser herom, hvilket indebærer, at undervisningsministeren godkender ændringerne på grundlag af en indstilling herom, der er underskrevet af alle bestyrelsesmedlemmer.
Endvidere foreslås det, at en professionshøjskole for at kunne godkendes til udbud i udlandet af erhvervsakademiuddannelser eller efter- og videreuddannelser i tilknytning hertil skal være godkendt til i Danmark at udbyde en eller flere erhvervsakademiuddannelser eller efter- og videreuddannelser i tilknytning hertil.
For at kunne godkendes hertil skal professionshøjskolen være sammenlagt med et erhvervsakademi eller være sammenlagt med en institution for erhvervsrettet uddannelse, hvis væsentligste aktivitet ligger på erhvervsakademiuddannelsesområdet, jf. § 12 stk. 1, i lov om erhvervsakademiuddannelser og professionsbacheloruddannelser og § 38, stk. 1, i lov om professionshøjskoler for videregående uddannelser.
Den foreslåede § 10 a, stk. 2, indeholder en generel adgang for undervisningsministeren til at fravige bestemmelser i loven og regler fastsat i medfør heraf.
Den foreslåede § 10 a, stk. 2, har til formål at give undervisningsministeren mulighed for i helt særlige tilfælde at fravige gældende regler for gennemførsel af udbuddet, herunder at give ministeren de tilstrækkelige redskaber til at sikre, at udbud af uddannelse i udlandet ikke skader de hjemlige uddannelsesudbud.
Den foreslåede § 10 a, stk. 3, indeholder en bemyndigelse til undervisningsministeren til at fastsætte regler om udbud i udlandet, herunder regler der fraviger lov om professionshøjskoler for videregående uddannelser, når dette er begrundet i forhold ved udbud i udlandet, samt regler om deltagerbetaling og gennemførelse af udbuddet gennem et selskab med begrænset hæftelse.
Der agtes fastsat regler om, at studerende på uddannelser i udlandet ikke indgår i professionshøjskolens tilskudsgrundlag, således at der ikke ydes statstilskud til danske uddannelser i udlandet.
Dette vil også være gældende for danske studerende optaget på en dansk uddannelse udbudt i udlandet.
Bestemmelsen forventes desuden anvendt til at fastsætte en hjemmel for uddannelsesinstitutionerne til at kunne opkræve deltagerbetaling.
Forslaget om deltagerbetaling er en konsekvens af, at der ikke ydes statstilskud til udbuddene i udlandet.
Udover deltagerbetalingen kan udgifter ved udbud i udlandet dækkes ved tilskud og gaver fra virksomheder og fonde m.fl.
Endvidere påregnes der fastsat regler, der skal begrænse risikoen for, at udbud i udlandet skader institutionens virksomhed i Danmark.
Der tænkes således fastsat vilkår om, at institutionen kun må anvende midler til udbud i udlandet af et sådant omfang og på sådanne vilkår, at grundlaget for institutionens opgaver i Danmark ikke bringes i fare.
Det agtes i den forbindelse fastsat, at undervisningsministeren, såfremt ministeren vurderer, at udlandsvirksomheden bringer den hjemlige virksomhed i fare, kan give pålæg til institutionen om ændringer, herunder om at nedbringe dens engagement i udlandet eller om at bringe det til ophør helt eller delvis.
Endvidere foreslås det fastsat, at udbud i udlandet ikke må give et akkumuleret underskud fire år i træk.
Opfyldes dette vilkår ikke, bortfalder retten til udbud i udlandet.
For yderligere at begrænse risikoen for tab vil der kunne fastsættes regler om, at uddannelsesinstitutioner, der har udbud i udlandet, skal have særskilt ansvars- og skadesforsikring for virksomheden i udlandet.
Baggrunden herfor er bl.a., at udbud i udlandet ikke er omfattet af statens selvforsikring.
Det forventes endvidere fastsat, at der efter undervisningsministerens bestemmelse skal aflægges særskilt regnskab for udbud i udlandet.
Det særskilte regnskab er et vigtigt led i ministeriets tilsyn med institutionernes aktiviteter i udlandet, herunder om, hvorvidt vilkåret om, at der ikke må være et akkumuleret underskud fire år i træk, er opfyldt.
Herudover tænkes fastsat regler om, at udbuddet i udlandet kan varetages indirekte via et selskab hjemmehørende i Danmark og om, at institutionen kan anbringe likvide midler i et sådant selskab.
Et sådant selskab skal være et selskab med begrænset hæftelse f.eks. et aktieselskab, så institutionerne ikke påføres eventuelle forpligtelser og tab ud over de midler, der er anbragt i selskabet.
Det forudsættes, at varetagelse af udbud af uddannelse i udlandet i de fleste tilfælde vil ske ved, at uddannelsesinstitutionerne danner en selskabskonstruktion, som varetager udbuddet.
Til nr. 2 (§ 58, stk. 2) Professionshøjskolelovens § 58, stk. 2, indeholder henvisninger til de bestemmelser, der finder tilsvarende anvendelse for ingeniørhøjskolerne.
Forslaget indebærer, at den foreslåede nye bestemmelse i professionshøjskolelovens § 10 a også gælder for ingeniørhøjskolerne.
Til § 4 Til nr. 1 (Kapitel 2 a) Bestemmelsen svarer i sit indhold i det væsentligste til det foreslåede kapitel 2 a i lov om professionshøjskoler for videregående uddannelser.
Der henvises derfor til de til § 3, nr. 1, anførte bemærkninger, idet det bemærkes, at det er en forudsætning for et erhvervsakademis udbud i udlandet af en eller flere professionsbacheloruddannelser og efter- og videreuddannelser i tilknytning hertil, at udbuddet sker i partnerskab med en professionshøjskole i den region, hvor erhvervsakademiet er hjemmehørende, jf. § 13, stk. 2, i lov om erhvervsakademiuddannelser og professionsbacheloruddannelser.
Til § 5 Til nr. 1 (Kapitel 2 a) Bestemmelsen svarer i sit indhold til det foreslåede kapitel 2 a i lov om professionshøjskoler for videregående uddannelser.
Der henvises til de til § 3, nr. 1, anførte bemærkninger.
Til § 6 Til nr. 1 (§ 1, stk. 1, 2. pkt.) Det foreslås, at institutioner for erhvervsrettet uddannelse ud over den hidtidige mulighed for at forestå udlagt undervisning efter aftale med et erhvervsakademi eller en professionshøjskole i Danmark skal have samme mulighed ved udbud i udlandet.
Til § 7 Til nr. 1 (§ 13, stk. 1, 1. pkt.) Ændringen foreslås som konsekvens af lovforslagets § 7, nr. 3.
Til nr. 2 (§ 13, stk. 1, 1. pkt.) Ændringen foreslås i konsekvens af lovforslagets § 7, nr. 3.
Til nr. 3 (§ 13 a) Forslaget om, at Akkrediteringsrådet fastsætter og opkræver gebyr for behandling af ansøgninger om akkreditering af udbud af danske uddannelser i udlandet skal sikre, at staten ikke afholder udgiften.
Det forudsættes, at gebyret fastsættes, så Akkrediteringsrådets udgifter dækkes fuldt ud.
Akkrediteringsrådet fastsætter selv størrelsen af gebyret på baggrund af ansøgningens omfang.
Endvidere foreslås det, at Akkrediteringsinstitutionen kan gennemføre akkrediteringsvurderinger og udarbejde akkrediteringsrapporter til brug for akkrediteringen af udbud af danske uddannelser i udlandet som indtægtsdækket virksomhed.
Den ansøgende uddannelsesinstitution kan alternativt lade en anden operatør udføre arbejdet, f.eks.
Danmarks Evalueringsinstitut.
Til § 8 Til nr. 1 (§ 12 a, stk. 1) Efter den gældende formulering af bestemmelsen skal Danmarks Evalueringsinstitut gennemføre de akkrediteringsvurderinger og udarbejde de akkrediteringsrapporter, der er nødvendige til brug for Akkrediteringsrådets akkrediteringer af erhvervsakademiuddannelser og professionsbacheloruddannelser.
Den foreslåede ændring af bestemmelsen præciserer, at denne pligt for Danmarks Evalueringsinstitut kun gælder i forhold til erhvervsakademiuddannelser og professionsbacheloruddannelser og tilhørende efter- og videreuddannelser, der udbydes i Danmark.
Til nr. 2 (§ 12 a, stk. 1, 2. pkt.) Det foreslås, at Danmarks Evalueringsinstitut kan gennemføre akkrediteringsvurderinger og udarbejde akkrediteringsrapporter til brug for Akkrediteringsrådets akkrediteringer af udbud af danske uddannelser i udlandet som indtægtsdækket virksomhed.
Danmarks Evalueringsinstitut har ikke pligt til at påtage sig denne opgave, ligesom uddannelsesinstitutionen kan benytte en anden operatør end Danmarks Evalueringsinstitut.
Til § 9 Det foreslås, at loven træder i kraft den 1. juli 2009. Derved bliver det muligt allerede fra det førstkommende studieårs start at udbyde de første danske erhvervsrettede videregående uddannelser i udlandet.
