Hermed fremsendes til kommunernes orientering en skrivelse om supplerende  

 tilskud til forældre på orlov til børnepasning.
Skrivelsen indeholder  

 endvidere nogle forhold omkring børns anvendelse af dagtilbud i forbindelse  

 med orlov.
 Skrivelsen indeholder både en generel beskrivelse af de aktuelle  

 problemstillinger på området og en opridsning af konsekvenserne af de netop  

 vedtagne ændringer af orlovsloven og bestemmelsen om supplerende tilskud.
Med venlig hilsen Karen Jespersen / Anders Lynge Madsen -------------------------------------------------------------------- Socialministeriet Børne- og familiekt.
J.nr.: 501611-440 hmo/rog ORIENTERING OM SUPPLERENDE TILSKUD TIL FORÆLDRE PÅ ORLOV TIL BØRNEPASNING M.V.
Om adgangen til orlovsydelse Efter Arbejdsministeriets lov om orlov (lovbekendtgørelse nr. 269 af 15.  

 april 1994, som ændret ved lov nr. 1084 af 21. december 1994) kan personer  

 med børn i alderen 0-8 år opnå orlov til børnepasning.
Det er en betingelse  

 for orlov til børnepasning, jf. orlovslovens § 10, stk. 2, at den ansatte har  

 ret til dagpenge i tilfælde af sygdom, fødsel og adoption ved orlovens  

 begyndelse, d.v.s. opfylder dagpengelovens beskæftigelseskrav.
 For ledige gælder, at den ledige skal være berettiget til ydelse ved  

 ledighed efter lov om arbejdsløshedsforsikring m.v. eller modtage  

 kontanthjælp efter bistandsloven ved orlovens start.
For så vidt angår spørgsmål om forsikrede beskæftigede og ledige henvises til arbejdsministeriets lovgivning herom.
 Om beregningen af orlovsydelse til lønmodtagere, selvstændige og ledige,  

 der ikke er medlemmer af en arbejdsløshedskasse, henvises til  

 Arbejdsministeriets og Socialministeriets bekendtgørelser herom.
Med den seneste ændring af orlovsloven er orlovsydelsen nedsat fra 80 pct.  

 til 70 pct. af arbejdsløshedsdagpengenes højeste beløb.
Det betyder, at også  

 orlovsydelsen til de kontanthjælpsmodtagere, der modtog den maksimale  

 kontanthjælp efter bistandslovens § 37, nedsættes.
Kontanthjælpsmodtagere er  

 herefter også blevet berettiget til supplerende tilskud efter bistandslovens  

 § 69 b, jf. nedenfor.
Supplerende tilskud Dette afsnit omhandler bistandslovens § 69 b, som vedtaget ved lov nr. 499  

 af 30. juni 1993 og senest ændret ved lov nr. 1084 af 21. december 1994.
Hvem kan modtage tilskud? Såfremt kommunen beslutter at indføre supplerende tilskud, vil alle  

 forældre, der modtager orlovsydelse til børnepasning, være berettiget til at  

 modtage tilskud.
Betingelsen for at modtage supplerende tilskud er med andre  

 ord, at pågældende kan opfylde betingelserne for at modtage orlovsydelse.
Supplerende tilskud til forældre, der holder orlov til børnepasning, har  

 ikke hidtil kunne gives til orlovshavere, når grundlaget for orlovsydelse var  

 modtagelse af kontanthjælp.
Baggrunden for denne bestemmelse var, at  

 orlovsydelsen til kontanthjælpsmodtagere svarede til kontanthjælpen.
 Med ændringen af orlovsloven, hvorefter orlovsydelsen pr. 1. januar 1995  

 vil udgøre 70 pct. af arbejdsløshedsdagpengenes højeste beløb, vil der for  

 kontanthjælpsmodtagere nu kunne blive tale om et indtægtstab ved overgangen  

 til orlov.
 For i højere grad at ligestille ledige på orlov - uanset om de forinden  

 var kontanthjælpsmodtagere eller arbejdsløshedsforsikrede - får  

 kontanthjælpsmodtagere på orlov til børnepasning på lige fod med andre ret  

 til supplerende tilskud, hvis der er tale om et indtægtstab i forhold til den  

 hidtidige kontanthjælp efter § 37, stk. 2 ved overgangen til orlov.
Hvad kan kommunerne beslutte ? Kommunerne kan beslutte, hvorvidt alene forældre til en bestemt  

 aldersgruppe skal modtage supplerende tilskud, samt den øvre grænse for  

 størrelsen af det tilskud, forældrene til de forskellige aldersgrupper kan  

 modtage.
Tilskuddets størrelse kan desuden gradueres efter barnets alder.
Der kan  

 f.eks. være et tilskud for de 0-2 årige børn, en størrelse tilskud for de 3-5  

 årige og endnu en for de 6-8 årige.
Kommunalbestyrelsen kan således selv fastlægge aldersgrænserne for de  

 graduerede tilskud og frit kombinere med muligheden for at fastlægge en øvre  

 aldersgrænse for modtagelse af tilskud.
En kommunalbestyrelse kan f.eks.  

 beslutte, at der kun ydes tilskud til orlovshavere med børn i alderen 0-6 år,  

 og at tilskuddet for de 0-3 årige er på 20.000 kr., mens tilskuddet for de  

 4-6 årige er 10.000 kr.
 Tilskuddet kan dog maksimalt udgøre 35.000 kr. årligt.
 Kommunerne kan ikke stille yderligere generelle begrænsninger i  

 forbindelse med ydelse af tilskud, fx. at tilskuddet kun udbetales, hvis børn  

 over 3 år ikke benytter dagtilbud.
Hvordan beregnes tilskuddet ? Udgangspunktet for beregningen er den aktuelle, gældende orlovsydelse, som  

 orlovshaveren modtager.
Efter nedsættelsen af orlovsydelsen pr. 1. januar  

 1995 er det således denne orlovsydelse, der danner grundlag for beregningen.  

 Der vil dog også i 1995 være orlovshavere, hvis orlovsydelse svarer til 80  

 pct. af dagpengemaksimum (nemlig de orlovshavere, der er omfattet af  

 overgangsbestemmelserne i orlovsloven).
Lønmodtagere For beskæftigede lønmodtagere kan tilskuddet og orlovsydelsen tilsammen  

 ikke overstige 80 % af den hidtidige indtægt.
Den hidtidige lønindtægt  

 beregnes som hovedregel på grundlag af den gennemsnitlige indtjening i de  

 seneste 4 uger før orloven.
Såfremt lønindtægten i de seneste 4 uger før  

 orlovsperioden ikke kan anses for sædvanlig tages udgangspunkt i lønindtægten  

 for de seneste 13 uger før orlovsperioden.
 For orlovshavere, der forinden orlovsperioden har modtaget dagpenge i  

 forbindelse med fravær på grund af sygdom, graviditet, barsel og adoption,  

 betragtes disse perioder som død periode, og lønindtægten beregnes på  

 grundlag af indtægten før fraværsperioden.
Al indkomst, som er indtjent i et lønmodtagerforhold i arbejdsretlig  

 forstand, indgår i indtægten.
Dette betyder, at der i indtægten foruden  

 grundlønnen indgår sædvanlige tillæg som f.eks. personlige tillæg.
Derimod  

 indgår bidrag til arbejdsgiveradministrerede kapitalpensionsordninger, ATP og  

 arbejdsmarkedsbidrag ikke og skal derfor fratrækkes.
I det omfang orlovshaver oppebærer løn ved siden af orlovsydelsen eller  

 tilskud fra arbejdsgiver, der træder i stedet for orlovsydelse eller  

 supplerer denne, indgår et sådant tilskud/løn i beregningen af det  

 supplerende tilskud.
Det betyder, at orlovsydelse og løn, der træder i stedet  

 for/supplerer orlovsydelse samt det supplerende tilskud tilsammen ikke må  

 overstige 80 pct. af den hidtidige indtægt.
Specielt for lønmodtagere, der er berettigede til arbejdsløshedsdagpenge,  

 gælder, at tilskuddet og orlovsydelsen tilsammen mindst skal udgøre et beløb  

 svarende til de arbejdsløshedsdagpenge, som orlovshaveren ville være  

 berettiget til ved fuld ledighed umiddelbart forud for orloven.
Tilskuddet  

 kan dog ikke overstige størrelsen af det tilskud, der er fastsat af  

 kommunalbestyrelsen.
Der skal således foretages en beregning af det beløb, orlovshaveren ville  

 være berettiget til ved arbejdsløshed for at kontrollere, at tilskuddet og  

 orlovsydelsen tilsammen mindst udgør et beløb svarende til de  

 arbejdsløshedsdagpenge, som orlovshaveren ville være berettiget til ved fuld  

 ledighed.
Såfremt der opstår problemer med beregningen, vil a-kasserne evt.  

 kunne være behjælpelige.
Henvendelse kan i øvrigt rettes til Direktoratet for  

 Arbejdsløshedsforsikringen.
 Dette gælder alene for beskæftigede, der er medlemmer af en A- kasse og  

 berettiget til dagpenge ved arbejdsløshed, jf. lov om  

 arbejdsløshedsforsikring m.v.
Selvstændige erhvervsdrivende Det supplerende tilskud for selvstændige erhvervsdrivende fastsættes på  

 grundlag af arbejdsfortjenesten ved den selvstændige erhvervsvirksomhed.
Som dokumentation for arbejdsfortjenesten anvendes skattevæsenets  

 årsopgørelse for det seneste regnskabsår på grundlag af indgivet  

 selvangivelse.
Har skattevæsenet bevilget udsættelse med indsendelse af  

 selvangivelsen, anvendes i stedet årsopgørelsen for det senest forudgående  

 regnskabsår.
Indtægt som medarbejdende ægtefælle regnes som selvstændig  

 erhvervsindtægt, når den pågældende er anerkendt i skattevæsenet som  

 medarbejdende ægtefælle.
Hvis der er tegnet frivillig forsikring i medfør af  

 dagpengelovens § 20, vil den pågældende normalt kunne anses for at opfylde  

 dagpengelovens beskæftigelseskrav.
Er der indgået lønaftale mellem  

 ægtefællerne, betragtes den medarbejdende ægtefælle som lønmodtager.
 Der henvises i øvrigt til Socialministeriet bekendtgørelse nr. 701 af 22.  

 juli 1994 om dagpenge ved sygdom og fødsel.
Ledige For ledige orlovshavere kan tilskuddet og orlovsydelsen tilsammen ikke  

 overstige et beløb svarende til de arbejdsløshedsdagpenge, som orlovshaveren  

 var berettiget til ved fuld ledighed umiddelbart forud for orloven jf. lov om  

 arbejdsløshedsforsikring m.v.
Orlovshaveren kan således maksimalt modtage  

 samme beløb, som vedkommende modtog ved arbejdsløshed.
 For ledige orlovshavere, hvis grundlag for orlovsydelse er modtagelse af  

 kontanthjælp, kan orlovsydelse og tilskud tilsammen ikke overstige et beløb,  

 der svarer til den kontanthjælp, som orlovshaveren ville være berettiget til  

 efter § 37, stk. 2.
 Det gælder dog generelt for alle orlovshavere, at tilskuddet aldrig kan  

 blive større end det maksimale tilskud, kommunalbestyrelsen har besluttet at  

 indføre.
 Det gælder ligeledes generelt for beregningen, at det supplerende tilskud  

 »kommer sidst«, d.v.s. hvis der med øvrige indtægter ikke er  

 »luft« til supplerende tilskud i forhold til orlovshaverens øvre,  

 individuelle grænse, kan der ikke udbetales supplerende tilskud.
 Dagtilbud under orlov.
 Det er betingelse i orlovsloven, at børn under 3 år, som forældrene holder  

 orlov for at passe, ikke må benytte offentligt dagtilbud under orloven, mens  

 børn over 3 år højest må benytte et halvdagstilbud.
 Betingelsen omfatter alene »orlovsbørn« - ikke søskende hertil.  

 Der kan således ikke stilles generelle krav til søskende om reduceret  

 anvendelse af dagtilbud i forbindelse med forældrenes orlov.
 Ved offentligt dagtilbud forstås alle dagtilbud efter bistandsloven med  

 offentlige tilskud, samt dagtilbud, der har hjemmel i anden lovgivning, fx.  

 skolefritidsordninger.
Orlovsloven indeholder ikke en nærmere definition af begrebet  

 halvdagspladser.
Dette ligger i forlængelse af bistandsloven, hvor hverken  

 halv- eller fuldtidspladser defineres.
Det er op til kommunerne selv at  

 tilrettelægge en dagtilbudsstruktur, herunder definere en halvdagsplads i  

 forhold til en fuldtidsplads.
En halvdagsplads kan således fx være fordelt på  

 halve dage (barnet kommer hver formiddag eller eftermiddag), på hele dage  

 (barnet kommer hver anden dag eller hhv. 2 dage i den ene uge og 3 dage i den  

 anden) eller hver anden uge (barnet holder helt fri den ene uge og er der  

 fuld tid i den anden).
Ved vurderingen af, hvorvidt der er tale om halvdagsplads, må man efter  

 Socialministeriets opfattelse tage udgangspunkt i, hvordan en fuldtidsplads  

 for den pågældende aldersgruppe i øvrigt normalt ser ud i den pågældende  

 kommune.
For at være omfattet af begrebet »en halvdagsplads« skal  

 der være tale om en i forhold til fuldtidspladsen reduceret tidsanvendelse og  

 tilsvarende reduceret forældrebetaling.
Ex.
En skolefritidsordning er ikke i sig selv en halvdagsplads, bare fordi  

 børnene ikke er der hele dagen (de er jo i skole et vist antal timer). Der  

 bliver først tale om en halvdagsplads, når barnet i forhold til den  

 sædvanlige plads har nedsat pasningstid og nedsat forældrebetaling.
 Hvis kommunen har halvdagspladser, har forældrene ret til at stå på  

 venteliste til en sådan. (Kommunen kan således ikke sige, at de slet ikke kan  

 komme i betragtning til en sådan).
 Hvis kommunen ikke har (ledige) halvdagspladser, må forældrene vælge  

 mellem at tage barnet helt ud eller undlade at holde orlov.
Halvdagspladser er på samme måde som fuldtidspladser omfattet af den  

 kommunale forpligtelse efter bistandslovens § 69 til at sørge for det  

 nødvendige antal pladser på daginstitutionsområdet.
Hvis der viser sig et  

 stort behov for halvdagspladser, bl.a. i forbindelse med orlov, må kommunen  

 på samme måde som ved et stort uopfyldt behov for pladser i øvrigt overveje,  

 hvordan den samlet set vil imødekomme behovet for pladser - tilpasset  

 forældrenes behov.
Socialministeriet skal i denne forbindelse ikke undlade at gøre kommunerne  

 opmærksomme på, at den »børnefamiliepulje«, der er meldt ud til  

 kommunerne, netop har til hensigt at sikre etablering af åbne pædagogiske  

 tilbud til børn uden et egentligt pasningbehov.
Børn under 3 år, hvis  

 forældre holder orlov til pasning af dem, kan efter orlovsloven dog heller  

 ikke have en plads i et åbent pædagogisk tilbud, da disse etableres efter  

 bistandslovens § 69.
 Socialministeriet skal for så vidt angår formålet med Børnefamiliepuljen  

 henvise til skrivelsen af 27. juni 1994 til samtlige kommuner herom.
 Børn med særlige behov.
 Med den seneste ændring af orlovsloven er der foretaget en tilføjelse,  

 hvorefter et barn under forældrenes orlov i visse tilfælde alligevel kan  

 benytte dagtilbud.
 Efter denne bestemmelse (orlovslovens § 10 a, stk. 2) kan barnet uanset  

 bestemmelsen om dagtilbudsbegrænsning »benytte offentligt dagtilbud,  

 hvis kommunen inden eller under orloven træffer beslutning om, at barnet skal  

 søge offentligt dagtilbud, jf. lov om social bistand«.
Beslutningen skal være truffet efter bistandslovens § 33, stk. 2, nr. 1.  

 og kan enten være truffet, inden forældrene får bevilget orlov eller kan  

 træffes under orloven.
Det er op til kommunalbestyrelsen at vurdere ud fra  

 bestemmelserne i bistandsloven om hjælpeforanstaltninger, hvorvidt hensynet  

 til barnet taler for, at det kan benytte dagtilbud uanset forældrenes orlov.
 For så vidt angår børn med handicap kan disse i lighed med de øvrige  

 børnegrupper ikke have ophold i dagtilbud under forældrenes orlov.
Orlovsloven hindrer efter Socialministeriets opfattelse imidlertid ikke,  

 at børn med fysiske eller psykiske handicap modtager behandling eller træning  

 under forældrenes orlov.
Denne behandling eller træning kan også foregå i en  

 daginstitution.
 Socialministeriet skal i øvrigt henvise til bistandslovens § 48, hvorefter  

 personer, der i hjemmet forsørger et barn under 18 år med fysisk eller  

 psykisk handicap, kan få dækket tabt arbejdsfortjeneste.
Hvem skal udbetale tilskud, hvis orlovshaveren ikke bor i samme kommune  

 som barnet? Vurderingen af, hvorvidt en kommune vil indføre supplerende tilskud,  

 indgår i kommunernes overvejelser om, hvordan de vil imødekomme behovene for  

 pasning af de mindste børn.
Da der for orlovshavere ikke er noget krav om, at  

 man skal bo sammen med barnet, men alene har forældremyndighed over barnet,  

 vil der kunne forekomme tilfælde, hvor orlovshaveren bor i en anden kommune  

 end barnet (fx ved fælles forældremyndighed). Det vil i sådanne tilfælde være  

 forholdene i barnets opholdskommune, der er afgørende for, hvorvidt der kan  

 og skal udbetales supplerende tilskud.
Dette hænger sammen med, at det er  

 barnets opholdskommune, der skal stille dagtilbud til rådighed og derfor også  

 har besparelsen ved orlovsbarnets reducerede anvendelse af dagtilbud.
Kan det supplerende tilskud tages med til udlandet? Det følger af orlovsloven, at orlov til børnepasning kan afholdes i  

 udlandet.
Der er dermed hjemmel til, at selve orlovsydelsen kan udbetales ved  

 afholdelse af orlov i udlandet.
Der er ikke en tilsvarende hjemmel for så  

 vidt angår det supplerende tilskud.
Her følges bistandslovens almindelige  

 bestemmelser, herunder bistandslovens § 1, hvorefter udbetaling af ydelser  

 efter bistandsloven normalt forudsætter ophold her i landet.
Det er op til  

 den enkelte kommune at afgøre, hvorvidt et konkret udlandsophold falder inden  

 for omfanget af bistandslovens § 1.
 Kommunernes adgang til at ændre tilskuddets størrelse.
Der er fortsat mange henvendelser om kommunernes adgang til at ændre  

 tilskuddets størrelse eller helt fjerne tilskuddet.
Socialministeriet har  

 tidligere udsendt en orienteringsskrivelse til samtlige kommuner indeholdende  

 en generel, vejledende udtalelse fra Indenrigsministeriet herom.
Skrivelsen  

 er udsendt den 9. marts 1994. Socialministeriet kan ikke vejlede yderligere i  

 forhold til konkrete spørgsmål om, hvordan kommunerne skal behandle enkelte  

 ansøgere i forhold til kommunernes beslutninger.
 Administration m.m.
Efter loven kan tilskuddet »maksimalt udgøre 35.000 kr. årligt«.  

 Heri ligger der, at det supplerende tilskud for en orlovsperiode på 12  

 måneder ikke kan overstige 35.000 kr.
For en kortere orlovsperiode reduceres  

 tilskuddet forholdsmæssigt.
For den mindste orlovsperiode på 13 uger, vil der  

 således max kunne udbetales en fjerdedel af 35.000 kr.
 Tilskuddet udbetales i lige store rater og følger udbetalingen af  

 orlovsydelsen, d.v.s. udbetales månedsvis bagud.
 Tilskuddet er skattepligtigt og er ifølge kildeskatteloven A- indkomst.
Hvis en lønmodtager afholder optjent ferie under en orlov, udsættes den  

 resterende del af orlovsperioden i en periode svarende til længden af den  

 afholdte ferie.
Der er ikke ret til supplerende tilskud under ferien.
 Der optjenes ret til ferie med løn eller feriegodtgørelse, hvis  

 arbejdsgiveren udbetaler løn, andre ydelser eller supplement til  

 orlovsydelsen, og hvis arbejdsgiveren opgiver disse ydelser til beskatning.  

 Selve orlovsydelsen optjenes der ikke ferie med feriegodtgørelse af.
 Er det supplerende tilskud udbetalt med urette, er tilskuddet omfattet af  

 de almindelige regler i bistandslovens kapitel 6 om tilbagebetaling.
Klageadgang Der er ikke særlige klageregler for det supplerende tilskud.
Det betyder,  

 at man følger de almindelige klageregler for det sociale område.
 Socialministeriet kan således henvise til følgende:
 Spørgsmål vedr. den individuelle beregning af tilskud, d.v.s.  

 enkeltafgørelser om supplerende tilskud, hører under de sociale ankenævn.
 Spørgsmål vedr. lovligheden af kommunernes generelle beslutninger i  

 forbindelse med ændring af tilskud kan rettes til tilsynsrådene.
 Spørgsmål vedr. kommunernes serviceniveau (fx. omfanget af  

 halvdagspladser) kan ikke påklages.
