Skriftlig fremsættelse (9. februar 2022) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om varmeforsyning og lov om planlægning (Afskaffelse af tilslutningspligt til naturgas og offentliggørelse og videregivelse af oplysninger om produktions- og driftsmæssige forhold m.v.) (Lovforslag nr.
L 120) Lovforslaget indeholder ændringer af lov om varmeforsyning og lov om planlægning med henblik på at gennemføre tiltag aftalt med Klimaaftale for energi og industri mv. 2020.
Lovforslagets overordnede formål er at understøtte en grøn varmeforsyning.
Herigennem understøtter lovforslaget, at varmeforsyningen bliver mindre følsom over for fluktuerende gaspriser.
For det første afskaffer lovforslaget eksisterende tilslutnings- og forblivelsespligt til naturgas for at understøtte udfasningen af anvendelsen af naturgas i den individuelle opvarmning.
Tilslutnings- og forblivelsespligt til naturgas medfører, at forbrugerne kan afkræves at bidrage økonomisk til distributionsnet til fremføring af naturgas, også selvom forbrugeren ikke aftager naturgas.
Derudover kan ny bebyggelse i områder omfattet af tilslutningspligt blive pålagt at betale for tilslutning til gasdistributionsnettet, herunder betale en tilslutningsafgift.
De berørte lokalplaner, projektforslag og servitutters indhold af tilslutnings- og forblivelsespligt til naturgas vil være uden virkning efter lovens ikrafttræden og løbende udgå, i takt med at der i anden sammenhæng alligevel vil skulle vedtages nye lokalplaner, projektforslag eller ejendommens tingbog opdateres.
 Siden den 1. januar 2019 har kommunalbestyrelsen ikke kunnet pålægge nye tilslutnings- og forblivelsespligter til naturgas.
For det andet implementerer lovforslaget understøttende initiativer, som skal fremme grøn fjernvarme.
Lovforslaget giver bemyndigelse til, at klima-, energi- og forsyningsministeren kan fastsætte regler om, at varmeforsyningsvirksomheder skal offentliggøre data om produktions- og driftsmæssige forhold mv., herunder oplysninger om varmeforsyningsvirksomhedens drivhusgasemissioner og planer for den grønne omstilling.
Derudover indfører lovforslaget en bemyndigelse til ministeren til at kunne fastsætte regler om, at varmedistributionsvirksomheder skal videregive visse oplysninger til forbrugerne, herunder virksomhedens rangering ift. drivhusgasemissioner, direkte, for eksempel på den årlige faktura.
Initiativerne har til formål at gøre det nemmere for forbrugere, andre interessenter og offentligheden generelt at få indsigt i, hvor stor den enkelte virksomheds klimapåvirkning er.
Det vil også give forbrugerne bedre indsigt i, hvor afhængig af fossile brændsler den lokale varmeforsyning er, og dermed om varmeforsyningen er følsom over for fluktuerende gaspriser.
De nærmere regler vil blive fastsat i bekendtgørelse.
Der følger ikke væsentlige økonomiske konsekvenser af lovforslaget.
Kun initiativet om offentliggørelse og videregivelse af oplysninger om produktions- og driftsmæssige forhold mv. forventes ved en udmøntning i en bekendtgørelse at medføre mindre økonomiske konsekvenser for erhvervslivet.
 Forslaget er erhvervsrettet og omfattet af de fælles ikrafttrædelsesdatoer.
 Lovforslaget foreslås at træde i kraft d. 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
