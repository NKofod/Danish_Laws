Nr BTL 149 Betænkning over Forslag til lov om ligsyn, obduktion og transplantation  

 m.v.   

 Nr L 149 1989-90, 1. samling Afgivet af Retsudvalget Afgivet: 19900510 Retsudvalget har behandlet lovforslaget i en række møder sammen med forslag til lov om dødskriterium og transplantation m.v. (af Inger Stilling Pedersen (KRF) m.fl.) (L 173), som udvalget ligeledes har afgivet betænkning over.
Udvalget har herunder stillet spørgsmål til justitsministeren, som denne har besvaret skriftligt.
 Et af svarene er optrykt som bilag til betænkningen sammen med et af  

 sundhedsministeren fremsendt revideret udkast til »Cirkulære om dødens  

 konstatering ved uopretteligt ophør af al hjernefunktion« til erstatning  

 af det cirkulæreudkast, der er optaget som bilag 1 til bemærkningerne til  

 justitsministerens lovforslag.
 Endvidere har udvalget modtaget skriftlige og/eller mundtlige henvendelser  

 vedrørende de to lovforslag fra:
Arden, A., lrs., Bagsværd, Astrup, Karen, læge, København, CEAPIR, Confoederatio Europaea Associationum Patientium Insufficientiae  

 Renum, Danmarks Frivillige Bloddonorer, Dansk Sygeplejeråd, Det Etiske Råd, Det Åbne Akademi, Frederiksborg Amt, Knudsen, Rudolf, amtsrådsmedlem, Videbæk, Landsforeningen for nyresyge i Danmark, Rigshospitalet, Transplantationsudvalget, Sørensen, Viggo, konsulent, Ærøskøbing, og Thomsen, Thorben Koed, Viborg.
 Der er af justitsministeren og af to mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis og Det Radikale Venstres medlemmer af udvalget samt  

 Inge Dahl-Sørensen (V)) lovforslaget til vedtagelse med det af  

 ministeren stillede ændringsforslag.
Det er flertallets opfattelse, at Sundhedsministeriet bør oprette et  

 register, hvor borgerne får mulighed for at kunne tilkendegive deres holdning  

 til organdonation.
I tilfælde, hvor der bliver spørgsmål om transplantation,  

 skal sygehuset derfor undersøge, om der er registreret en sådan  

 tilkendegivelse.
Sundhedsministeren skal fastsætte nærmere regler herom.  

 Endvidere bør der etableres en ordning med standardmærkater eller lignende,  

 som borgerne også kan benytte til at give samtykke til eller nedlægge forbud  

 mod transplantation.
 Flertallet lægger vægt på, at der af Sundhedsministeriet anvendes det i  

 lovforslagets bemærkninger oplyste beløb (op til 3 mio. kr.) til information  

 m.v. om de nævnte muligheder for at kunne tilkendegive sin holdning til  

 organdonation, og at informationen følges op med passende mellemrum.
I lovforslagets bemærkninger (til § 1) er det anført, at det ikke er  

 muligt eller ønskeligt at fastsætte en bestemt tidsgrænse for, hvor længe en  

 hjernedød person skal kunne forblive i respirator med henblik på  

 transplantation.
Flertallet er enig heri, idet der efter det oplyste i  

 praksis kun vil blive tale om et kortere tidsrum i størrelsesordenen højst  

 1-2 døgn.
Flertallet vil i øvrigt følge udviklingen på dette område meget  

 nøje.
Det er endvidere oplyst, at også den fremtidige tilrettelæggelse af  

 transplantationsvirksomheden her i landet er baseret på, at organerne udtages  

 på det sygehus, hvor patienten dør, og således ikke på, at patienten skal  

 flyttes til transplantationscentret.
Det er i øvrigt oplyst, at det ikke er  

 muligt at etablere såkaldte organbanker for nyrer, bugspytkirtler, hjerter og  

 levere, idet disse organer skal indopereres kort tid efter udtagelsen, regnet  

 i timer.
Vedrørende kontakten til de pårørende i forbindelse med lægevidenskabelig  

 obduktion og transplantation er det flertallets opfattelse, at det skal være  

 en læge, der anmoder de pårørende om tilladelse til indgrebet i de tilfælde,  

 hvor samtykke fra de pårørende er en betingelse for at kunne foretage  

 indgrebet.
Sundhedsstyrelsen bør give meddelelse til sygehusvæsenet herom.
 Flertallet lægger endvidere vægt på, at der i alle tilfælde, hvor der kan  

 blive spørgsmål om erstatning i forbindelse med arbejdsskader, foretages  

 obduktion, eventuelt efter anmodning fra de pårørende, således som den  

 foreslåede retstilstand og loven om arbejdsskadeforsikring giver mulighed  

 for.
Flertallet kan tiltræde, at der indføres et strafansvar for læger og andet  

 sygehuspersonale, der foretager transplantation med viden om, at der er ydet  

 betaling for organet.
Det kan i den forbindelse oplyses, at det svenske  

 transplantationsudvalg i sin betænkning har foreslået en tilsvarende  

 bestemmelse.
Endvidere har Den Almindelige Danske Lægeforening i sit  

 høringssvar ikke bemærkninger til det foreslåede strafansvar.
I lovforslagets bemærkninger er det anført, at Sundhedsstyrelsens  

 cirkulære om dødens konstatering efter hjernedødskriteriet kun vil blive  

 ændret på grundlag af en ændring af selve loven.
Efter flertallets opfattelse  

 vil en forelæggelse for Retsudvalget dog være tilstrækkelig, såfremt der  

 alene er tale om redaktionelle ændringer eller om at foreskrive yderligere,  

 nye undersøgelser med henblik på hjernedødens konstatering.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 ændringsforslag.
I debatten om et nyt dødskriterium har et hovedemne været, om det var  

 rigtigt at have to dødskriterier i stedet for et - og om det var folkeligt  

 forsvarligt at kalde et menneske med puls og åndedræt, med varme og farve for  

 død, slet og ret.
Ordet »lig« kan næsten ingen få sig selv til at  

 bruge, og mange fortalelser viser, at selv om mennesker kender og erkender,  

 hvor definitiv hjernedøden er, har de svært ved at se, at dødsprocessen er  

 fuldendt.
Den hjernedøde er døende, og der er ingen vej tilbage.
Det  

 er derfor ikke drab at slukke for den hjernedødes respirator, ligesom det  

 heller ikke vil være det, hvis man udtager organer til transplantation.
Men  

 et lig er man først, når de synlige livsfunktioner er ophørt.
Vi har ikke i løbet af udvalgsarbejdet fået overbevisende argumenter for,  

 at det er nødvendigt at indføre en ny slags død for at give tilladelse til,  

 at organer kan udtages af mennesker, hvor hjernefunktionerne uopretteligt er  

 ophørt.
At det vil være hensigtsmæssigt eller praktisk, er ikke tungtvejende  

 nok i en så alvorlig situation.
Det andet store problemkompleks har været tilsagnsbestemmelserne.
Her er  

 den personlige integritet vigtig.
Det må være een selv, der afgør, om man vil  

 være donor, hvis situationen opstår.
Dertil kommer belastningen for eens  

 nærmeste, hvis de oven i chokket og sorgen over at miste en ven, et barn, en  

 ægtefælle må afgøre, om vedkommende skal være donor.
Det skal være bestemt  

 inden.
 Som en følge af det ovenstående har SF stillet en række ændringsforslag.  

 De svarer ret nøje til indstillingen fra Etisk Råd og L 173, og med dem  

 indarbejdet bliver L 149 en lov, som de fleste af os vil give vor fulde  

 opbakning.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det af ministeren stillede  

 ændringsforslag.
 Et tredje mindretal (Centrum-Demokraternes medlem af udvalget) vil  

 ved 2. behandling redegøre for sin stilling til lovforslaget og de stillede  

 ændringsforslag.
 Et fjerde mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling, idet  

 mindretallet henviser til, at det i stedet ønsker det af Inger Stilling  

 Pedersen (KRF) m.fl. fremsatte forslag til lov om dødskriterium og  

 transplantation m.v. gennemført.
 Et femte mindretal (Elsebeth Kock-Petersen (V)) indstiller  

 lovforslaget til vedtagelse med det af mindretallet stillede  

 ændringsforslag.
Ændringsforslag Af et mindretal (SF):
Til kapitel 1 1) Kapiteloverskriften affattes således:
 »Beskyttelse af døende og døde«.
Til § 1 2) Paragraffen med tilhørende overskrift affattes således:
»Dødskriterium § 1. En persons død konstateres ved uopretteligt ophør af  

 åndedræt, hjertevirksomhed og al hjernevirksomhed.« Til § 2 3) Paragraffen udgår, og i stedet indsættes følgende paragraffer  

 med tilhørende overskrift:
»Behandling af personer, når det er konstateret, at al  

 hjernefunktion uopretteligt er ophørt § 2. Når det er konstateret, at al hjernefunktion uopretteligt er  

 ophørt og den i § 02 nævnte attest foreligger, bringes foranstaltninger, der  

 har til formål at forlænge dødsprocessen, til ophør.
For personer, der er  

 tilmeldt det i kapitel 01 nævnte organdonorregister, kan de i 1. pkt. nævnte  

 foranstaltningers ophør udsættes, dog maksimalt i 48 timer.
§ 01. Sundhedsministeren fastsætter bestemmelser om de  

 undersøgelser, der skal foretages for at konstatere, at al hjernefunktion  

 uopretteligt er ophørt.« Ny paragraf 4) Efter § 3 indsættes som ny paragraf med tilhørende overskrift:
»Konstatering af, at al hjernefunktion uopretteligt er ophørt § 02. Når al hjernefunktion uopretteligt er ophørt, udstedes en  

 attest på, at hjernen er holdt op med at fungere.
Attesten skal udfærdiges af  

 en læge og indeholde dokumentation for forudgående sygdom eller ulykke, som  

 med overvejende sandsynlighed har bevirket ophøret af hjernefunktionen, og  

 for, at der ikke længere er ilttilførsel til hjernen.
Stk. 2. Attesten udfærdiges på grundlag af undersøgelser foretaget  

 af to læger, som ikke kan antages at have interesse i et bestemt udfald af  

 undersøgelserne.
Undersøgelsesresultater, røntgenoptagelser m.v. skal  

 bilægges attesten.
Stk. 3. Sundhedsministeren fastsætter nærmere regler for  

 udstedelsen af attesten.« Af justitsministeren, tiltrådt af et flertal (S, KF, FP, RV  

 og Inge Dahl-Sørensen (V)):
Til § 12 5) I stk. 5 indsættes før 1. pkt. som nyt punktum:
»Obduktion må først foretages, når ligsyn er foretaget.« Af et mindretal (SF):
Ny paragraf 6) Efter § 13 indsættes som ny paragraf med tilhørende overskrift:
»Transplantation fra personer, hvis hjernefunktion er ophørt § 03. Når al hjernefunktion uopretteligt er ophørt hos en person,  

 der er registreret som organdonor, jf. kapitel 01, kan der fra den pågældende  

 udtages væv og andet biologisk materiale til behandling af sygdom eller  

 legemsskade hos et andet menneske eller til videnskabelig brug i  

 overensstemmelse med den pågældendes bestemmelser herom.« Til § 14 7) Paragraffen affattes således:
»§ 14. Fra en person, der er død på eller som død er indbragt  

 på et sygehus eller lignende institution, og som er registreret som  

 organdonor, jf. kapitel 01, kan væv og andet biologisk materiale udtages til  

 behandling af sygdom eller legemsskade hos et andet menneske.« Af et mindretal (Elsebeth Kock-Petersen (V)):
 8) Stk. 3 udgår.
 Stk. 4 bliver herefter stk. 3.
 Af et mindretal (SF):
Til § 15 9) Paragraffen affattes således:
 »§ 15. Udtagelse af væv m.v. efter § 13, § 03 og § 14 må kun  

 foretages af læger, der er ansat på sygehuse eller lignende institutioner, og  

 som Sundhedsstyrelsen har godkendt dertil.
 Stk. 2. Indgreb efter § 03 og § 14 må ikke foretages af de læger,  

 der har behandlet organdonor under dennes sidste sygdom, har konstateret  

 uopretteligt ophør af al hjernefunktion eller har konstateret personens død.
Stk. 3. Indgreb efter § 14 må ikke finde sted, såfremt der skal  

 foretages retslægeligt ligsyn eller retslægelig obduktion, medmindre  

 indgrebet må antages at være uden betydning for resultatet af  

 undersøgelsen.« Nyt kapitel 10) Efter § 15 indsættes som nyt kapitel:
»Kapitel 01 Regler om et organdonorregister § 04. Registrering af organdonorer sker i et donorregister, der  

 oprettes og drives af Sundhedsministeriet.
Tilmelding skal ske skriftligt på  

 en særlig blanket.
Der skal i registeret optages oplysninger om navn,  

 adresse, CPR-nummer og om, hvorvidt den pågældende donor stiller sine organer  

 til rådighed for behandling af sygdom eller legemsskade hos et andet menneske  

 eller til videnskabelig brug eller til begge formål.
 Stk. 2. Efter begæring fra organdonor kan der samtidig i  

 registeret optages oplysninger om navn, adresse og CPR-nummer på den eller de  

 nærmeste pårørende, der er underrettet om, at personen er registreret som  

 donor.
Stk. 3. Enhver, som er fyldt 18 år, kan tilmelde sig registeret.  

 Personer, der er fyldt 15 år, kan tilmelde sig registeret med tilladelse fra  

 forældremyndighedens indehaver.
Børn under 15 år kan af forældremyndighedens  

 indehaver tilmeldes registeret, men denne tilmeldelse bortfalder automatisk,  

 når barnet fylder 15 år.
De tilmeldingsberettigede kan til enhver tid  

 tilbagekalde tilmeldelsen.
§ 05. Sundhedsministeren informerer i samarbejde med Det Etiske  

 Råd om organdonorregisteret.« Bemærkninger Til nr. 1 og 2 Det er vigtigt, at man bevarer et dødskriterium, som er umiddelbart  

 forståeligt for almindelige mennesker, nemlig at døden er indtrådt, når  

 åndedrættet er ophørt, hjertelyden er stoppet og al hjernefunktion  

 uopretteligt er ophørt.
Til nr. 3 Kravet om, at foranstaltninger, der har til formål at forlænge  

 dødsprocessen, skal bringes til ophør, efter at det er konstateret, at al  

 hjernefunktion uopretteligt er ophørt, sikrer, at dødsprocessen ikke  

 forlænges unødvendigt.
Undtagelsen om, at sådanne foranstaltninger kan  

 fortsætte i maksimalt 48 timer for personer, der er tilmeldt  

 organdonorregisteret, giver mulighed for at forlænge dødsprocessen i de  

 tilfælde, hvor det er nødvendigt for, at transplantationen kan gennemføres,  

 uden at donor bliver liggende som »reservedelslager«.
Til nr. 4 Det er muligt for læger med sikkerhed at konstatere, at al hjernefunktion  

 uopretteligt er ophørt, men det kræver måleudstyr og kan derfor kun ske på et  

 hospital.
Det sker ved undersøgelse af reflekser gennem de nervebaner, der kommer og  

 går direkte fra og til hjernen.
Undersøgelsen kan suppleres med  

 røntgenundersøgelse af hjernens blodgennemstrømning, som vil være ophørt,  

 samt ved undersøgelse af hjernens elektriske aktivitet (EEG), der ligeledes  

 vil være ophørt.
At konstatere, at hjernens funktion uigenkaldeligt er  

 ophørt, er en specialistopgave.
For lægmand er mennesket stadig »i  

 live« om end i respirator; der er pæne farver, varm hud og puls, men  

 ingen reaktion på kontaktforsøg, og pupillerne reagerer ikke på lys.  

 Medicinpåvirkning, kulde og andre årsager til skindød kan udelukkes.
Til nr. 5 I bemærkningerne til § 12 (sidste afsnit) i lovforslaget anføres, at  

 obduktion som hidtil først må foretages, når der ved ligsyn er konstateret  

 dødstegn (dødsstivhed, dødspletter eller forrådnelse), dvs. nogen tid  

 (timer), efter at blodkredsløbet er ophørt.
Det foreslås, at en bestemmelse  

 herom indsættes i lovteksten.
Til nr. 6 og 7 Ifølge disse bestemmelser får de personer, der ønsker at stille deres  

 organer til rådighed for andre eller for videnskabelig brug, mulighed for  

 det.
Det sikres, at udtagelse af organer først kan ske, når al hjernefunktion  

 uopretteligt er ophørt, eller når døden er konstateret efter § 1.
Til nr. 8 Mindretallet mener, at det må være en forudsætning for transplantation, at  

 organdonor selv skriftligt eller mundtligt, jf. § 14, stk. 2, har accepteret  

 at ville være donor.
Til nr. 10 Når et menneske har truffet den beslutning at ville være organdonor, skal  

 samfundet tage beslutningen så alvorligt, at den registreres sådan, at  

 hospitalet i påkommende tilfælde hurtigt kan skaffe sikre oplysninger om den  

 pågældendes donorstatus.
Hertil kan kun et centralt edb-register anvendes.  

 Eventuelle afkrydsninger eller påklæbninger på kørekort og lign. bør kun  

 betragtes som en supplerende tilkendegivelse.
Af hensyn til de pårørende bør der i oplysninger om ordningen indgå en  

 opfordring til organdonorer om at underrette deres nærmeste pårørende om  

 beslutningen.
For at lette hospitalspersonalets samtale med de pårørende i de  

 tilfælde, hvor transplantation skal finde sted, kan der i registeret optages  

 oplysning om, hvilke pårørende der kender beslutningen.
Organdonoren har ret  

 til at undlade orientering.
Spørgsmålet om børn som organdonorer rejser store problemer.  

 Ændringsforslaget giver forældre mulighed for tilmelding af børn under 15 år.  

 En sådan tilmelding falder automatisk bort, når barnet fylder 15 år.
Barnet  

 og forældrene må så i fællesskab afgøre, om tilmeldingen skal fornys.  

 Bestemmelsen er udformet sådan, at 15-18-årige uden at skulle spørge  

 forældrene kan framelde sig.
Personer, der står tilmeldt, når de fylder 18 år, beholder uden videre  

 denne status.
Det kan overvejes, om registeret med nogle års mellemrum bør  

 minde de registrerede om deres status - herunder hvilke pårørende der er  

 noteret som underrettet.
Grethe Fenger Møller (KF) fmd.
Fischer (KF) Helge Adam Møller  

 (KF) Elsebeth Kock-Petersen (V) Inge Dahl-Sørensen (V) Pia Kjærsgaard (FP)  

 Kirsten Lee (RV) Nør Christensen (CD) Inger Stilling Pedersen (KRF) Erling  

 Christensen (S) Ole Espersen (S) Søren Hansen (S) Torben Lund (S) Lissa  

 Mathiasen (S) Carsten Andersen (SF) Margrete Auken (SF) Ebba Strange (SF)  

 nfmd.
Bilag Et af udvalget stillet spørgsmål til justitsministeren og dennes  

 besvarelse heraf Spørgsmål:
 Udvalget udbeder sig lovteknisk bistand til udformning af et  

 ændringsforslag til lovforslaget, således at anonymiteten mellem organdonor  

 og -modtager explicit fastslås.
 Svar:
 Affattelse af en tavshedspligtsbestemmelse af den nævnte karakter rejser  

 en række spørgsmål om en sådan bestemmelses anvendelsesområde, herunder om,  

 hvilke persongrupper der skal være ansvarssubjekter, og om rækkevidden af  

 eventuelle undtagelsesregler m.v.
 Begrænses bestemmelsen til at gælde for offentligt ansattes videregivelse  

 af oplysninger om identiteten af organdonor og organmodtager primært til  

 privatpersoner, vil bestemmelsen i givet fald formentlig f.eks. kunne  

 affattes således:
»Til § 20 I § 12 indsættes efter stk. 3 som nyt stykke:
»Stk. 4. Medmindre højere straf er forskyldt efter anden  

 lovgivning, straffes med bøde den, som virker eller har virket i offentlig  

 tjeneste eller hverv, såfremt den pågældende videregiver oplysninger om, fra  

 hvilken person eller til hvilken person væv og andet biologisk materiale er  

 udtaget eller overført til behandling som nævnt i § 13 eller § 14, medmindre  

 oplysningen har betydning for den lægelige behandling af en anden  

 person.« Stk. 4 bliver herefter stk. 5.' Sidste led i den foreslåede bestemmelse (»medmindre. . . ») kan  

 eventuelt udgå, og i stedet kan indsættes ordet »uberettiget« før:  

 »videregiver«.
 Efter Justitsministeriets opfattelse vil det være betænkeligt at indføre  

 en sådan bestemmelse, før dens ønskede rækkevidde er nærmere fastlagt,  

 herunder i forhold til straffelovens, lægelovens og forvaltningslovens  

 bestemmelser om tavshedspligt og offentlighedslovens regler om aktindsigt (i  

 sygehusjournaler).
 Det bemærkes, at videregivelse af oplysninger af den karakter, der er  

 nævnt i spørgsmålet, efter Justitsministeriets opfattelse i almindelighed vil  

 være strafbar efter de gældende regler om tavshedspligt.
Bilag 2 Revideret udkast til »Cirkulære om dødens konstatering ved  

 uopretteligt ophør af al hjernefunktion« Udkast Sundhedsstyrelsens cirkulære af Cirkulære om dødens konstatering ved uopretteligt ophør af al  

 hjernefunktion (Til landets læger) I § 1 i lov nr. af om ligsyn, obduktion og  

 transplantation m.v. er det fastsat, at en persons død kan konstateres ved  

 påvisning af - uopretteligt ophør af åndedræt og hjertevirksomhed eller - uopretteligt ophør af al hjernefunktion.
 I henhold til § 2 i loven fastsætter Sundhedsstyrelsen følgende vedrørende  

 konstatering af uopretteligt ophør af al hjernefunktion:
I.
Hjernedød Uopretteligt ophør af al hjernefunktion, dvs. diagnosen hjernedød, kan  

 kun komme på tale hos bevidstløse, reaktionsløse og respirationsløse  

 patienter, hvor åndedræt og hjertekredsløbsfunktion er kunstigt opretholdt i  

 respirator.
 Hos sådanne personer kan diagnosen hjernedød med sikkerhed stilles alene  

 på basis af klinisk undersøgelse, når følgende betingelser er opfyldt:
 1) Hjernelidelsen skal være kendt, være af strukturel natur, utilgængelig  

 for behandling og fastslået som dødelig.
 2) Andre, eventuelt blot medvirkende årsager til bevidstløshed og  

 reaktionsløshed skal være udelukket.
For børn under 1 år kan enkle og sikre kriterier for diagnosen hjernedød  

 ikke angives.
Diagnosen hjernedød bør derfor ikke stilles for denne  

 aldersgruppe.
 Ad 1):
 Årsagen til hjernelidelsen vil ofte være oplyst ved synlige læsioner,  

 f.eks. store åbne hjernelæsioner.
Årsagen kan endvidere være blødninger i eller uden på hjernen,  

 hjernesvulster eller ødelæggelse af hjernevæv på grund af traumer eller  

 tillukning af større blodkar.
I disse tilfælde vil årsagen fremgå af  

 specielle undersøgelser, f.eks.
CT-scanning.
 Ad 2):
 Medvirkende årsager til bevidstløshed og reaktionsløshed kan være:
Forgiftninger, først og fremmest med alkohol og sovemidler; påvirkning af  

 narkosemidler, af muskellammende stoffer, af beroligende medicin eller  

 medicin mod kramper.
Lavt blodtryk og legemstemperatur under 35 grader  

 celsius må desuden udelukkes.
Herudover skal alle sygdomme, som kan medføre  

 bevidstløshed, være udelukket, eller de heraf følgende forandringer i blodets  

 sammensætning være korrigerede.
Er betingelserne 1) og 2) ikke opfyldt, må den kliniske undersøgelse  

 suppleres med andre diagnostiske metoder, jf.
III.
II.
Den kliniske undersøgelse af hjernefunktionen for at stille  

 diagnosen hjernedød Betingelserne 1) og 2) er opfyldt.
 Undersøgelsen omfatter de reflekser, der går over hjernestammen, herunder  

 undersøgelse af respirationscentrets reaktion på CO2-stimulation.
 Konstateres bortfald af alle hjernenervereflekser, gentages den samlede  

 undersøgelse efter et tidsinterval, der bør være mindst en time.
 Diagnosen hjernedød bør ikke stilles, før der er forløbet mindst 6 timer  

 fra tab af bevidsthed og ophør af spontan respiration.
III.
Andre diagnostiske metoder.
 Betingelserne 1) og 2) er ikke opfyldt.
De fleste dødelige hjernelidelser medfører hjerneødem, der kan bringe det  

 intrakranielle tryk op over det systemiske blodtryk og derved standse  

 hjernens kredsløb.
Dette påvises ved cerebrale cirkulationsundersøgelser.  

 Under normale forhold vil røntgenkontraststof injiceret i aortabuen vise sig  

 i hjernens kar i løbet af 1 sekund.
Hvis der efter 15 sekunder ikke har vist  

 sig røntgenkontraststof i hjernens blodkar, men i de ekstrakranielle kar, må  

 ny injektion foretages 15 minutter senere.
Giver anden undersøgelse samme  

 resultat, er hjernedød dokumenteret.
 EEG (elektroencefalografi) kan kun være vejledende og ikke diagnostisk,  

 idet isoelektrisk EEG ikke er ensbetydende med hjernedød.
IV.
Andre bestemmelser Konstatering af en persons død ved uopretteligt ophør af al  

 hjernefunktion skal foretages under medvirken af to læger.
Den ene skal være  

 den læge, som har behandlet patienten i den sidste fase af sygdommen.
Den  

 anden læge skal være speciallæge i neurokirurgi, neuromedicin eller klinisk  

 neurofysiologi.
 Med hensyn til de almindelige habilitetskrav henvises til § 18, stk. 2, i  

 lov om ligsyn, obduktion og transplantation m.v. og de i medfør heraf  

 udfærdigede regler.
 Der skal ved konstatering af dødens indtræden ved uopretteligt ophør af al  

 hjernefunktion i hvert enkelt tilfælde i patientjournalen føres nøjagtige  

 optegnelser over den fulgte procedure og herunder angives, hvilke læger der  

 har medvirket ved konstatering af dødens indtræden.
