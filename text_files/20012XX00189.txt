Skriftlig fremsættelse (13. marts  

 2002) Videnskabsministeren Herved tillader jeg mig for Folketinget at  

 fremsætte:
 Forslag til lov om teknologi og innovation.
(Lovforslag nr.
L 162).
 Lovforslaget har til formål at tilvejebringe et  

 samlet lovgrundlag for de erhvervsfremmeaktiviteter, der blev tilført  

 Ministeriet for Videnskab, Teknologi og Udvikling i forbindelse med  

 regeringsdannelsen i november 2001.
Blandt de opgaver, der blev overført fra  

 Økonomi- og Erhvervsministeriet, er de godkendte teknologiske  

 serviceinstitutter, innovationsmiljøerne, erhvervsPhD ere og regionale  

 vækstmiljøer.
Lovhjemlen til disse initiativer har hidtil  

 være lov om teknologisk service og lov om erhvervsfremme.  

 Sidstnævnte lov hører fortsat under Økonomi- og  

 Erhvervsministeriet.
 Grundlaget for lovforslaget er, at et godt samspil mellem  

 forskningsinstitutioner, videninstitutioner og erhvervsliv kan forbedre  

 danske virksomheders muligheder for fremtidig vækst og udvikling.
Lovforslaget giver nogle rammer inden for hvilke, der kan  

 igangsættes initiativer, som kan bidrage til at styrke samarbejdet  

 mellem forskning og erhvervsliv i bred forstand og etablering af nye  

 virksomheder.
De initiativer, der er overflyttet til Ministeriet for  

 Videnskab, Teknologi og Udvikling fra Økonomi- og Erhvervsministeriet  

 kan fortsætte inden for rammerne af den nye lov.
 I lovforslaget foreslås, at der nedsættes et  

 råd for teknologi og innovation, som får til opgave at  

 rådgive ministeren om tilrettelæggelsen af indsatsen for at  

 styrke teknologiudvikling og innovation i erhvervslivet.
 Det foreslås endvidere, at rådet skal  

 træffe afgørelse i bevillingssager, når ministeren har  

 henlagt administrationen af et konkret initiativ til rådet.
Fordelen ved at samle de aktiviteter, der hører  

 under Ministeriet for Videnskab, Teknologi og Udvikling i ét råd  

 er, at det vil blive lettere for rådet at forholde sig samlet til  

 aktiviteterne.
Rådet vil selvfølgelig også skulle  

 koordinere sine aktiviteter med ministeriets øvrige aktiviteter og  

 tilsvarende aktiviteter i andre ministerier.
Det foreslås, at rådet kommer til at  

 bestå af en formand og otte medlemmer, som udpeges på baggrund af  

 personlige kompetencer og kendskab til de områder, som hører  

 under rådet.
Det vil gøre rådet godt rustet både til  

 de mere overordnede diskussioner og til at behandle de konkrete  

 bevillingsansøgninger.
 Ud over de generelle bestemmelser i lovforslaget  

 foreslås specifikke bestemmelser for de godkendte teknologiske  

 serviceinstitutter og innovationsmiljøerne.
De teknologiske serviceinstitutter spiller en  

 væsentlig rolle som formidlere af viden mellem erhvervsliv og  

 forskning.
Institutterne vil også i fremtiden have en stor udfordring  

 som videnformidlere både på nationalt og internationalt niveau.
Lovforslaget indeholder bestemmelser vedrørende  

 godkendelse af teknologiske serviceinstitutter.
Indholdet svarer i store  

 træk til bestemmelserne i lov om teknologisk service, som  

 foreslås ophævet.
Endvidere indeholder lovforslaget bestemmelser om  

 innovationsmiljøerne.
Innovationsmiljøerne giver personer, der  

 overvejer at starte egen virksomhed, mulighed for at få bistand til at  

 modne ideen og evt. senere præsentere den for private investorer.  

 Innovationsmiljøerne har hidtil haft hjemmel i lov om erhvervsfremme.  

 Der foreslås nogle mindre ændringer i forhold til de  

 gældende bestemmelser. Ændringerne vil gøre det muligt i  

 højere grad at give innovationsmiljøerne et økonomisk  

 incitament til at følge op på de projekter, de bevilger  

 medfinansiering.
 I det jeg i øvrigt henviser til lovforslaget med  

 bemærkninger, tillader jeg hermed at anbefale lovforslaget til  

 velvillig behandling i det høje Ting.
