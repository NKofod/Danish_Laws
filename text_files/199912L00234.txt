Fremsat den 30. marts 2000 af  

 sundhedsministeren (Sonja Mikkelsen) Forslag til Lov om ændring  

 af lov om sygehusvæsenet (Hospice og frit sygehusvalg) § 1 I lov om sygehusvæsenet, jf. lovbekendtgørelse nr. 687 af 16.  

 august 1995, som ændret senest ved lov nr. 1117 af 29. december 1999,  

 foretages følgende ændringer:
1. I § 5, stk. 3, indsættes efter »private  

 specialsygehuse m.fl.: «: »Sankt Lukas Hospice, Diakonissestiftelsens  

 Hospice, Sct.
Maria Hospice,«.
2. I § 5, stk. 4, pkt. 1, indsættes efter  

 »som udgør«: »12 mio. kr. for Sankt Lukas Hospice, 12 mio. kr. for  

 Diakonissestiftelsens Hospice, 12 mio. kr. for Sct.
Maria Hospice,«.
 3. I § 5, stk. 4, pkt. 2, indsættes efter  

 »Beløbsrammerne er«: «for hospicerne anført i 2000 pris- og  

 lønniveau og for de øvrige specialsygehuse m.fl.«.
 4. I § 5 indsættes som stk. 14:
 »Stk. 14. Bopælsamtskommunen kan opkræve betaling  

 af bopælskommunen for patienter, der er indlagt på et hospice,  

 der er nævnt i stk. 3, svarende til sengedagstaksten for  

 færdigbehandlede patienter, jf. § 12.«.
 5. § 5 b, stk. 1, affattes således:
 »En person, der henvises til sygehusbehandling, kan  

 vælge mellem bopælsamtskommunens sygehuse, andre amtskommuners  

 sygehuse og de private specialsygehuse m.fl., der er nævnt i § 5,  

 stk. 1-3, uanset bopælsamtskommunens behandlingstilbud og  

 kriterier for sygehusbehandling i sit sygehusvæsen.«.
§ 2 Loven træder i kraft den 1. juli 2000, jf. dog stk. 2.
 Stk. 2. § 1, nr. 5 træder i kraft dagen efter  

 bekendtgørelsen i Lovtidende.
Bemærkninger til lovforslaget Almindelige bemærkninger Lovforslagets formål og hovedindhold Lovforslaget vedrører frit valg til de eksisterende  

 selvejende hospicer og en præcisering af den hidtidige forståelse  

 i sundhedsvæsenet af rækkevidden af det frie sygehusvalg.
Lovforslaget vedrørende hospice er fremsat som led  

 i gennemførelsen af finanslovsaftalen for 2000 mellem regeringen, Det  

 Konservative Folkeparti, Socialistisk Folkeparti og Centrum Demokraterne.
Det  

 blev i finanslovsaftalen aftalt, at forbedre plejen og øge  

 valgfriheden for uhelbredeligt syge ved at give dem frit valg til de  

 eksisterende selvejende hospicer efter sygehuslovens regler, således at  

 bopælsamtskommunen forpligtes til at betale for benyttelsen, uanset  

 hvilken amtskommune patienten kommer fra.
Der blev hertil afsat 10 mio. kr.  

 årligt på finansloven.
Med lovforslaget udvides det frie sygehusvalg til  

 også at omfatte behandling og pleje på de 3 af 4 selvejende  

 hospicer, der er i Danmark.
Det drejer sig om Sankt Lukas Hospice i Hellerup,  

 Diakonissestiftelsens Hospice på Frederiksberg og Sct.
Maria Hospice i  

 Vejle.
Det 4. selvejende hospice, Kamillianergården Hospice i  

 Ålborg, har ikke ved lovforslagets fremsættelse taget stilling  

 til, om det vil være omfattet af lovforslaget.
 Med forslaget pålægges amtskommunerne at  

 betale for behandling på de 3 hospicer inden for en økonomisk  

 ramme.
 Visitation til hospicerne kan foretages af alment  

 praktiserende læger og andre læger, herunder sygehusafdelinger  

 på samme måde som visitation til anden sygehusbehandling.
 Det enkelte hospice kan fastsætte  

 optagelseskriterier, herunder om fortrinsret for patienter, der forventes at  

 dø inden for en kortere periode.
 De 3 hospicer bliver med lovforslaget sidestillet med de  

 private specialsygehuse m.fl., hvortil der er frit valg efter sygehusloven  

 inden for en nærmere fastsat økonomisk ramme.
Der er tilsvarende i lovforslaget foreslået en  

 økonomisk ramme for hver af de 3 hospicer.
Rammen er beregnet udfra  

 hospicernes budgetter for 2000. Rammen udgør 12 mio. kr. for Sankt  

 Lukas Hospice, 12 mio. kr. for Diakonissestiftelsens Hospice, og 12 mio. kr.  

 for Sct.
Maria Hospice.
Beløbsrammerne er anført i 2000 pris-  

 og lønniveau.
Det frie valg til hospice er begrænset til den for  

 det enkelte hospice fastsatte økonomiske ramme.
Hvert hospice  

 fastlægger et årsbudget svarende til denne ramme.
Hospicerne  

 bør tilrettelægge behandlingskapaciteten, så budgettet  

 ikke bliver opbrugt inden årets udgang.
Hospicerne har mulighed for ud over den fastsatte  

 økonomiske ramme at tilbyde amter og kommuner at modtage yderligere  

 patienter mod amtskommunal/kommunal betaling.
Det af lovforslaget omfattede  

 frie valg til hospice omfatter dog ikke sådanne hospicepladser, som er  

 etableret uden for den fastsatte økonomiske ramme.
 Med lovforslaget foreslås endvidere, at  

 bopælsamtskommunen kan opkræve betaling af bopælskommunen  

 for patienter, der er indlagt på de omhandlende hospicer, svarende til  

 sengedagstaksten for færdigbehandlede patienter.
 Hermed kan patienternes bopælskommune komme til at  

 medfinansiere hospiceophold, idet hospicer også aflaster kommunerne.  

 Sengedagstaksten for færdigbehandlede patienter er p.t. fastsat til  

 maksimalt 1.360 kr., hvilket udgør mindre end halvdelen af hospicernes  

 sengedagstakster, der ligger mellem 3.300 kr. og 3.800 kr.
 Adgangen for bopælsamtskommunen til at opkræve  

 betaling fra bopælskommunen gælder ikke for patienter, som  

 hospicerne modtager uden for den fastsatte økonomiske ramme med  

 betalingstilsagn fra amtskommunen.
 Lovforslaget indebærer, at beliggenhedsamterne  

 forhandler en driftsoverenskomst med hospicerne, således som det  

 også er tilfældet for så vidt angår de private  

 specialsygehuse m.fl., der er nævnt i § 5, stk. 3.
 Beliggenhedsamterne sikrer sig, at de  

 pågældende hospicer overholder driftsaftalen.
Sundhedsstyrelsen afgav i 1996 en redegørelse  

 »Omsorg for alvorligt syge og døende«, hvor det bl.a. fremhæves,  

 at der er behov for at sikre kvaliteten af den indsats, der ydes til disse  

 patienter.
I forlængelse heraf har Sundhedsstyrelsen i 1999 udsendt  

 »Faglige retningslinier for den palliative indsats over for alvorligt syge og  

 døende«.
Disse retningslinier, som vedrører  

 tilrettelæggelsen af hospiceindsatsen m.v., vil fortsat være  

 gældende.
 Herudover foreslås det i lovforslaget, at det  

 præciseres, at uanset bopælsamtskommunens behandlingstilbud og  

 kriterier for sygehusbehandling i sit sygehusvæsen omfatter retten til  

 frit at vælge sygehus de ydelser, der tilbydes på det valgte  

 sygehus efter de der gældende kriterier.
 Den hidtidige formulering af bestemmelsen i § 5 b,  

 har betydet, at bopælsamtskommunerne har været forpligtede til at  

 betale for behandlingen af egne patienter i andre amtskommuner, jf. lovens  

 § 5, stk. 2.
Det frie sygehusvalg er to gange blevet udvidet ved  

 ændringer i sygehusloven siden indførelsen i 1992. Det har fra  

 indførelsen af det frie sygehusvalg været hensigten, at der frit  

 kunne vælges behandling uanset bopælsamtskommunens egne  

 prioriteringer.
Fritvalgsreglerne er også af amtskommunerne blevet  

 forvaltet i overensstemmelse hermed.
Desuden har Folketinget gennem  

 besvarelse af folketingsspørgsmål løbende været  

 informeret om forståelsen af bestemmelserne.
Afgrænsningen mellem  

 basisbehandling og højt specialiseret behandling/Lands- og  

 landsdelsbehandling og placeringen heraf er angivet i Sundhedsstyrelsen  

 vejledning vedr. specialeplanlægning og lands- og handelsfunktionen i  

 sygehusvæsenet.
Efter en ny højesteretsdom er der opstået  

 tvivl om rækkevidden af det frie sygehusvalg efter § 5 b,  

 stk. 1. Det udtales bl.a. i dommen: »Denne bestemmelse giver imidlertid  

 ikke - som hævdet af appellanterne - krav på en behandling, som  

 vedkommende ikke i forhold til sin egen amtskommune er berettiget til.« Da dommen tager sit udgangspunkt i en konkret  

 erstatningssag om dækning af udgifter til privat behandling, og det  

 ikke umiddelbart af påstandene i sagen kan ses, at Højesteret  

 har skullet tage stilling til forståelsen af bestemmelsen om det frie  

 sygehusvalg i det offentlige sygehusvæsen, finder Sundhedsministeriet  

 ikke, at dommens tekst nødvendigvis skal forstås som en  

 indskrænkning i den hidtidige opfattelse af reglerne om det frie  

 sygehusvalg.
 For at imødegå den opståede tvivl om  

 forståelsen af rækkevidden af det frie sygehusvalg foreslås  

 det at præcisere, hvad der skal være gældende ret.
 I modsat fald er der risiko for, at amtskommunerne  

 fastlægger visitationskrav, som vil medføre begrænsninger  

 i det frie sygehusvalg, f.eks. vedrørende hospicetilbud.
 Med forslaget tilsigtes således ikke nogen  

 ændring af den indtil Højsteretsdommen gældende  

 forståelse i sundhedsvæsenet af reglerne om frit sygehusvalg.
Gældende lovgivning Der er ikke efter gældende lovgivning ret til  

 hospiceophold for alvorligt syge og døende.
 Efter sygehusloven er amtskommunerne forpligtede til at  

 yde pleje og behandling til døende, der har behov for  

 sygehusbehandling, f.eks. intensiv smertebehandling eller intensiv sygepleje.  

 Det kan være på et sygehus eller på et hospice.
 Kommunerne har i henhold til sociallovgivningen pligt til  

 at tilbyde plejehjemsplads og yde bistand til døende, der er istand  

 til at opholde sig i eget hjem med hjælp fra hjemmesygepleje.  

 Kommunerne skal også i visse tilfælde tilbyde plejevederlag til  

 pårørende.
I det enkelte terminale forløb er det ikke  

 usædvanligt, at den døende i perioder har behov for  

 sygehusophold og i andre perioder kan opholde sig i eget hjem eller på  

 plejehjem.
Både amtskommuner og kommuner kan derfor have interesse i at  

 yde tilskud til døendes ophold på hospice.
 Den enkelte amtskommune afgør i dag i samarbejde  

 med amtskommunens kommuner, om og i hvilket omfang man ønsker at  

 samarbejde om hospicer, og sådan vil det fortsat være.  

 Amtskommunerne kan med tilladelse fra Sundhedsministeriet efter sygehusloven  

 også i fremtiden etablere hospicer, som medfinansieres af kommuner.  

 Sundhedsministeriet vil også fremover være imødekommende  

 med hensyn til at meddele tilladelser hertil.
 Amtskommunerne vil i øvrigt som hidtil kunne  

 etablere hospicefunktioner på sygehuse eller etablere egentlige  

 hospicer i sygehusvæsenet, som vil være omfattet af det frie  

 sygehusvalg.
Herudover vil der fortsat kunne etableres selvejende  

 hospicer m.v., som ikke omfattes af det frie sygehusvalg.
Sådanne  

 selvejende hospicer omfattes ikke af lovforslaget.
Nuværende organisering og kapacitet Vejle Amt har efter tilladelse fra Sundhedsministeriet i  

 henhold til sygehusloven indgået driftsaftale med Sct.
Maria Hospice.  

 Driftsaftalen indebærer, at amtskommunen sikrer hospiciet  

 minimumsindtægter gennem en rammebetaling uanset  

 belægningsprocenten, og den indebærer endvidere, at amtskommunen  

 opkræver brugerkommunerne betaling.
Betalingen svarer omtrent til  

 sengedagstaksten for færdigbehandlede patienter.
Ophold på Sct.
Maria Hospice er vederlagsfri for  

 borgerne i amtskommunen.
Hospicet ledes af en bestyrelse, hvor  

 amtsrådet i Vejle amt er repræsenteret.
 Sankt Lukas Hospice og Diakonissestiftelsens Hospice  

 finansieres gennem stiftelsernes egne midler, egenbetaling fra patienterne,  

 herunder tilskud fra Sygeforsikringen Danmark og tilskud fra amtskommuner og  

 kommuner m.v.
 Ophold på Sankt Lukas Hospice og  

 Diakonissestiftelsens Hospice er baseret på patienternes egenbetaling.  

 Egenbetalingen dækker dog normalt ikke den fulde sengedagstakst.  

 Hospicerne afviser imidlertid ikke patienter på grund af  

 betalingsspørgsmålet.
 Sankt Lukas Hospice ledes af Sankt Lukas Stiftelsens  

 bestyrelse, og Diakonissestiftelsens Hospice ledes af Diakonissestiftelsens  

 bestyrelse.
De 3 selvejende hospicer har tilsammen 34 sengepladser, og  

 forventes i 2000 at modtage ca. 450 patienter, med en gennemsnitlig liggetid  

 på mellem 17 og 25 døgn og en gennemsnitlig  

 belægningsprocent på omkring 80 %. Kræftpatienter  

 udgør langt størsteparten af de patienter, der får ophold  

 på hospice.
Der er ikke i dag efter sygehusloven frit valg til nogle af  

 de nævnte hospicer.
Lovforslagets økonomiske konsekvenser Amtskommunerne pålægges efter forslaget at  

 betale for behandling på hospice inden for en årlig  

 økonomisk ramme på 36 mio. kr., som svarer til hospicernes  

 budgetterede udgifter i 2000. Amtskommunernes budgetterede forbrug af de  

 pågældende hospicer i 2000 udgør 11 mio. kr.
Herudover  

 bruger kommunerne på årsbasis 6,5 mio. kr.
De offentlige  

 merudgifter ved forslaget udgør således 18,5 mio. kr.
For 2000  

 dækkes merudgifterne for 2. halvår inden for de 10 mio. kr., der  

 er afsat hertil på finansloven, som med virkning fra den 1. juli 2000  

 overføres til den amtskommunale bloktilskudspulje.
 I 2000 vil det frie valg være begrænset til  

 halvdelen af de fastsatte økonomiske rammer for de enkelte hospicer,  

 idet lovforslaget først træder i kraft den 1. juli 2000.
 Fra 2001 afsættes på finansloven 18,5 mio.  

 kr.
 Beløbsrammerne reguleres årligt med den  

 procentsats, der fastsættes for regulering af de amtskommunale  

 bloktilskudsbeløb svarende til den forventede pris- og  

 lønudvikling.
Fritvalgsrammen udgør 12 mio. kr. for Sankt Lukas  

 Hospice, 12 mio. kr. for Diakonissestiftelsens Hospice og 12 mio. kr. for  

 Sct.
Maria Hospice.
Bopælsamtskommunen kan opkræve betaling af  

 bopælskommunen for patienter, der er indlagt på hospice, svarende  

 til sengedagstaksten for færdigbehandlede patienter.
Da kommunerne i  

 forvejen afholder udgifter til indlæggelser på hospice, ydes der  

 ikke kompensation herfor.
 Lovforslaget indebærer en lidt øget  

 administration for amtskommuner og kommuner i forbindelse med  

 opkrævning og udbetaling af sengedagstakster.
 Med lovforslaget vedrørende frit sygehusvalg  

 tilsigtes ikke nogen ændring af den indtil højsteretsdommen  

 gældende forståelse i sundhedsvæsenet af reglerne herom, og  

 det har således ikke nogen økonomiske konsekvenser.
Lovforslagets øvrige konsekvenser og forholdet til EU-retten Lovforslaget har ikke økonomiske eller  

 administrative konsekvenser for erhvervslivet, og det har ikke administrative  

 konsekvenser for borgerne eller miljømæssige konsekvenser.
 Lovforslaget indeholder ikke EU-retlige aspekter.
Høring Lovforslaget har ikke været i høring, men har  

 fsva. hospicedelen været forhandlet med de berørte parter.
 Sankt Lukas Hospice, Diakonissestiftelsens Hospice og Sct.  

 Maria Hospice har oplyst, at de ønsker at blive omfattet af  

 lovforslaget.
 Hospice Kamillianergården har ved lovforslagets  

 fremsættelse ikke kunnet tage stilling hertil.
Vurdering af konsekvenser af  

 lovforslag Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og   

 amtskommuner Årlige merudgifter for amtskommunerne på 18,5  

 mio. kr., som kompenseres over bloktilskuddene.
Administrative konsekvenser for stat, kommuner og  

 amtskommuner Lidt øget administration i forbindelse med  

 opkrævning og udbetaling af sengedagstakster.
Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser § 1 Til nr. 1-3 Efter forslaget til nyt § 5, stk. 3, udvides det  

 frie sygehusvalg til også at omfatte behandling og pleje på de 3  

 ud af de 4 selvejende hospicer, der er i Danmark.
Det drejer sig om Sankt  

 Lukas Hospice i Hellerup, Diakonissestiftelsens Hospice på  

 Frederiksberg og Sct.
Maria Hospice i Vejle.
Herudover er der det selvejende  

 Hospice Kamillianergården, som ikke er omfattet af lovforslaget.
Med  

 forslaget pålægges amtskommunerne at betale for behandling  

 på de 3 hospicer indenfor en økonomisk ramme.
 De 3 hospicer bliver med lovforslaget sidestillet med de  

 private specialsygehuse m.fl., hvortil der er frit valg efter sygehusloven  

 inden for en nærmere fastsat økonomisk ramme.
Efter forslaget til nyt § 5, stk. 4,  

 foreslås en økonomisk ramme for hvert af de 3 hospicer.
Rammen  

 er beregnet udfra hospicernes budgetter for 2000. Rammen udgør 12 mio.  

 kr. for Sankt Lukas Hospice, 12 mio. kr. for Diakonissestiftelsens Hospice og  

 12 mio. kr. for Sct.
Maria Hospice.
Beløbsrammerne er anført i  

 2000 pris- og lønniveau.
Til nr. 4 Med lovforslaget til nyt § 5, stk. 14,  

 foreslås, at bopælsamtskommunen kan opkræve betaling af  

 bopælskommunen for patienter, der er indlagt på hospice, svarende  

 til sengedagstaksten for færdigbehandlede patienter.
 Hermed kan bopælskommunen komme til at medfinansiere  

 hospiceophold, idet hospicer også aflaster kommunerne.
 Sengedagstaksten for færdigbehandlede patienter er  

 p.t. fastsat til maksimalt 1.360 kr., hvilket udgør mindre end  

 halvdelen af hospicernes sengedagstakster, der ligger mellem 3.300 kr. og  

 3.800 kr.
 Amterne vil kunne opkræve maksimalt denne takst.
Til nr. 5 I forslaget til ændring af § 5 b, stk. 1,  

 er det på baggrund af en ny højesteretsdom fundet  

 nødvendigt at præcisere, at retten til frit sygehusvalg  

 gælder uanset bopælsamtskommunens kriterier for adgang til  

 behandling på egne sygehuse.
Der er ikke ved ændringen af  

 formuleringen tilsigtet nogen ændring i den måde det frie  

 sygehusvalg har været praktiseret på indtil  

 højsteretsdommen, eller i fordelingen af udgifter mellem  

 amtskommunerne, idet bopælsamtskommunen fortsat vil være  

 forpligtet til at betale for egne patienters behandling på andre  

 amtskommuners sygehuse.
Det er hensigten, at patienter skal kunne vælge en  

 behandling på et udenamtssygehus, uanset at denne behandling ikke  

 tilbydes i den pågældende patients bopælsamtskommune, og  

 som patienten derfor ikke umiddelbart ville kunne opnå der.
Og  

 bopælsamtskommunen vil således være forpligtet til at  

 betale for en sådan behandling på et sygehus i en anden  

 amtskommune, jf. lovens § 5, stk. 2.
 Behandlingen skal, uanset kriterier for behandling i  

 bopælsamtskommunen, gives efter de kriterier, herunder den praksis og  

 de retningslinier, der gælder for behandling af patienter på det  

 valgte sygehus.
 I Sundhedsstyrelsen vejledning vedr.  

 specialeplanlægning og lands- og landsdelsfunktioner angives  

 afgrænsningen mellem basisbehandling og højt specialiseret  

 behandling og planlægning heraf.
Bilag Lovforslaget sammenholdt med gældende lov Gældende formulering Lovforslaget Lov om sygehusvæsenet:
 § 5, stk. 3. Amtskommunen yder endvidere vederlagsfri  

 behandling til personer, der har bopæl i amtskommunen, ved  

 følgende private specialsygehuse m.fl.: Epilepsihospitalet i  

 Dianalund, Sclerosehospitalet i Haslev, Sclerosehospitalet i Ry, Polio-,  

 Trafik- og Ulykkesskadedes Fysiurgiske Ambulatorium, Dronning Alexandrines  

 Gigtsanatorium, Gigtsanatoriet Hans Jansens Hjem, Gigtsanatoriet i  

 Skælskør, Muskelsvindfondens Vejlednings- og Behandlingscenter,  

 Vejlefjord og Center for Hjerneskade.
§ 5, stk. 3. Amtskommunen yder endvidere vederlagsfri  

 behandling til personer, der har bopæl i amtskommunen, ved  

 følgende private specialsygehuse m.fl.: Sankt Lukas Hospice,  

 Diakonissestiftelsens Hospice, Sct.
Maria Hospice, Epilepsihospitalet i  

 Dianalund, Sclerosehospitalet i Haslev, Sclerosehospitalet i Ry, Polio-,  

 Trafik- og Ulykkesskadedes Fysiurgiske Ambulatorium, Dronning Alexandrines  

 Gigtsanatorium, Gigtsanatoriet Hans Jansens Hjem, Gigtsanatoriet i  

 Skælskør, Muskelsvindfondens Vejlednings- og Behandlingscenter,  

 Vejlefjord og Center for Hjerneskade.
§ 5, stk. 4. Amtskommunernes pligt til at yde  

 vederlagsfri behandling i henhold til stk. 3 er begrænset til en  

 årlig økonomisk ramme, som udgør 45,0 mio. kr. for  

 Epilepsihospitalet i Dianalund, 21,8 mio. kr. for Sclerosehospitalet i  

 Haslev, 17,0 mio. kr. for Sclerosehospitalet i Ry, 15,9 mio. kr. for Polio-,  

 Trafik- og Ulykkesskadedes Fysiurgiske Ambulatorium, 6,5 mio. kr. for  

 Dronning Alexandrines Gigtsanatorium, 7,0 mio. kr. for Gigtsanatoriet Hans  

 Jansens Hjem, 8,3 mio. kr. for Gigtsanatoriet i Skælskør, 7,1  

 mio. kr. for Muskelsvindfondens Vejlednings- og Behandlingscenter, 8,3 mio.  

 kr. for Vejlefjord og 3,5 mio. kr. for Center for Hjerneskade.  

 Beløbsrammerne er anført i 1992 pris- og lønniveau.
De  

 pris- og lønreguleres årligt på tilsvarende måde som  

 bloktilskuddene til amtskommuner.
Stk. 4, Amtskommunernes pligt til at yde vederlagsfri  

 behandling i henhold til stk. 3 er begrænset til en årlig  

 økonomisk ramme, som udgør 12 mio. kr. for Sankt Lukas Hospice,  

 12 mio. kr. for Diakonissestiftelsens Hospice, 12 mio. kr. for Sct.
Maria  

 Hospice, 45,0 mio. kr. for Epilepsihospitalet i Dianalund, 21,8 mio. kr. for  

 Sclerosehospitalet i Haslev, 17,0 mio. kr. for Sclerosehospitalet i Ry, 15,9  

 mio. kr. for Polio-, Trafik- og Ulykkesskadedes Fysiurgiske Ambulatorium, 6,5  

 mio. kr. for Dronning Alexandrines Gigtsanatorium, 7,0 mio. kr. for  

 Gigtsanatoriet Hans Jansens Hjem, 8,3 mio. kr. for Gigtsanatoriet i  

 Skælskør, 7,1 mio. kr. for Muskelsvindfondens Vejlednings- og  

 Behandlingscenter, 8,3 mio. kr. for Vejlefjord og 3,5 mio. kr. for Center for  

 Hjerneskade.
Beløbsrammerne er for hospicerne anført i 2000  

 pris- og lønniveau og for de øvrige specialsygehuse m.fl. er de  

 anført i 1992 pris- og lønniveau.
De pris- og  

 lønreguleres årligt på tilsvarende måde som  

 bloktilskuddene til amtskommuner.
 § 5, stk. 14. Bopælsamtskommunen kan opkræve  

 betaling af bopælskommunen for patienter, der er indlagt på et  

 hospice, der er nævnt i stk. 3., svarende til sengedagstaksten for  

 færdigbehandlede patienter.
 § 5 b. stk. 1. En person, der henvises til  

 sygehusbehandling, kan blandt de sygehuse, som er omfattet af § 5,  

 stk. 1-2, selv vælge, hvilket sygehus den pågældende  

 vil behandles på.
 § 5 b, stk. 1. En person, der henvises til  

 sygehusbehandling, kan vælge mellem bopælsamtskommunens sygehuse,  

 andre amtskommuners sygehuse og de private specialsygehuse m.fl., der er  

 nævnt i § 5, stk. 1-3, uanset bopælsamtskommunens  

 behandlingstilbud og kriterier for sygehusbehandling i sit  

 sygehusvæsen.
