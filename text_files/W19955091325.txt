Udtalt, at et fagforbunds registrering af oplysninger om  

 blokadebrydende vognmænd i forbindelse med en arbejdskonflikt, efter  

 omstændighederne måtte anses for et naturligt led i den normale drift af  

 foreningen En fagforening havde siden begyndelsen af 1994 forsøgt at indgå  

 overenskomst med en forretning.
Da det ikke lykkedes, sendte fagforeningen  

 konfliktvarsel.
 Da der endnu ikke var indgået overenskomst mellem parterne, sendte  

 Landsorganisationen i Danmark (LO) varsel om sympatikonflikt til Dansk  

 Arbejdsgiverforening (DA). Vognmænd, der var medlemmer i DAs  

 medlemsforeninger, var herefter forpligtet til ikke at køre varer til og fra  

 forretningen.
 Efter etableringen af den varslede konflikt blev der trods  

 sympatikonflikten fortsat kørt varer til og fra forretningen.
Fagforeningen foretog i den forbindelse en registrering af de vognmænd,  

 der kørte varer til og fra forretningen.
De oplysninger, der blev  

 registreret, var vognmændenes navn og adresse samt oplysning om, hvorvidt de  

 pågældende var medlem af en medlemsforening i DA.
Såfremt vognmanden ikke var  

 medlem i en forening under DA, blev oplysningerne straks slettet.
Fagforeningen oplyste, at formålet med registreringen var, at der i  

 henhold til Hovedaftalen af 31. oktober 1973 med senere ændringer - indgået  

 mellem LO og DA - kunne indkaldes til et fællesmøde om brud på Hovedaftalen,  

 såfremt blokadebrydende vognmænd var medlemmer af medlemsforeninger i DA og  

 dermed omfattet af Hovedaftalen.
De registrerede oplysninger om de pågældende  

 vognmænd ville i så fald blive videregivet til LO og DA som dokumentation for  

 fællesmødets berettigelse.
 Fagforeningen oplyste, at man videregav oplysninger om en del af de  

 registrerede vognmænd til LO med henblik på indkaldelse af et fællesmøde.  

 Oplysningerne blev imidlertid ikke videregivet til DA, og fællesmødet blev  

 ikke afholdt, idet man forinden fandt en løsning på konflikten.
 Fagforeningen oplyste derudover, at oplysningerne blev opbevaret manuelt i  

 sagsmapper, og at man i øvrigt ville have slettet oplysningerne, efter at  

 fællesmødet havde været afholdt, eller sagen var afgjort i Arbejdsretten.
Fagforeningen oplyste endeligt, at konflikten ophørte i januar 1995, idet  

 der blev indgået overenskomst.
Alle registrerede oplysninger om vognmændene  

 var slettet.
Sagen har været behandlet på et møde i Registerrådet, og Registertilsynet  

 udtalte herefter, at udtrykkene "systematisk registrering" og  

 "registre" anvendes om enhver systematiseret opbevaring af  

 oplysninger, hvad enten der er tale om maskinelle former for opbevaring som  

 magnetbånd, plader m.v. eller om manuelle kartoteker og lignende.
Også  

 systematiserede opbevaringsformer, der efter traditionel sprogbrug ikke  

 opfattes som registre, er omfattet af loven.
Det gælder f.eks. opbevaring af  

 oplysninger i en sagsmappe og lignende.
På denne baggrund fandt  

 Registertilsynet, at fagforbundet havde foretaget en registrering af de  

 pågældende vognmænd, der var omfattet af lov om private registre.
 Ud fra de foreliggende oplysninger fandt Registertilsynet at måtte lægge  

 til grund, at den registrering og videregivelse af oplysninger om  

 vognmændene, som fagforeningen havde foretaget, fandt sted som et naturligt  

 led i en arbejdskonflikt med henblik på i overensstemmelse med Hovedaftalen  

 at kunne indkalde til fællesmøde med hovedorganisationernes parter.
 Registertilsynet fandt endvidere at måtte lægge til grund, at  

 fagforeningen havde til hensigt at slette oplysningerne, når fællesmødet var  

 afholdt, eller sagen var afgjort i Arbejdsretten.
 Det var Registertilsynets opfattelse, at den omhandlede registrering og  

 videregivelse af oplysninger om blokadebrydende vognmænd under disse  

 omstændigheder måtte anses for at være et naturligt led i den normale drift  

 af fagforeningens virksomhed.
 Da oplysningerne var blevet slettet, foretog tilsynet herefter ikke  

 yderligere i sagen.
Det bemærkedes, at tilsynet herved ikke havde taget stilling til, hvorvidt  

 en eventuel registrering af arbejdsgivere, der i en situation som den  

 foreliggende selv udfører konfliktramt arbejde, vil være i strid med lov om  

 private registre.
Afgørelsen heraf må bl.a. bero på, hvorvidt arbejdsgiveren  

 i henhold til arbejdsretlige regler er forpligtet til ikke selv at optage  

 konfliktramt arbejde.
Da der efter det oplyste ikke var sket registrering af  

 vognmænd, der selv kørte varer til og fra forretningen, havde spørgsmålet  

 ingen betydning i den foreliggende sag.
Registertilsynet havde derfor ikke  

 fundet anledning til at undersøge dette spørgsmål nærmere.
 Registertilsynets Årsberetning 1995 side 86.
