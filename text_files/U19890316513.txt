 Ved enslydende skrivelser af 23/5 1986 anmodede SID, Hanstholm  

 afdeling tre uorganiserede virksomheder om forhandlinger med henblik på  

 oprettelse af overenskomst.
 Da henvendelsen ikke blev besvaret, varslede afdelingen konflikt med  

 virksomhederne ved skrivelser af 28/7.
Ved skrivelse af 15/8 meddelte Hanstholms Havns Fiskeeksportørforening  

 Arbejdsgivergruppe A SID, at to af de nævnte virksomheder var blevet optaget  

 som medlemmer.
SID meddelte herefter Industrifagene, hvortil A er tilsluttet,  

 og som varetager A's sekretariatsforretninger, at der var afgivet  

 konfliktvarsel over for virksomhederne.
 A anmodede herefter SID om at tilsende sig kopi af strejkevarslerne og  

 SID's eventuelle udkast til overenskomst med virksomhederne.
 Samtidig tog A forbehold for varslernes lovlighed.
10/2 1987 sendte SID 2. strejkevarsel til virksomhederne.
DA  

 protesterede mod varslernes lovlighed, men frafaldt proteten på et fællesmøde  

 den 27/2. Overenskomst blev indgået mellem SID og virksomhederne den 1/3.
 Arbejdsretten fandt, at støtteforbudet i Hovedaftalens § 2, stk. 6 var  

 trådt i kraft, da meddelelserne om virksomhedernes indmeldelse i A fremkom.  

 A, der herefter havde haft pligt til at forholde sig neutral, fandtes at have  

 overtrådt støtteforbudet ved at anmode SID om kopi af strejkevarslerne og  

 SID's eventuelle udkast til overenskomst med virksomhederne, og idømtes en  

 bod på 40.000 kr.
 Industrifagene frifandtes for bod for meddelagtighed i  

 overenskomstbruddet, da Industrifagene alene fandtes at have ydet A  

 sekretariatsbistand, og arbejdsgiversiden ved fællesmøderne stedse havde  

 været repræsenteret ved DA eller A, men ikke ved Industrifagene.
 Dommere : Vejgaard Andersen, Arnold Hansen, Otto Hansen, Erik  

 Jensen, Kiil (retsformand), Henrik Lind og Westergaard.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Industrifagene og Hanstholm Havns Fiskeeksportørforenings Arbejdsgivergruppe  

 for Arbejdsretten for brud på Hovedaftalens § 2, stk. 6.
 Klagerne har nedlagt påstand om dom for, at de indklagede,  

 Industrifagene og Hanstholm Havns Fiskeeksportørforenings Arbejdsgivergruppe,  

 har handlet i strid med Hovedaftalens § 2, stk. 6, efter at have optaget  

 Fon-Fisk, Hanstholm Seafood og Thy Fisk, alle Hanstholm, som medlemmer af  

 Fiskeeksportørforeningens Arbejdsgivergruppe, og at de indklagede i  

 den anledning tilpligtes til Specialarbejderforbundet i Danmark at betale en  

 efter rettens skøn fastsat bod.
 De indklagede har påstået frifindelse.
 Sagens nærmere omstændigheder er efter det oplyste følgende:
 Ved enslydende skrivelser af 23. maj 1986 til virksomhederne Fon-Fisk,  

 Hanstholm Seafood og Thy Fisk, der alle driver virksomhed i Hanstholm og da  

 beskæftigede ca. 10 af forbundets medlemmer, men ikke var medlem af nogen  

 arbejdsgiverorganisation, anmodede Specialarbejderforbundets Hanstholm  

 afdeling om afholdelse af et møde hurtigst muligt »med henblik på at få  

 oprettet en overenskomst.« Da anmodningen ikke blev besvaret, varslede  

 afdelingen konflikt mod virksomhederne ved sålydende skrivelser af 28. juli  

 1986, der blev fremsendt både anbefalet og som almindeligt brev:
 »Vedrørende overenskomstindgåelse - 1. konfliktvarsel.
 Idet vi skal henvise til vores skrivelse af 23.05.86., er det med  

 beklagelse at vi desværre ser os nødsaget til at fremsende denne 1.  

 konfliktvarsel.
Det vil senere blive meddelt fra hvilken dato arbejdsstandsningen måtte  

 blive effektueret.« Ved to skrivelser af 15. august 1986 meddelte Hanstholm Havns  

 Fiskeeksportørforenings Arbejdsgivergruppe forbundet, at man havde optaget  

 Hanstholm Seafood og Thy Fisk som medlemmer.
Skrivelserne er begge sendt til  

 Specialarbejderforbundet i Danmark og Kvindeligt Arbejderforbund i Danmark og  

 er udfærdiget på brevpapir med Industrifagenes bomærke og adresse samt  

 underskrevet af fuldmægtig i Industrifagene  Thorsten Wilstrup, men angiver  

 som afsender Hanstholm Havns Fiskeeksportørforenings Arbejdsgivergruppe.  

 Navnet Industrifagene forekommer således ikke på skrivelserne.
 Meddelelsen gav anledning til følgende skrivelse af 22. august 1986 fra  

 forbundet til Industrifagene:
 »Vedrørende Hanstholm Seafood ApS og Thy Fisk I/S.
 Fra vor Hanstholm afdeling har vi modtaget indberetning om, at ovennævnte  

 firmaer den 18. august 1986 har indmeldt sig i Industrifagene og dermed Dansk  

 Arbejdsgiverforening.
 I den anledning skal vi fra forbundets side gøre Industrifagene opmærksom  

 på, at vor afdeling den 28. juli 1986, efter tilladelse fra forbundets  

 transportgruppe, har sendt strejkevarsel til ovennævnte firmaer.
Vi gør opmærksom på, at vort forbund er af den opfattelse, at det er to  

 lovlige godkendte strejkevarsler, der er gældende indtil der oprettes  

 lokaloverenskomst mellem parterne.« Skrivelsen blev besvaret den 26. august 1986. I svaret, der i formen  

 fremtræder som skrivelserne af 15. s.m., hedder det:
 -»Thy Fisk I/S og Hanstholm Seafood ApS.
 Vi er den 21.8.1986 telefonisk af forretningsfører Eli Seiding,  

 transportgruppen, og forretningsfører Palle Nielsen, fabriksgruppen, blevet  

 orienteret om, at SID, Hanstholm afd. den 28.7.1986 har varslet konflikt over  

 for ovennævnte nyoptagne medlemmer af HHFA.
 SID, transportgruppen, har med brev af 22.8.1986 bekræftet, at afdelingen  

 den 28.7.1986 efter tilladelse fra transportgruppen har sendt strejkevarsel  

 til ovennævnte firmaer.
 Vi skal anmode forbundet om at tilsende os en kopi af strejkevarslerne  

 samt forbundets eventuelle udkast til overenskomst med virksomhederne.
Vi skal endvidere gøre Dem opmærksom på, at vi tager forbehold for  

 varslernes lovlighed, idet der efter det os oplyste ikke var været ført  

 forgæves forhandlinger med virksomhederne.« Forbundet besvarede skrivelsen den 2. september 1986 i en skrivelse stilet  

 til Industrifagene, hvori det hedder:
»Vedrørende Thy Fisk A/S og Hanstholm Seafood ApS.« Med henvisning til Industrifagenes skrivelse af 26. august 1986 vedrørende  

 ovennævnte, skal vi meddele, at vi fra forbundets side står uforstående  

 overfor, at Industrifagene retter henvendelse til vort forbund angående  

 fremsendelse af strejkevarsler samt udkast til overenskomsten med ovennævnte  

 virksomheder.
Vi gør opmærksom på, at da vi fremsendte strejkevarsler til ovennævnte  

 virksomheder, var disse ikke medlem af nogen arbejdsgiverforening - at  

 virksomhederne så har indmeldt sig i Eksportørgruppen efter strejkevarslerne  

 var sendt, er os uvedkommende - hvorfor vi fortsat må fastholde vor ret til  

 at fremsende ovennævnte strejkevarsler.' I en skrivelse af 4. februar 1987, svarende til skrivelserne af 15. august  

 1986, meddelte Hanstholm Havns Fiskeeksportørforenings Arbejdsgivergruppe, at  

 også Fon-Fisk var optaget som medlem.
 Ved anbefalede skrivelser af 10. februar 1987 til de 3 virksomheder  

 varslede forbundets Hanstholm afdeling herefter strejke mod virksomhederne  

 fra og med mandag den 2. marts 1987 ved normal arbejdstids begyndelse.
Dansk Arbejdsgiverforening, som af Hanstholm Havns Fiskeeksportørforenings  

 Arbejdsgivergruppe var blevet underrettet om strejkevarslerne, protesterede  

 mod disse i anbefalede skrivelser af 13. februar 1987 til forbundets  

 Hanstholm afdeling og begærede samtidig i en skrivelse til  

 Landsorganisationen i Danmark fællesmøde afholdt med henblik på sagens  

 eventuelle videreførelse for Arbejdsretten.
I de enslydende skrivelser til  

 afdelingen i Hanstholm hedder det bl.a.:
 »Vi skal herved protestere mod varslet og den varslede konflikts  

 lovlighed.
Vi skal blandt andet henvise til, at der efter det oplyste ikke er  

 fremsendt noget første strejkevarsel over for virksomheden, at afdelingen har  

 fortabt retten via passivitet, og at varslet ikke er sendt til virksomhedens  

 hovedorganisation.......« Fællesmøde afholdtes den 27. februar 1987. I referatet fra mødet hedder  

 det bl.a.:
 »Sagen forhandledes.
 På baggrund af de på fællesmødet fremkomne oplysninger trak man fra  

 Hanstholm Havns Fiskeeksportørforenings Arbejdsgivergruppe uden præjudice  

 protesten tilbage. .......
 For Landsorganisationen For Dansk Arbejdsgiveri Danmark.......  

 forening........
 For Specialarbejderfor- For Hanstholm Havns Fiskebundet i Danmark.....  

 eksportørforenings Arbejdsgivergruppe.........
Thorsten Wilstrup« Referatet blev samme dag sendt til de 3 virksomheder med en skrivelse  

 underskrevet af  Thorsten Wilstrup og udfærdiget på brevpapir svarende til  

 det tidligere omtalte.
I skrivelsen hedder det bl.a.:
 »På fællesmødet blev det af LO gjort gældende, at Industrifagene  

 havde ydet støtte til de pågældende virksomheder under en lovlig varslet  

 konflikt.....
 Vi vedlægger et eksemplar af Hovedaftalen og henviser til § 2, stk. 6.
 Vi vil derfor for en god ordens skyld præcisere, at eventuelle  

 forhandlinger mellem virksomhederne og SID, Hanstholm afdeling, ikke må  

 afvises med henvisning til, at Industrifagene har forbudt virksomhederne at  

 forhandle.
 Eventuelle forhandlinger med SID, Hanstholm afdeling, om indgåelse af en  

 overenskomst kan derfor foregå efter virksomhedernes eget ønske.
Eventuelle tvivlsspørgsmål om ovenstående bedes rettet til  

 undertegnede.« Med henvisning til, at Industrifagene ifølge Specialarbejderforbundet i  

 Danmark »gennem længere tid har forhindret, at der blev oprettet  

 overenskomster med de pågældende virksomheder, ligesom man har optaget disse  

 3 virksomheder som medlemmer trods det, at 1. strejkevarsel var  

 afgivet«, anmodede Landsorganisationen i Danmark i skrivelse af 17.  

 marts 1987 Dansk Arbejdsgiverforening om afholdelse af et fællesmøde.
I  

 referatet fra mødet, der blev afholdt den 15. april 1987, hedder det bl.a.:
 »Sagen forhandledes.
 Fra arbejderside fastholdt man klagen og gjorde gældende, at  

 Industrifagenes almindelige Arbejdsgiverforening ved at optage de nævnte  

 virksomheder efter fremsendelse af strejkevarsler har brudt Hovedaftalens §  

 2, stk. 6, ligesom arbejdersiden gør gældende, at virksomhederne efter  

 indmeldelse i Industrifagenes almindelige Arbejdsgiverforening ikke vil  

 underskrive overenskomst inden godkendelse fra Industrifagenes almindelige  

 Arbejdsgiverforening, ligesom man henviser til Dansk Arbejdsgiverforenings  

 skrivelser af 13. februar 1987 til Specialarbejderforbundet i Danmarks  

 Hanstholm-afdeling.
Fra arbejdsgiverside gjorde man gældende, at det ikke var i strid med  

 Hovedaftalens § 2, stk. 6, at optage de pågældende virksomheder som  

 medlemmer.
Man gjorde endvidere gældende, at Hanstholm Havns  

 Fiskeeksportørforenings Arbejdsgivergruppe (HHFA) ikke har pålagt eller  

 frarådet de pågældende virksomheder at underskrive overenskomst.
Siden august  

 1986, da 2 af virksomhederne blev medlemmer af HHFA, har der ikke fra  

 afdelingen eller forbundet været klaget over, at HHFA skulle have handlet i  

 strid med Hovedaftalens § 2, stk. 6. Afslutningsvis oplyste man fra  

 arbejdsgiverside, at rette arbejdsgiverorganisation er HHFA.
 Fra arbejderside bestred man det af arbejdsgiversiden anførte.
 Fra arbejderside forbeholder man sig at indbringe sagen for Arbejdsretten  

 med krav om, at Industrifagenes almindelige Arbejdsgiverforening betaler en  

 efter retten fastsat bod for brud på Hovedaftalens § 2, stk. 6. ........
 For Landsorganisationen For Dansk Arbejdsgiveri Danmark........  

 forening........
 For Specialarbejderfor- For Hanstholm Havns Fiskebundet i Danmark.....  

 eksportørforenings Arbejdsgivergruppe.......
Thorsten Wilstrup« Det er oplyst, at de 3 virksomheder den 1. marts 1987 indgik overenskomst  

 med forbundets Hanstholm afdeling, således at den varslede strejke ikke blev  

 effektiv.
 Til belysning af relationerne mellem Hanstholm Havns  

 Fiskeeksportørforenings Arbejdsgivergruppe og Industrifagene har de  

 indklagede fremlagt forskelligt materiale, hvorfra skal citeres følgende:
 I lovene for Hanstholm Havns Fiskeskeportørforening hedder der bl.a.:
 »§ 2.
 Foreningens formål er i så vidt omfang som muligt at varetage medlemmernes  

 fælles interesser indenfor fiskehandelens område.
 Medlemmernes arbejdsgiverinteresser varetages af Hanstholm Havns  

 Fiskeeksportørforenings Arbejdsgivergruppe. ..........
HANSTHOLM HAVNS FISKEEKSPORTØRFORENINGS ARBEJDSGIVERGRUPPE § 13.
Medlemmer Medlemmer af Hanstholm Havns Fiskeeksportørforening..... er tillige  

 medlemmer af Hanstholm Havns Fiskeeksportørforenings Arbejdsgivergruppe.
 Arbejdsgivergruppen er tilsluttet Dansk Arbejdsgiverforening og  

 Industrifagene som organisationsmedlemmer, jfr. § 5 i Industrifagenes love.  

 Arbejdsgivergruppens medlemmer er underkastet Industrifagenes og Dansk  

 Arbejdsgiverforenings love og bestemmelser.
 § 14.
Formål Arbejdsgivergruppens formål er at varetage medlemmernes  

 arbejdsgivermæssige interesser, jfr. §§ 2 og 6 i Industrifagenes love.
 Herunder overtager Arbejdsgivergruppen forhandlingen af bestående  

 kollektive overenskomster mellem på den ene side Fiskeeksportørforeningen og  

 på den anden side SID og KAD, med det formål at lade disse overenskomster  

 afløse af Industrifagenes Fællesoverenskomst med SID og KAD, jfr.  

 Fællesoverenskomstens § 60.
 § 15.
Ledelse Arbejdsgivergruppens medlemmer vælger et forhandlingsudvalg på tre  

 personer til at føre forhandlingerne om kollektive overenskomster.  

 Forhandlingsudvalget udgør tillige foreningens bestyrelse og forestår den  

 daglige ledelse af foreningen. ..........« Som det fremgår af lovenes § 13, er Arbejdsgivergruppen tilsluttet  

 Industrifagene som organisationsmedlem.
Ved tilslutningen har  

 Arbejdsgivergruppen efter det oplyste henlagt sit sekretariat til  

 Industrifagene.
 Af love for Industrifagene fremgår, at medlemmerne deles i  

 virksomhedsmedlemmer og organisationsmedlemmer, jf. § 3, og at  

 organisationsmedlemmer er de medlemmer, som tillige er medlemmer af en eller  

 flere af de arbejdsgiverorganisationer, som er tilsluttet Industrifagene, jf.  

 § 5.
 Af arbejdsgivergruppens regnskab for året 1987 fremgår, at  

 kontingentindtægten beløb sig til knapt 245.000 kr., og at såvel årets  

 resultat som egenkapitalen var negativ.
 For Arbejdsretten er der afgivet forklaring af fdelingsformand Peter Sand  

 Mortensen, fuldmægtig  Thorsten Wilstrup, Frank Sørensen fra Thy-Fisk, Svend  

  Erik Christoffersen fra Fon-Fisk og formanden for Hanstholm Havns  

 Fiskeeksportørforening og for Arbejdsgivergruppen, forretningsfører Lars  

  Peter Kruse Trillingsgaard.
Peter Sand Mortensen har forklaret, at afdelingen har ca. 1100 medlemmer.  

 Han kommer jævnligt på havnen og har givetvis snakket overenskomst med  

 indehaverne af de 3 virksomheder, der her er tale om, efter at skrivelserne  

 af 23. maj 1986 var afsendt, og inden afdelingen sendte 1. konfliktvarsel den  

 28. juli 1986. Der kom ingen reaktion fra nogen af virksomhederne, efter at  

 varslet var sendt.
Han snakkede både før og efter med indehaverne af Thy Fisk  

 og Hanstholm Seafood, der imidlertid tilkendegav, at de ingen interesse havde  

 for en overenskomst.
Vidnet har også sagt til medlemmerne, at de skulle lægge  

 pres på virksomhederne for at få dem til at indgå overenskomst.
Det, man  

 ville have, var overenskomster, der svarede til de overenskomster, man havde  

 med tilsvarende virksomheder inden for det samme område.
Efter at to af  

 virksomhederne havde indmeldt sig i Arbejdsgivergruppen, drøftede han sagen  

 med Thorsten Wilstrup, der gav udtryk for, at en eventuel overenskomst skulle  

 forhandles med Industrifagene.
Thorsten Wilstrup har forklaret, at Arbejdsgivergruppen optræder som en  

 selvstændig arbejdsgiverorganisation på samme måde som mange andre  

 arbejdsgiverforeninger, der er tilsluttet Industrifagene.
Som sekretariat for  

 Arbejdsgivergruppen sendte man helt automatisk fra Industrifagene meddelelse  

 til de to forbund om optagelsen af to af virksomhederne som medlemmer af  

 gruppen.
Den 21. august 1986 blev han ringet op fra forbundet og orienteret  

 om den tidligere skete varsling af strejke, et forhold, som han ikke havde  

 haft kendskab til.
Han ringede straks til virksomhederne, der imidlertid  

 intet kunne oplyse.
Han bad derfor telefonisk afdelingen i Hanstholm om at  

 fremsende kopier af eventuelle varslingsskrivelser.
Man har ikke ydet  

 virksomhederne nogen form for økonomisk støtte eller rådgivning og vidste  

 simpelthen intet om, hvad der foregik.
Først på fællesmødet blev man gjort  

 bekendt med det foreliggende materiale og blev så klar over sagens  

 sammenhæng, hvorefter man trak protesterne tilbage.
Frank Sørensen fra Thy Fisk har forklaret, at han begyndte sin virksomhed  

 i 1985 og beskæftiger 2-3 mand.
Han husker ikke, om han har modtaget  

 skrivelserne fra afdelingen om oprettelse af overenskomst og om varsling af  

 strejke.
Han har aldrig sagt til Sand Mortensen, at en overenskomst ikke var  

 noget for ham.
Han havde allerede først på året 1986 rettet henvendelse til  

 Arbejdsgivergruppen for at blive medlem.
Han har ikke modtaget økonomisk  

 støtte fra gruppen.
Grunden til, at han meldte sig ind, var, at hans  

 svigerfar havde sagt, at alle på havnen var medlem.
Svend Erik Christoffersen fra Fon-Fisk har forklaret, at virksomheden i  

 1986 havde 2-3 ansatte.
Kort efter starten i 1986 blev han medlem af den  

 lokale eksportørforening og fik at vide, at han også skulle være medlem af  

 Arbejdsgivergruppen.
Han mener ikke, han har modtaget noget anbefalet brev  

 med varsling om strejke og mindes ikke at have haft samtaler om  

 organisationsspørgsmål med Sand Mortensen.
Han havde for så vidt intet imod  

 en overenskomst, men har ikke fået forevist materiale herom.
Lars Peter Kruse Trillingsgaard har forklaret, at Arbejdsgivergruppen  

 ikke har ydet de 3 virksomheder hverken økonomisk eller anden støtte, idet  

 man var bekendt med støtteforbudet i Hovedaftalen.
Som medlem af  

 Eksportørforeningen nyder man visse fordele.
De 3 virksomheder henvendte sig  

 derfor ret hurtigt efter starten af virksomhederne for at blive medlemmer og  

 fik at vide, at de samtidig skulle optages i Arbejdsgivergruppen.
Til støtte for påstandene har klagerne anført, at støtteforbudet i  

 Hovedaftalens § 2, stk. 6, var trådt i kraft, da de omhandlede virksomheder  

 indmeldte sig i Hanstholm Havns Fiskeeksportørforenings Arbejdsgivergruppe.  

 Efter arbejdsretlig teori og praksis kræves alene, at der har været ført  

 forgæves forhandlinger med henblik på opnåelse af overenskomst, og at det  

 herefter klart er bebudet, at arbejdsstandsning vil blive iværksat.
Begge  

 disse betingelser var opfyldt.
Inden afsendelsen af første konfliktvarsel  

 havde afdelingen anmodet virksomhederne om et møde for at få oprettet  

 overenskomst.
Den udeblevne reaktion på disse henvendelser må tolkes således,  

 at virksomhederne ikke ønskede at deltage i et sådant møde, og kan derfor  

 sidestilles med forgæves forhandlinger om overenskomstspørgsmålet.
Klagerne har videre anført, at støtteforbudet indebærer, at vedkommende  

 arbejdsgiverorganisation i realiteten er begrænset til at optræde som  

 procesfuldmægtig for den pågældende virksomhed, men i øvrigt må undlade at  

 foretage noget som helst til støtte for virksomheden.
Her er de indklagede  

 imidlertid gået langt videre ved at anmode om eventuelle udkast til  

 overenskomst og under en drøftelse med afdelingsformanden give udtryk for, at  

 en eventuel overenskomst nu skulle forhandles med Industrifagene.
Klagerne har endelig anført, at hovedansvaret for den skete overtrædelse  

 af støtteforbudet på påhvile Industrifagene som den overordnede organisation,  

 men at Arbejdsgivergruppen må have et vist medansvar herfor.
Da der er tale  

 om en alvorlig overenskomstkrænkelse, må der pålægges de indklagede en bod af  

 betydelig størrelse.
De indklagede har indledningsvis - med henvisning til den historiske  

 baggrund for støtteforbudet i Hovedaftalen - anført, at støtteforbudet  

 forudsætter, at der har fundet reelle forhandlinger sted, idet bestemmelsen  

 herom i Hovedaftalens § 2, stk. 6, betegner en undtagelse fra den almindelige  

 regel i § 1, hvorved hovedorganisationerne og deres medlemmer har forpligtet  

 sig til hverken direkte eller indirekte at lægge hindringer i vejen for, at  

 arbejdsgivere - og arbejdstagere - organiserer sig inden for  

 hovedorganisationernes organisatoriske rammer.
Allerede af den grund må de  

 indklagede frifindes.
For så vidt angår Industrifagene kommer hertil, at  

 denne organisation slet ikke har blandet sig i den varslede konflikt.  

 Hanstholm Havns Fiskeeksportørforenings Arbejdsgivergruppe er en selvstændig  

 juridisk enhed og har disponeret i sagen på egen hånd.
Den omstændighed, at  

 Arbejdsgivergruppen har sekretariat hos Industrifagene, kan ikke i sig selv  

 føre til, at der pålægges også Industrifagene ansvar for en eventuel  

 overtrædelse af støtteforbudet.
Og klagerne har ikke godtgjort, at der på  

 andet grundlag kan pålægges Industrifagene ansvar.
For så vidt angår et eventuelt ansvar for Arbejdsgivergruppen har de  

 indklagede videre anført, at den blotte optagelse af de 3 virksomheder som  

 medlemmer af gruppen ikke er tilstrækkelig til at statuere, at støtteforbudet  

 er overtrådt, i hvert fald ikke, når organisationen - som det må antages -  

 intet kendskab havde til, at der var varslet konflikt.
Der er heller ikke på  

 anden måde ydet virksomhederne en støtte, som kan føre til at anse  

 støtteforbudet for overtrådt.
Som allerede anført havde der ikke inden  

 indmeldelsen fundet egentlige - forgæves - forhandlinger sted, hvilket vil  

 sige, at støtteforbudet slet ikke var trådt i kraft, da virksomhederne blev  

 optaget som medlemmer af Arbejdsgivergruppen.
De indklagede har endelig  

 anført, at det vel ikke bestrides, at der var bebudet konflikt over for  

 virksomhederne, men dette blev man først bekendt med på fællesmødet.
I givet  

 fald kan der kun blive tale om en beskeden bod til Arbejdsgivergruppen.
 Arbejdsretten skal udtale:
Ved skrivelserne af 23. maj 1986 anmodede forbundets Hanstholm afdeling de  

 3 virksomheder om afholdelse af et møde med henblik på oprettelse af  

 overenskomst.
Skrivelserne blev ikke besvaret, hvorefter afdelingen den 28.  

 juli 1986 sendte 1. konfliktvarsel til virksomhederne såvel anbefalet som i  

 almindeligt brev.
Uanset grunden til den manglende besvarelse lægger  

 Arbejdsretten under disse omstændigheder til grund, at støtteforbudet i  

 Hovedaftalens § 2, stk. 6, var trådt i kraft, da meddelelserne om  

 virksomhedernes indmeldelse i Hanstholm Havns Fiskeeksportørforenings  

 Arbejdsgivergruppe fremkom henholdsvis i august 1986 for så vidt angår  

 Hanstholm Seafood og Thy Fisk og i februar 1987 for så vidt angår Fon-Fisk.
 Arbejdsgivergruppen, der ved skrivelsen af 22. august 1986 fra forbundet  

 var gjort bekendt med konfliktvarslerne, foretog efter det foreliggende ikke  

 nogen egentlig undersøgelse hos virksomhederne af, hvorvidt støtteforbudet  

 afskar videre støtte fra gruppens side, men anmodede - efter forgæves at have  

 henvendt sig til virksomhederne - i skrivelsen af 26. august 1986 afdelingen  

 om kopi af strejkevarslerne »samt forbundets eventuelle udkast til  

 overenskomst med virksomhederne.« Arbejdsretten finder, at  

 Arbejdsgivergruppen, der havde pligt til at forholde sig neutral, herved har  

 overtrådt støtteforbudet.
For så vidt angår påstanden over for Industrifagene bemærkes, at  

 arbejdsgiversidens skrivelser vel er sendt på brevpapir med Industrifagenes  

 bomærke og adresse, men med angivet afsender: Hanstholm Havns  

 Fiskeeksportørforenings Arbejdsgivergruppe, der efter det oplyste er en  

 selvstændig arbejdsgiverorganisation og overenskomstpart, og underskrevet af  

  Thorsten Wilstrup som fuldmægtig i Arbejdsgivergruppens sekretariat i  

 Industrifagene.
Under hensyn hertil og til, at arbejdsgiversiden ved  

 fællesmøderne stedse har været repræsenteret ved Dansk Arbejdsgiverforening  

 og Arbejdsgivergruppen, ikke ved Industrifagene, finder Arbejdsretten, at der  

 ikke er tilvejebragt fornødent grundlag for at anse Industrifagene for  

 medansvarlig for overtrædelsen af støtteforbudet.
Industrifagene frifindes  

 derfor.
 Den af Arbejdsgivergruppen forskyldte bod findes passende at kunne  

 fastsættes til 40.000 kr.
 T h i k e n d e s f o r r e t :
 Hanstholm Havns Fiskeeksportørforenings Arbejdsgivergruppe har handlet i  

 strid med Hovedaftalens § 2, stk. 6, ved støtte til virksomhederne Fon-Fisk,  

 Hanstholm Seafood og Thy Fisk.
 Til Specialarbejderforbundet i Danmark skal Arbejdsgivergruppen betale en  

 bod på 40.000 kr.
 Industrifagene frifindes for forbundets påstand.
Sagens omkostninger, 2.000 kr., betales af de indklagede til  

 Arbejdsretten.
NOTER (* 1) Henvisninger: Per Jacobsen s.137 ff, Knud Illum  

 s.122 f, Hasselbalch Kollektivarbejdsretten s.120 f, Christensen og Sørensen  

 s.136, K 10.944 (A 1987 s.51), K 8147 (A 1977 s.180).
