Bekendtgørelse af lov om fastsættelse af udgiftslofter for stat, kommuner og regioner for finansåret 2018 Herved bekendtgøres lov nr. 1483 af 23. december 2014 om fastsættelse af udgiftslofter for stat, kommuner og regioner for finansåret 2018 med de ændringer, der følger af § 2 i lov nr. 1745 af 22. december 2015.
 § 1. Det statslige udgiftsloft for finansåret 2018 fastsættes til 454,2 mia. kr., hvoraf det statslige delloft for driftsudgifter udgør 199,7 mia. kr., mens det statslige delloft for indkomstoverførsler udgør 254,5 mia. kr.
 Stk. 2. Det kommunale udgiftsloft for finansåret 2018 fastsættes til 232,7 mia. kr.
 Stk. 3. Det regionale udgiftsloft for finansåret 2018 fastsættes til 110,2 mia. kr., hvoraf det regionale delloft for sundhedsområdet udgør 107,3 mia. kr., mens det regionale delloft for regionale udviklingsopgaver udgør 2,9 mia. kr.
 § 2. Uanset § 1 kan finansministeren foretage en omfordeling mellem det statslige delloft for driftsudgifter og det statslige delloft for indkomstoverførsler for finansåret 2018, i det omfang det er begrundet i permanente ændringer i fordelingen af udgifter omfattet af det statslige delloft for driftsudgifter og det statslige delloft for indkomstoverførsler.
 Stk. 2. Finansministeren orienterer Folketingets Finansudvalg om omfordelinger mellem det statslige delloft for driftsudgifter og det statslige delloft for indkomstoverførsler og offentliggør oplysninger herom på Finansministeriets hjemmeside.
 § 3. Uanset § 9, stk. 2, i budgetloven omfatter det statslige delloft for driftsudgifter ikke udgifter til tilskud til offentlige serviceforpligtelser (PSO) fastsat i henhold til lov om fremme af vedvarende energi og lov om elforsyning.
 § 4. Loven træder i kraft dagen efter bekendtgørelsen i Lovtidende og har virkning for finansåret 2018.
 § 5. Loven gælder ikke for Færøerne og Grønland.
 Lov nr. 1745 af 22. december 2015 om ændring af lov om fastsættelse af udgiftslofter for stat, kommuner og regioner for finansårene 2014-2017 og lov om fastsættelse af udgiftslofter for stat, kommuner og regioner for finansåret 2018 (Konsekvenser af regeringens forslag til finanslov for 2016)1) indeholder følgende ikrafttrædelsesbestemmelse:
§ 3 Stk. 1. Loven træder i kraft dagen efter bekendtgørelsen i Lovtidende.2) Stk. 2. (Udelades) Stk. 3. § 2 har virkning for finansåret 2018.
Finansministeriet, den 8. marts 2016 Claus Hjort Frederiksen / Mogens Pedersen 1) Lovændringen vedrører § 1, stk. 1-3.
 2) Bekendtgjort i Lovtidende den 23. december 2015.
