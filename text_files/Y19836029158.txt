Sagen vedrører en række grunde der gennem en længere årrække har været  

 bortlejet fra en landbrugsejendom.
Grundene er bebygget med sommerhuse, der  

 tilhører lejerne.
Det var styrelsens opfattelse, at det er uden betydning, om  

 parterne formelt har indgået en aftale, der kun binder dem for 10 år ad  

 gangen, hvor lejeren har opført varige bygninger på det lejede areal, og hvor  

 lejeforholdet allerede har bestået i mere end 10 år.
 Det er oplyst for matrikeldiretkoratet, at De gennem en længere årrække  

 har bortlejet grunde fra Deres landbrugsejendom matr. nr......
 Grundene er bebygget med sommerhuse, der tilhører lejerne.
Husene har efter det oplyste ligget på stedet i en længere årrække og må  

 forventes at skulle opretholdes indtil videre.
Det vil være en nødvendig  

 forudsætning herfor, at sommerhusejerne fortsat kan gøre brug af grundene.
 Bortleje af en del af en samlet fast ejendom for længere tid end 10 år kan  

 imidlertid efter bestemmelserne i § 1, stk. 1, i udstykningsloven  

 (lovbekendtgørelse nr. 6 af 7. januar 1977) ikke ske, medmindre den  

 pågældende del fraskilles med egen matrikelbetegnelse.
 Lejeforholdene er således i strid med udstyknigslovens § 1. De er  

 endvidere i strid med landbrugsloven (lovbekendtgørelse nr. 603 af 30.  

 november 1978), da de udlejede grunde udgør en del af Deres landbrugsejendom.
I medfør af bestemmelserne i udstykningsloven pålægger  

 matrikeldirektoratet Dem herved at sørge for, at det ulovlige forhold bringes  

 til ophør.
Dette kan ske enten ved at de omhandlede grunde udstykkes  

 fra Deres landbrugsejendom  eller ved at lejeforholdene bringes til  

 ophør.
Hvis grundene udstykkes, vil matrikeldirektoratet ophæve  

 landbrugspligten i forbindelse med udstykningen, hvorved forholdet til  

 landbrugsloven lovliggøres.
Man gør opmærksom på, at efter udstykning af grundene vil De være frit  

 stilet mht., om De vil sælge grundene eller bortleje dem.
Lejemål vil i givet  

 fald kunne indgås for længere perioder end 10 år.
 Direktoratet er bekendt med, at x-kommune er ved at udarbejde  

 lokalplanforslag for sommerhusområdet ved ......, og at udstykning af  

 parceller i området ikke kan gennemføres, før lokalplanen er endelig  

 vedtaget.
Direktoratet fastsætter derfor en frist til lovliggørelse af forholdene på  

 4 måneder fra den dato hvor der sker offentlig bekendtgørelse om den endelige  

 vedtagelse af lokalplanen.
Inden fristens udløb må udstykningsansøgning,  

 udarbejdet af en praktiserende landinspektør, være indsendt hertil eller det  

 må være oplyst for direktoratet, at lejeforholdene er bragt til ophør.
 Øvrige ejere og lejere af de udlejede grunde i sommerhusområdet ......  

 modtager tilsvarende meddelelse herfra.
 (* 1) Offentliggjort i tidsskriftet Landinspektøren 32. bind side 234.
