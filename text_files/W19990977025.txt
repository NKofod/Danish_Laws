Kendelse fra Pressenævnet i sag nr.  

 60/1999 Frederiksberggårdens Tandklinik har ved advokat Jens  

 Zilstorff klaget til Pressenævnet over udsendelsen "Rapporten" bragt i  

 Danmarks Radio den 15. februar 1999, idet firmaet mener, at god presseskik er  

 tilsidesat.
Der er endvidere klaget over, at Danmarks Radio har afvist at  

 bringe et genmæle.
 I udsendelsen hed det bl.a.:
"Speak: Rapporten har lavet en undersøgelse  

 af tandlæger, kan vi stole på dem? Hvad forlanger de i pris? En  

 undersøgelse, skulle det vise sig, der afslører store forskelle  

 i tandlægernes behandlinger.
Men det er også en  

 undersøgelse der allerede inden det her program gik i luften, har  

 fået alvorlige konsekvenser for de involverede tandlæger, men  

 først til Rapportens testperson.
Her er Rapportens testperson.
Det er en kvinde på 38  

 år.
Hun vil nu gå ud til 7 vilkårlige udvalgte  

 tandlæger over hele landet, for at få tjekket tænderne.  

 Hvad mener de bør behandles, og hvad vil det koste? Alle tandlæger får de samme informationer.  

 Rapportens testperson fortæller, at hun ikke har været til  

 tandlæge i omkring 5 år.
På den måde er alle  

 tandlæger nødt til at lave deres egen grundige  

 undersøgelse.
Rapportens testperson fortæller også  

 tandlægerne, at hun skal ud og rejse i 1½ år.
Hun vil nu bede om  

 deres bud på, hvad der skal laves for at undgå tandproblemer  

 undervejs.
Men hvad vil være den korrekte behandling af  

 Rapportens testperson.
For at få svar på det  

 spørgsmål, opsøgte vi en ekspert fra Tandlægeskolen  

 i København.
Afdelingstandlæge  Ulla  Pallesen uddanner kommende  

 tandlæger, og her er Rapportens testperson igen, denne gang i  

 tandlægestolen hos  Ulla  Pallesen.
 U.P.: Så kigger jeg på tænderne,  

 sådan lidt ..
 Speak: Hm..
 U.P.: .. over det hele.
Speak:  Ulla  Pallesen finder 2 tænder, hun  

 mener absolut kræver behandling, fordi de gamle fyldninger, altså  

 plumper, sidder og irriterer tandkødet, så det er ved at udvikle  

 sig til tandsygdommen paradentose, men et stort indgreb er ikke  

 nødvendigt.
Det kan oven i købet skade, fordi der kan  

 være et problem med nerven i den ene tand.
 U.P.: Og der er det så, at jeg øh ..  

 har .. jeg vælger at foreslå sådan en midlertidig  

 behandling, fordi jeg synes ikke, man skal presse en stor øh .. og dyr  

 behandling igennem, hvis ikke man er sikker på, at tandens nerve har  

 det som den skal have det.
 Speak: Hm..
 Speak: Rapportens testperson er nu i  

 tandlægestolen hos den svenske overtandlæge,  Sigvard  

  Åkerman, for tandlægehøjskolen i Malmø. Han synes  

 ikke, at der skal gøres så meget ved tænderne.
 S.Å.: Generelt så synes jeg, at det er  

 vældigt fint.
Speak:  Sigvard  Åkerman er enig med  Ulla  

  Pallesen i, at de to fyldninger i overmunden skal repareres, og at der er  

 begyndende paradentose.
Han foreslår en hel enkelt behandling.
 S.Å.: Jeg polere eller pudser de her  

 tænder, fyldningerne, øh .. så at det bliver en jævn  

 overgang mellem tand og fyldning..
 Speak: Hm..
Den svenske og den danske ekspert at altså enige  

 på langt de fleste punkter.
Der skal gøres noget ved den her  

 tand, og den her tand i overmunden, og så er der den begyndende  

 paradentose.
Altså fyldningerne i de to tænder i overmunden skal  

 ordnes, der skal behandles for begyndende paradentose, og her til ja så  

 kan der komme lidt ekstra.
Det danske bud på en pris er ca. 1.300  

 kr.
(herefter bringes omtale af 6 forskellige  

 tandlægers vurderinger) Speak: Rapportens skjulte kamera er på  

 Frederiksberggårdens Tandklinik på Frederiksberg, og Rapportens  

 testperson giver de samme oplysninger som til de andre tandlæger i  

 undersøgelsen.
Tandlæge: Hvornår var du sidst til  

 tandlæge? Testperson: Det er 5 år siden.
Jeg skal ud og  

 rejse i 1½ år.
 Tandlæge: Ja..
 Testperson: Og det er i virkeligheden i den  

 sammenhæng, at jeg har taget mig sammen til at komme herop, fordi..
 Tandlæge: I flytter..
 Testperson: Jeg skal langt væk, hvor der ikke  

 lige umiddelbart er nogle tandlæger.
Speak: Herefter starter selve undersøgelsen  

 af Rapportens testperson.
Der er både en tandlæge og en  

 tandplejer til stede.
Tandplejeren kigger særligt på  

 tandkødet, og som den eneste klinik i Rapportens undersøgelse,  

 konstaterer man straks her, at der er et tidligt stadie af paradentose.
Tandplejer: Der er nogle steder 4-5 mm.
Det er et  

 udtryk for, at der er noget begyndende paradentose.
Speak: Klinikken finder altså paradentose,  

 som skal behandles, og det er jo godt, men så finder tandlægen  

 noget helt nyt.
Et hul i en tand, vi ikke har hørt om før.
 Tandlæge: Så har du et lille hul  

 deroppe i den lille kindtand, heroppe, den ligger nede i mellemrummet,  

 så der skal du have lavet en fyldning.
 Speak: Men er der overhovedet hul i tanden? Her er  

 den svenske ekspert, som undersøger Rapportens testperson grundigt for  

 at finde det hul i tanden, som Frederiksberggårdens tandlæge  

 taler om.
Speak: Tandlæge nr. 7 finder problemet med de  

 to tænder, tandlægen finder også den begyndende  

 paradentose, men så kommer der 3 tænder ekstra, hvor der er stor  

 tvivl om hullet i en af tænderne.
Prisen for alt dette hos denne  

 tandlæge: 18.020 kr.
 Speak: Altså næsten dobbelt så  

 meget som den næstdyreste, og mere end 16. 000 dyrere end det,  

 eksperterne synes er nødvendigt.
Speak: Det var her fra Frederiksberggårdens  

 Tandklinik på Frederiksberg i København, at Rapportens fik det  

 meget dyre tilbud.
Det ville vi gerne tale med tandlægen om, så  

 vi skrev til klinikken, og her er svaret.
Tandlægen er nu fyret.
Hun er  

 bortvist med øjeblikkelig varsel, skriver klinikkens ledelse.
De  

 siger, at hendes behandlingsplan ikke er i overensstemmelse med de principper  

 og krav, som man siger, at man har derinde.
Sagen har nu medført en  

 øjeblikkelig opstramning på områderne, siger altså  

 klinikkens ledelse.
Det kunne virke som om, at man forsøger at  

 fralægge sig ethvert ansvar derinde.
Spørgsmålet er  

 så, om det er rimeligt.
Det var ledelsen derinde, der havde den  

 tandlæge ansat, som gav det absolut dyreste tilbud i Rapportens  

 undersøgelse, en undersøgelse, der afslørede store  

 prisforskelle, noget der overrasker Forbrugerrådet." Klageren har anført, at der i udsendelsen foretages  

 en urigtig og usaglig sammenligning af behandlingsforslag og  

 behandlingspriser.
Klageren har i den forbindelse anført, at det er  

 ufuldstændigt og misvisende, når det i udsendelsen oplyses, at  

 tandlæge  Ulla  Pallesens vurdering var, at det ikke var  

 nødvendigt med et større indgreb, men at der alene skulle  

 foretages en behandling af to tænder samt behandling for paradentose.  

 Det forholdt sig i virkeligheden således, at  Ulla  Pallesens  

 vurdering, der blev vist, gik på en midlertidig behandling, mens det  

 ikke blev vist, at  Ulla  Pallesen endvidere havde gjort journalisten klart,  

 at det ville være nødvendigt at få lavet en krone i den  

 nærmeste fremtid.
Dette blev imidlertid udeladt af udsendelsen.
 Klageren har videre anført, at de ukorrekte og  

 misvisende sammenstillinger af oplysninger medfører, at seerne  

 bibringes en opfattelse af, at klagerens behandlingsforslag var fejlagtigt og  

 16.000 kr. dyrere end nødvendigt.
Klageren har yderligere anført, at der er sket en  

 urimelig eksponering af klagerens tandklinik, idet det er den eneste, der er  

 omtalt ved navn, og idet der tillige er foretaget optagelser uden for  

 klinikkens lokaler.
Denne fokusering forekommer endog mere usaglig og  

 urimelig, idet der i udsendelsen blev foretaget optagelser foran klinikkens  

 lokaler, mens man berettede om aflønningsformen hos danske  

 tandlæger.
 Klageren har herudover anført, at anvendelsen af  

 klip optaget med skjult kamera ikke er godkendt af klageren, og der var  

 intet, der kunne begrunde brug af skjult kamera i det foreliggende  

 tilfælde.
Klageren har i den forbindelse anført, at det  

 forhold, at der ikke blev vist klip fra de øvrige klinikker, viser, at  

 udsendelsen kunne have foretaget de samme undersøgelser, opnået  

 samme resultater og foretaget samme vurderinger, uanset om der blev anvendt  

 og brugt klip optaget med skjult kamera.
Det eneste formål med  

 anvendelsen af skjult kamera synes at have været at opnå en  

 dramatisk effekt, der kunne bibringe seerne opfattelsen af, at noget  

 odiøst foregik.
Klageren har endelig anført, at testpersonen  

 udeblev fra en af de indledende undersøgelser hos klageren.
Da  

 klageren påpegede dette og tilbød af foretage en ny  

 undersøgelse, indvilgede Rapporten i at lade testpersonen  

 undersøge på ny.
På trods heraf valgte man i udsendelsen  

 at undlade af nævne, at denne anden undersøgelse var foretaget,  

 og hvad resultatet heraf var blevet.
 Klageren har krævet, at Danmarks Radio skal bringe  

 følgende genmæle:
 "I udsendelsen "Rapporten" omhandlende tandlægers  

 patientbehandling, sendt første gang på DR 1 den 15. februar  

 1999, blev givet en ukorrekt sammenstilling af priser for behandlingsforslag  

 fra henholdsvis den af "Rapporten" udpegede ekspert, afdelingstandlæge  

  Ulla  Pallesen, og en række tandklinikker, herunder  

 Frederiksberggårdens Tandklinik.
Behandlingsforslagene var givet for "Rapportens"  

 testperson, som anonymt blev undersøgt på syv forskellige  

 tandklinikker.
Testpersonen havde til klinikken oplyst, at hun ikke havde  

 været til tandlæge i fem år og nu skulle ud at rejse i ca.  

 1½ år.
Under rejsen ville det være vanskeligt at komme til en  

 tandlæge.
 Følgende oplysninger i udsendelsen skal  

 berigtiges:
I udsendelsen blev tandklinikkens behandlingsforslag og  

  priser sammenholdt med tandlæge  Ulla  Pallesens behandlingsforslag.
I  

 udsendelsen oplyses, at  Ulla  Pallesens foreslåede behandling ville  

 koste kr. 1.300. "Rapporten" undlod imidlertid at oplyse, at dette  

 behandlingsforslag fra  Ulla  Pallesen var et forslag til en midlertidig  

 behandling.  Ulla  Pallesens fuldstændige vurdering var, at der skulle  

 følges op med behandling med bl.a. en krone, når patienten kom  

 tilbage fra udlandsrejsen.
Den samlede behandling ville beløbe sig til  

 ca. kr. 6.000.
 Da flere af tandklinikkernes behandlingsforslag indeholdt  

 en behandling svarende til den fuldstændige behandling foreslået  

 af tandlæge  Ulla  Pallesen, skulle tandklinikkernes behandlingspriser  

 have være sammenlignet med tandlæge  Pallesens behandlingspris  

 på kr. 6.000   i stedet for prisen på kr. 1.300. Udsendelsens  

 opgørelse af de såkaldte "ekstraarbejder" var dermed  

 ukorrekte.
I udsendelsen oplyses det, at der var enighed om den  

 nødvendige behandling mellem de to udpegede eksperter, nemlig  

 tandlæge  Ulla  Pallesen fra Tandlægehøjskolen i  

 København og tandlæge  Sigvard  Åkerman fra  

 Tandlægehøjskolen i Malmø. Dette var ikke korrekt, idet  

  Ulla  Pallesens samlede behandlingsforslag indeholdt efterfølgende  

 behandling med en krone.
Det gjorde tandlæge  Åkermans forslag  

 ikke.
I udsendelsen blev det oplyst, at testpersonen tillige  

 havde været til en svensk praktiserende tandlæge, som også  

 anbefalede behandling med en krone.
Den svenske praktiserende tandlæge  

 var dermed enig med bl.a.
Frederiksberggårdens Tandklinik i denne  

 behandling.
For de danske tandlæger blev behandlingen i udsendelsen  

 ukorrekt betegnet som "ekstraarbejder"   det gjorde den ikke for den svenske  

 tandlæges vedkommende.
 Frederiksberggårdens Tandklinik".
 Danmarks Radio har i en udtalelse til Pressenævnet  

 henholdt sig til den redegørelse, der blev fremsendt til klageren den  

 15. april 1999 som svar på klagerens oprindelige klage til Danmarks  

 Radio.
Danmarks Radio har i denne skrivelse anført, at der  

 er tale om uenighed om, hvordan man foretager en  

 forbrugerundersøgelse.
Danmarks Radio har i den forbindelse  

 anført, at man må opstille en række kriterier for testen  

 og overholde disse kriterier.
I udsendelsens undersøgelse var  

 kriteriet, hvad der skulle laves, inden patienten skulle ud at rejse i  

 halvandet år.
Klagerens behandlingsplan gik   ligesom de øvrige  

 tandlægers planer   på, hvad der skulle laves her og nu.
 Danmarks Radio har videre anført, at udsendelsen  

 på intet tidspunkt giver udtryk for, at klagerens behandling ud fra et  

 tandlægefagligt synspunkt er fejlagtig   undtagen der, hvor det  

 dokumenteres, at der ikke findes caries i en tand som angivet af  

 tandlægen hos klageren.
Danmarks Radio har yderligere anført, at der i  

 undersøgelsen optræder varierende grader af unødvendige  

 behandlinger.
Der er imidlertid kun ét sted, nemlig hos klageren, hvor  

 der dokumenteret opfindes et hul i en tand.
Dette falder sammen med testens  

 ubestridt dyreste behandlingsforslag.
Danmarks Radio har i den forbindelse anført, at man  

 gentagne gange forgæves har anmodet klageren om at medvirke i et  

 interview, hvor de ansvarlige kunne forklare klinikkens faglige skøn.  

 Klageren har således haft alle muligheder for at gøre rede for  

 klinikkens behandlingsforslag og   principper.
Klagerens respons har i stedet  

 været at redegøre kortfattet for, at den pågældende  

 tandlæge var blevet afskediget.
Danmarks Radio har vedrørende anvendelsen af  

 optagelser fra klagerens tandklinik anført, at dette skyldes, at denne  

 kliniks behandlingsforslag behandles ganske grundigt i udsendelsen.
Det  

 fremgår af udsendelsen, at klinikken kommer med langt det dyreste og  

 mest vidtgående behandlingsforslag, herunder at der skal laves et hul,  

 som ikke eksisterer   alene dette berettiger fuldt ud til at vise billeder af  

 klagerens klinik.
Dette gælder i øvrigt tillige for de  

 baggrundsbilleder, der bringes i forbindelse med udsendelsens oplysninger om  

 tandlægernes aflønningsform.
 Danmarks Radio har vedrørende anvendelsen af skjult  

 kamera anført, at Danmarks Radios praksis tillader brug af skjult  

 kamera, hvor dokumentationen ikke kan fremskaffes på anden måde,  

 og hvor der er tale om en samfundsmæssig interesse.
I det konkrete tilfælde er der tale om en situation,  

 hvor klinikkens ledelse har valgt at afskedige en medarbejder  

 øjeblikkeligt.
I en sådan situation stiller Danmarks Radio meget  

 høje krav til arten af dokumentationen af det faktiske  

 hændelsesforløb.
Danmarks Radio benyttede altså skjult  

 kamera for at dokumentere, at der bliver givet de samme informationer her,  

 som hos de øvrige tandlæger.
Samt for at dokumentere, hvad den  

 nu fyrede tandlæge siger i forbindelse med konstateringen af det hul i  

 tanden, som ikke er der.
Anvendelsen af skjult kamera er således ikke  

 begrundet i et ønske om at opnå en dramatisk effekt.
Det skjulte  

 kamera bruges her også til at dokumentere det for klinikken positive,  

 at klinikken konstaterer begyndende paradentose.
Det er derfor Danmarks  

 Radios opfattelse, at brugen af skjult kamera i denne udsendelse er i  

 overensstemmelse med den beskrivelse af god presseskik, der er anført  

 i Pressenævnets årsberetning for 1997.
Danmarks Radio har vedrørende klagerens tilbud om  

 at foretage en ny undersøgelse anført, at Rapporten accepterede  

 at lade testpersonen undersøge igen, denne gang af  

 cheftandlægen, fordi dette telefonisk blev fremsat som en betingelse  

 for, at klinikkens ledelse ville deltage i et interview.
Herefter insisterede  

 klageren på at betragte testpersonen som deres patient og mente, at  

 testpersonen med den nye undersøgelse havde accepteret at "glemme" det  

 første behandlingstilbud.
Klageren ville derfor ikke medvirke i et  

 interview, hvis det første behandlingstilbud blev nævnt i  

 programmet.
Disse betingelser for et interview kunne Danmarks Radio ikke  

 acceptere.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Kaare R.  

 Skou og Erling Fugl.
 Pressenævnet udtaler:
Pressenævnet bemærker indledningsvis, at  

 nævnet ikke kan tage stilling til, om behandlingsforslagene fra de  

 enkelte tandlæger var sammenlignelige.
Nævnet kan endvidere ikke  

 på grundlag fra en klage fra en tandklinik tage stilling til, om den  

 behandlingsplan, som afdelingstandlæge  Ulla  Pallesen fra  

 Tandlægehøjskolen i København fremkom med, er blevet  

 gengivet korrekt og fyldestgørende.
Pressenævnet bemærker videre, at klageren ikke  

 har godtgjort, at der i udsendelsen er bragt forkerte oplysninger, der  

 vedrører klageren.
Klageren er derfor ikke berettiget til at få  

 bragt et genmæle.
Det er Pressenævnets opfattelse, at der som  

 udgangspunkt ikke bør bringes optagelser med skjult kamera uden  

 efterfølgende samtykke.
En sådan fremgangsmåde kan kun  

 undtagelsesvis være berettiget efter en nøje afvejning i hvert  

 enkelt tilfælde af, om den samfundsmæssige interesse i at vise  

 det, der er optaget med skjult kamera vedrører så  

 væsentlige emner, at det generelle udgangspunkt kan fraviges.
Det er i  

 den forbindelse en betingelse, at de oplysninger, der fremkommer ved  

 anvendelsen af det skjulte kamera, ikke kunne være dokumenteret uden  

 anvendelse af de skjulte optagelser.
 Pressenævnet finder, at der er en klar  

 samfundsmæssig interesse i offentlig omtale af og sammenligninger  

 mellem de ydelser, der tilbydes inden for forskellige erhverv.
 I den konkrete sag finder nævnet imidlertid, at  

 anvendelsen af de skjulte optagelser først og fremmest har haft til  

 formål at vise en dialog, som ikke var nødvendig for at  

 dokumentere det, der var programmets formål, nemlig at der er meget  

 forskellige priser for behandling af den samme patient i den samme  

 situation.
 På dette grundlag finder Pressenævnet, at  

 Danmarks Radio har tilsidesat god presseskik, og nævnet udtaler sin  

 kritik af Danmarks Radio.
 I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet:
 Pressenævnet har udtalt kritik af Danmarks Radio i  

 anledning af en udsendelse i "Rapporten" om tandlægers behandling af  

 patienter og tandlægers aflønningsform.
 Frederiksberggårdens Tandklinik har klaget til  

 Pressenævnet over udsendelsen, i hvilken der blev vist skjulte  

 optagelser fra klinikken, og klinikken blev omtalt som den absolut  

 dyreste.
Pressenævnet har i anledning af klagen udtalt, at  

 der som udgangspunkt ikke bør bringes optagelser med skjult kamera  

 uden efterfølgende samtykke.
En sådan fremgangsmåde kan  

 kun undtagelsesvis være berettiget efter en nøje afvejning i  

 hvert enkelt tilfælde af, om den samfundsmæssige interesse i at  

 vise det, der er optaget med skjult kamera, vedrører så  

 væsentlige emner, at det generelle udgangspunkt kan fraviges.
Det er i  

 den forbindelse en betingelse, at de oplysninger, der fremkommer ved  

 anvendelsen af det skjulte kamera, ikke kunne være dokumenteret uden  

 anvendelse af de skjulte optagelser.
 Pressenævnet finder, at der er en klar  

 samfundsmæssig interesse i offentlig omtale af og sammenligninger  

 mellem de ydelser, der tilbydes inden for forskellige erhverv.
 I den konkrete sag finder nævnet imidlertid, at  

 anvendelsen af de skjulte optagelser først og fremmest har haft til  

 formål at vise en dialog, som ikke var nødvendig for at  

 dokumentere det, der var programmets formål, nemlig at der er meget  

 forskellige priser for behandling af den samme patient i den samme  

 situation.
 På dette grundlag finder Pressenævnet, at  

 Danmarks Radio har tilsidesat god presseskik, og nævnet udtaler sin  

 kritik af Danmarks Radio.
 København, den 16. juni 1999.
Per Sørensen, Bo Maltesen, Kaare R.
Skou og Erling  

 Fugl." Afsagt den 16. juni 1999.
