Cirkulæreskrivelse om ny postaftale og beregning af klagefrister Til samtlige ministerier Regeringen (Venstre), Socialdemokratiet, Dansk Folkeparti, Liberal Alliance, Radikale Venstre, Socialistisk Folkeparti og Det Konservative Folkeparti indgik den 3. maj 2016 en ny politisk aftale om befordringspligten for 2017-2019.
 Den nye postaftale betyder bl.a., at pligten til at levere breve fra dag-til-dag (A-breve) ophæves. Økonomibreve (B-breve) bliver herefter standardbrevet med et servicekrav på omdeling inden for 5 hverdage mod tidligere 4 hverdage.
 Aftalen betyder endvidere, at antallet af omdelingsdage reduceres, dels ved at blive nedsat til 5 hverdage om ugen, idet lørdag ikke længere er en omdelingsdag, dels ved at Post Danmark fremover kan undlade postomdeling på såkaldte mellemdage, f.eks. fredag efter Kristi Himmelfartsdag.
 Endvidere vil Post Danmark indføre en ny kategori af breve  de såkaldte Quickbreve  som vil blive omdelt 6 dage om ugen og leveret fra dag-til-dag.
 Ændringerne i befordringspligten gennemføres administrativt af transport- og bygningsministeren, jf. postlovens § 15, stk. 1. Ændringerne  på nær afskaffelsen af udligningsordningen, som skal ændres ved lov  træder i kraft pr. 1. juli 2016.
 Den nye postaftale får betydning for beregningen af klagefrister i tilfælde, hvor afgørelser sendes med fysisk post.
 Oplysninger om ændringerne findes på Post Danmarks hjemmeside www.postdanmark.dk.
Beregning af klagefrister Det fremgår af pkt. 211 i vejledning nr. 11740 af 4. december 1986 til forvaltningsloven (forvaltningslovsvejledningen), at klagefrister begynder at løbe fra det tidspunkt, meddelelsen om afgørelsen er kommet frem til parten.
 Det fremgår endvidere af vejledningen, at et brev sendt med posten i almindelighed anses for at være kommet frem dagen efter afgørelsens datering.
 Justitsministeriet har efterfølgende i cirkulæreskrivelse nr. 9189 af 10. maj 2011 om beregning af klagefrister ved afgørelser sendt som A-brev og B-brev (cirkulæreskrivelse til samtlige ministerier) tilkendegivet ministeriets opfattelse af, fra hvornår en klagefrist i almindelighed begynder at løbe, når en afgørelse sendes med posten.
Det fremgår af cirkulæret, at det er Justitsministeriets opfattelse, at der i forbindelse med beregning af en klagefrists begyndelsestidspunkt i almindelighed bør lægges til grund, at afgørelser sendt som A-brev først er kommet frem til modtageren 2 dage efter, at afgørelsen er dateret og overgivet til postbesørgelse.
For så vidt angår afgørelser sendt som B-brev, må det i almindelighed lægges til grund, at afgørelsen er kommet frem til modtageren 5 dage efter, at afgørelsen er dateret og overgivet til postbesørgelse.
 På baggrund af den nye postaftale, hvori servicekravene lempes, finder Justitsministeriet ikke, at de ovenfor opstillede formodningsregler i cirkulæreskrivelse nr. 9189 af 10. maj 2011 kan opretholdes efter den 1. juli 2016.
 Cirkulæreskrivelsen ophæves derfor.
 Det er herefter Justitsministeriets foreløbige opfattelse, at der i forbindelse med beregning af en klagefrists begyndelsestidspunkt i almindelighed bør lægges til grund, at afgørelser sendt som B-brev (efter 1. juli 2016 bruges betegnelsen brevet) efter den 1. juli 2016 først er kommet frem til modtageren 5 dage efter, at afgørelsen er dateret og overgivet til postbesørgelse.
 Overgives afgørelsen til postbesørgelse på en onsdag eller en torsdag bør det imidlertid lægges til grund, at afgørelsen først er kommet frem til modtageren den efterfølgende onsdag, dvs. henholdsvis 7 eller 6 dage efter, at afgørelsen er dateret og overgivet til postbesørgelse.
Det er endvidere Justitsministeriets foreløbige opfattelse, at der i forbindelse med beregning af en klagefrists begyndelsestidspunkt i almindelighed bør lægges til grund, at afgørelser sendt som Quickbrev er kommet frem til modtageren 2 dage efter, at afgørelsen er dateret og overgivet til postbesørgelse.
Det vil fortsat være sådan, at hvis det i det konkrete tilfælde må lægges til grund, at en afgørelse først er modtaget på et senere tidspunkt, begynder fristen først at løbe fra den dag, afgørelsen må anses for at være kommet frem.
Endvidere kan det i lovgivningen være forudsat, hvornår klagefrister på et område begynder at løbe.
Sådanne forudsætninger går i givet fald forud for det anførte ovenfor.
 Justitsministeriet vil i efteråret 2016 udstede en ny og mere fyldestgørende cirkulæreskrivelse til samtlige ministerier om beregningen af klagefrister.
 Justitsministeriet skal anmode om, at nærværende brev videresendes til de enkelte ministeriers underliggende myndigheder.
