Sambeskatning - koncernforbindelse Spørgsmål Skal A A/S sambeskattes med moderselskabet B A/S, der i øvrigt indgår i sambeskatningen med C A/S, jf. selskabsskattelovens § 31 C? Svar Spørgsmålet besvares med et "ja".
Beskrivelse af de faktiske forhold B A/S ejer 50 % af aktierne i A A/S, de resterende 50 % ejes af D ApS og E ApS.
B A/S indgår allerede i en større koncern med C A/S.
B A/S og A A/S har regnskabsår sammenfaldende med kalenderåret. Årsregnskabet for B A/S er vedlagt ansøgningen.
De nye vedtægter og aktionæroverenskomst for A A/S er vedlagt ligeledes vedlagt ansøgningen.
For indkomståret 2008 har A A/S ændret deres vedtægter.
Aktionæroverenskomsten mellem B A/S og henholdsvis D ApS og E ApS er ligeledes ændret gældende for indkomståret 2008.
Spørgers eventuelle opfattelse ifølge anmodning og bemærkninger til sagsfremstilling Efter ændringen af vedtægterne og aktionæroverenskomsten er det vores opfattelse, at A A/S skal sambeskattes med B A/S.
Som følge af dette vil A A/S indgå i sambeskatningen med C-koncernen.
Inden ændringen i aktionæroverenskomsten havde B A/S ret til at udpege 2 medlemmer til bestyrelsen, og D ApS og E ApS havde hver især ret til at udpege et medlem.
Under denne aktionæroverenskomst havde B A/S således ikke kontrol med A A/S.
Ændringen af aktionæroverenskomsten og vedtægterne medfører, at B A/S får kontrol med A A/S.
I de nye vedtægter skal bestyrelsen således bestå af 3-5 medlemmer, mod 4 i de tidligere vedtægter.
Aktinæroverenskomstens ændres således, at bestyrelsen består af 5 medlemmer, mod de tidligere 4 medlemmer.
Aktionæroverenskomsten ændres således, at B A/S indstiller 3 medlemmer til bestyrelsen, mod tidligere ét medlem i den gamle aktionæroverenskomst.
D ApS og E ApS indstiller fortsat hver især 1 medlem til bestyrelsen.
Ændringen i aktionæroverenskomsten medfører, at B A/S får bestemmende indflydelse på A A/S, gennem valg af flertal af det øverste ledelsesorgans medlemmer.
B A/S kan derfor betegnes som moderselskab for A A/S, jf. selskabsskatteloven § 31 C, stk. 2, nr. 2. Da B A/S ejer 50 % af aktierne i A A/S overholdes kravet om, at B A/S skal have aktionærstatus i A A/S.
Det er spørgers opfattelse, at B A/S har kontrol med, og derfor kan karakteriseres som moderselskab for A A/S.
De to selskaber skal derfor sambeskattes efter selskabsskattelovens § 31 C.
 SKATs indstilling har været til udtalelse hos rådgiver, som den 29. september 2008 har meddelt, at de ikke har bemærkninger hertil.
SKATs indstilling og begrundelse Ved vedtagelsen af L121 i 2005 blev selskabsskattelovens § 31 C indført.
Selskabsskattelovens § 31 C foreskriver, hvornår et selskab kan betragtes som moderselskab for et andet (datter)selskab med den betydning, at de to selskaber skal sambeskattes, da der foreligger en koncern.
 Det følger således af selskabsskattelovens § 31 C, stk. 2 fem måder, hvorpå der kan etableres en koncern.
I selskabsskattelovens § 31 C, stk. 2, nr. 1 er det et krav, at moderselskabet besidder flertallet af stemmerettighederne i datterselskabet.
Der er med flertallet af stemmerettighederne forstået en ret til at råde over mere end 50 % af stemmerne i selskabet.
 Som sagen er fremlagt ser koncernen sådan ud:
Som det fremgår af tegningen og oplysningerne fra rådgiver har B A/S ikke mere end 50 % af stemmerettighederne i A A/S.
Det er derfor ikke muligt, at der etableres en koncern efter selskabsskattelovens § 31 C, stk. 2, nr. 1.
I vedtægterne for A A/S fremgår det, at selskabet ledes af en bestyrelse på 3-5 medlemmer.
B ApS har indgået en aktionæroverenskomst med D ApS og E ApS.
Det følger af denne, at B A/S har ret til at indstille 3 bestyrelsesmedlemmer og D ApS og E ApS har ret til hver at indstille 1 bestyrelsesmedlem.
Skatterådet har i blandt andet 2006 truffet afgørelse omkring etablering af koncernforbindelse.
Der henvises især til SKM2006.107.SR.
I denne sag kom Skatterådet frem til, at selv om A kun ejede 50 % af såvel kapitalen som stemmerettighederne i C var der etableret koncernforbindelse imellem selskaberne, da A havde ret til at udpege 3 medlemmer af den øverste ledelse, bestyrelsen, som bestod af 3-5 medlemmer.
 Det er på baggrund af sagens oplysninger og SKM2006.107.SR SKATs opfattelse, at der ved ændringen af vedtægterne i A ApS samt aktionæroverenskomsten mellem B A/S, D ApS og E ApS etableres koncernforbindelse mellem B A/S, som moderselskab, og A A/S, som datterselskab.
 På baggrund af ovenstående er det SKATs opfattelse, at spørgsmålet skal besvares bekræftende.
Skatterådets afgørelse og begrundelse Skatterådet følger SKATs indstilling.
Svaret er bindende for skattemyndighederne i følgende periode I 5 år, der regnes fra modtagelsen af svaret jf.
SFL § 25, stk. 1.
