 Cirkulære om myndighedernes indberetning  

 til  

 Statens Arkiver m.v.
 I medfør af § 3, stk. 2 og 4, i Kulturministeriets  

 bekendtgørelse nr. 554 af 31. maj 2001 om offentlige arkivalier og  

 offentlige arkivers virksomhed fastsættes:
I.
Område m.v.
 § 1. Bestemmelserne i dette cirkulære  

 gælder for statslige myndigheder og domstolene (herefter benævnt  

 myndigheder).
§ 2. Det påhviler myndighederne at behandle  

 arkivalier således, at de bevares og efter aflevering til Statens  

 Arkiver kan stilles til rådighed for myndigheder og offentlighed.  

 Statens Arkiver fører tilsyn hermed.
Til brug for tilsynet skal  

 myndighederne indberette nedenstående hændelser til Statens  

 Arkiver.
II.
Indberetning om overførsel og udlån af  

 arkivalier § 3. Myndigheder, der i forbindelse med  

 overførsel af sagsområder mellem statslige myndigheder eller i  

 anden forbindelse modtager arkivalier fra andre myndigheders journal- og  

 arkivsystemer, skal afgive indberetning til Statens Arkiver herom.  

 Indberetningen skal rumme angivelse af de overførte arkivaliers  

 tilhør til arkivsystemer, gruppering, omfang og yderår.
For  

 elektroniske arkivsystemers vedkommende er en identifikation af tidligere  

 anmeldte arkivsystemer tilstrækkelig.
 Stk. 2. Overførte arkivalier skal holdes adskilt og  

 må ikke indgå i den overtagende myndigheds arkivsystemer, med  

 mindre Statens Arkiver meddeler samtykke hertil.
§ 4. Myndigheder, der i forbindelse med afgivelse  

 af sagsområder planlægger at overføre arkivalier til  

 kommunale myndigheder eller institutioner, skal afgive indberetning herom til  

 Statens Arkiver, inden overførsel finder sted.
Indberetningen skal  

 omfatte angivelse af de overførte arkivaliers tilhør til  

 arkivsystemer, gruppering, omfang og yderår.
For elektroniske  

 arkivsystemers vedkommende er en identifikation af tidligere anmeldte  

 arkivsystemer tilstrækkelig.
 Stk. 2. Statslige myndigheders arkivalier, som  

 overføres til kommunale myndigheder, forbliver statens ejendom og  

 må ikke indgå i den overtagende myndigheds arkivsystemer, med  

 mindre Statens Arkiver meddeler samtykke hertil.
 § 5. Ved privatisering af statslige institutioner  

 eller opgaver kan den myndighed, som er ansvarlig for privatiseringens  

 gennemførelse, foranstalte udlån af arkivalier til brug for  

 varetagelsen af de privatiserede opgaver.
Stk. 2. Myndigheden skal indberette sådanne udlån  

 af arkivalier til private institutioner og virksomheder m.v. til Statens  

 Arkiver.
Indberetningen skal omfatte angivelse af arkivaliernes tilhør  

 til arkivsystemer, gruppering, omfang og yderår.
For elektroniske  

 arkivsystemers vedkommende er en identifikation af tidligere anmeldte  

 arkivsystemer tilstrækkelig.
III.
Indberetning om tab eller skader på  

 arkivalier § 6. Myndighederne skal i tilfælde af tab af  

 arkivalier straks afgive indberetning til Statens Arkiver.
Indberetningen  

 skal omfatte redegørelse for tabets art og omfang.
 Stk. 2. Statens Arkiver anviser efter drøftelse med  

 myndigheden forholdsregler til eventuel rekonstruktion af væsentlige  

 oplysninger i de tabte arkivalier.
§ 7. Myndighederne skal i tilfælde af brand-  

 og vandskade eller anden mere omfattende skade på arkivalier, som de  

 opbevarer, straks afgive indberetning til Statens Arkiver.
Indberetningen  

 skal omfatte redegørelse for skadens art og omfang.
 Stk. 2. Statens Arkiver giver anvisning om udbedring af  

 væsentlige skader på arkivalier.
IV.
Ikrafttrædelse m.v.
 § 8. Cirkulæret træder i kraft den 1. december  

 2001. Samtidig ophæves §§ 2-6 i cirkulære nr. 8. af 12. januar  

 1998 om statslige myndigheders journal- og arkivsystemer.
