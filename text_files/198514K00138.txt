Nr BTL 138 Betænkning over Forslag til lov om ændring af lov om afgift af arv og gave  

 (Lempelse af arveafgiften for samlevende søskende og samlevende personer af  

 samme køn)   

 Nr L 138 1985-86, 1. samling Afgivet af skatte- og afgiftsudvalget Afgivet: 19860521 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Nogle af disse besvarelser er optrykt i et bilag til denne betænkning.
Herefter indstiller et flertal (socialdemokratiets, socialistisk folkepartis, det radikale venstres og fremskridtspartiets medlemmer af udvalget) med tilslutning fra partiet venstresocialisterne, som ikke er repræsenteret ved medlemmer i udvalget, lovforslaget til vedtagelse med de stillede ændringsforslag.
Et flertal inden for flertallet (socialdemokratiets, socialistisk folkepartis og det radikale venstres medlemmer af udvalget) ønsker endvidere at fremsætte følgende bemærkninger, som også venstresocialisterne har tilsluttet sig:
Lovforslaget har til formål at sikre samlevende personer af samme køn den samme arveafgiftsmæssige behandling som ægtefæller, idet samlevende personer af samme køn ikke kan sikre sig en lav arveafgift gennem indgåelse af ægteskab.
Dermed løser lovforslaget et stort problem for mange mennesker, som samlever med en person af samme køn.
Flertallet er dog opmærksom på, at lovforslaget ikke fuldt ud tilgodeser målgruppen, idet der kan forekomme situationer, hvor to personer af samme køn trods et årelangt fast forhold ikke har fælles bopæl, f.eks. af arbejdsmæssige årsager.
Men det er imidlertid flertallets opfattelse, at sådanne situationer vil være yderst sjældne, hvorfor problemet må løses ved udnyttelse af den fortsat eksisterende dispensationsmulighed.
Lovforslaget må i sin ændrede udformning antages at dække i nærheden af 100 pct. af den tilsigtede målgruppe.
Omvendt vil lovforslaget omfatte et beskedent antal situationer, som det ikke primært var tilsigtet at omfatte.
Det gælder typisk situationer, hvor en husbestyrerinde m/ k er af samme køn som arvelader.
Det er imidlertid ikke teknisk muligt at foretage en afgrænsning, som er så præcis, at husbestyrerindeforhold, hvor husbestyrerinden er af samme køn som arvelader, ikke omfattes.
Flertallet mener dog ikke, at det hertil knyttede problem er nævneværdig stort.
For det første er antallet af husbestyrerinder yderst begrænset.
For det andet er det ikke givet, at husbestyrerinden overhovedet arver.
Og for det tredje består langt de fleste husbestyrerinde/ arveladerforhold af to personer af forskelligt køn.
Flertallet finder det derfor ikke rimeligt, at hensynet til en teoretisk forskelsbehandling af husbestyrerindesituationer, alt efter om hun er af samme køn som arvelader eller ej, skal stille sig hindrende i vejen for løsningen af et langt større problem.
Det er slet ikke ukendt i skattelovgivningen, at der kan være vanskeligheder med at udforme reglerne så præcist, at den tilsigtede målgruppe rammes fuldt ud, samtidig med at ingen rammes utilsigtet.
I betragtning af, hvor få der ikke vil falde ind under bestemmelsen, selv om det var tilsigtet, og hvor få der utilsigtet vil falde ind under bestemmelsen, må det tværtimod siges, at lovforslaget vil virke med en særdeles høj grad af præcision.
Lovforslaget bevarer den nuværende dispensationsadgang (»arveafgiftsnedsættelse efter bevilling«), idet der fortsat vil være behov for denne, selv om et antal tilfælde, som tidligere måtte bero på dispensation, nu vil være omfattet af selve lovgivningens bestemmelser.
Der vil også kunne forekomme situationer, hvor dispensation vil være rimelig, selv om arving og arvelader er af samme køn, uden at de falder ind under den foreslåede nye bestemmelse.
Her tænkes f.eks. på den situation, at to personer af samme køn har haft et længere samlivsforhold, men hvor arbejdsmæssige eller andre grunde har gjort, at de ikke har haft fælles bopæl eller i det mindste ikke har fælles bopæl hele året.
I sådanne situationer bør der kunne ske arveafgiftsnedsættelse ved dispensation, hvis der f.eks. foreligger et vist økonomisk fællesskab.
Såfremt kravet om fælles bopæl frafaldes i en dispensationssag, er det dog flertallets opfattelse, at der til gengæld skal stilles et varighedskrav, f.eks. 5 år, således at der ikke forekommer risiko for misbrug.
Et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) indstiller lovforslaget til forkastelse ved 3.
 behandling.
Efter lovforslaget og de stillede ændringsforslag får samboende par af forskelligt køn en væsentlig ringere afgiftsmæssig stilling end par af samme køn.
Det gælder f.eks. et forlovet par, der som udgangspunkt betaler arveafgift som ubeslægtede, dog med mulighed for bevillingsmæssig nedsættelse.
Det gælder også en husbestyrerinde eller husbestyrer, der ikke har samme køn som arveladeren.
 Søskende af samme eller forskelligt køn kan efter ændringsforslag nr.
2 kun få nedsættelse til afgiftsklasse A (afkom), medens ubeslægtede samlevere af samme køn skal betale afgift efter ægtefælleskalaen.
For søskende skal samboforholdet endvidere have varet i mindst to år, medens der for de ubeslægtede samlevere af samme køn ikke stilles krav om en vis varighed.
Efter mindretallets opfattelse kan ønsket om at forbedre den afgiftsmæssige stilling for homoseksuelle par ikke med rimelighed begrunde, at der skal betales et langt større beløb i arveafgift, når arvelader og arving er af forskelligt køn, end når de af samme køn.
Det er heller ikke rimeligt, at lovforslaget stiller ugifte samboende søskende væsentligt ringere end ubeslægtede samlevere af samme køn.
Skatteministeren har i en besvarelse til udvalget redegjort for, hvor meget der efter lovforslaget skal betales i arveafgift i situationer, hvor arvingen og arveladeren er et ubeslægtet par af samme køn, og i en række andre situationer.
Det fremgår af besvarelsen, at der i en række tilfælde bliver tale om meget betydelige forskelle.
Hvis arveladeren f.eks. dør efter et halvt års samliv med arvingen, vil arveafgiften af en arv på 250.000 kr.
udgøre 20.490 kr., hvis det drejer sig om personer af samme køn, men 132.940 kr., hvis det drejer sig om en mand og en kvinde.
Ordlyden af den pågældende lovs § 3, stk. 6, gør det ikke muligt at give de berørte arvinger en lige så gunstig stilling, som de ubeslægtede samlevere af samme køn får efter ændringsforslaget.
Det hænger bl.a. sammen med, at det ifølge § 3, stk. 6, er en betingelse, at parterne har boet sammen »i længere tid«, eller  

 at arvingen har været økonomisk afhængig af arveladeren.
Ændringsforslag Af et flertal (S, SF og RV):
Til § 1 1) Nr. 1 affattes således:
 »1. I § 2, stk. 1, litra A, indsættes efter litra a som nyt litra:
»b) samlever af samme køn, der ikke er slægtsarving, når denne havde fælles bopæl med arveladeren ved dødsfaldet, eller når den fælles bopæl er ophørt alene på grund af institutionsanbringelse, forudsat at både arvelader og arving ved dødsfaldet var ugifte (herunder fraseparerede, fraskilte, enker eller enkemænd),».
Litra b-f bliver herefter litra c-g.« 2) Nr. 2 affattes således:
»2. I § 2, stk. 1, litra A, 1. pkt., affattes litra e, der bliver litra f, således:
»f) søskende, der har haft fælles bopæl med arveladeren i de sidste 2 år før dødsfaldet, eller hvor en mindst 2-årig fælles bopæl er ophørt alene på grund af institutionsanbringelse, men med bevarelse af økonomisk fællesskab af ikke uvæsentligt omfang mellem arvelader og arving, forudsat at både arveladeren og arvingen ved dødsfaldet var ugifte (herunder fraseparerede, fraskilte, enker og enkemænd),».
Til § 2 3) Bestemmelsen affattes således:
»§ 2 Loven har virkning for afgiftspligt, der indtræder efter lovens ikrafttræden.« BEMÆRKNINGER Til nr. 1 De væsentligste ændringer i forhold til det oprindelige lovforslag er, at samboende søskende eller samboende personer, som på anden måde er slægtsarvinger, ikke vil være omfattet af den lavere arveafgift.
Herved imødekommes den indvending, som er fremsat af bl.a. skatteministeren, hvorefter der ville ske en forskelsbehandling mellem på den ene side forældre/ barn-forhold, når de var af samme køn, og på den anden side forældre/ barn-forhold, når de var af forskelligt køn.
På samme måde undgås forskelsbehandling af samboende søskende, alt efter om de var af forskelligt eller af samme køn.
Endvidere præciseres det, at arveafgiften fortsat betales efter ægtefælleskalaen, selv om den ene part har måttet forlade den fælles bopæl for at flytte på institution, typisk plejehjem.
Til nr. 2 Ændringen indebærer, at muligheden for den lavere arveafgift mellem samboende søskende bevares, selv om den ene part er anbragt på institution.
Forudsætningen for, at arveafgiftslempelsen kan bevares, er, at den fælles bopæl er ophørt alene som følge af institutionsanbringelsen.
I praksis vil institutionsanbringelse typisk være plejehjemsanbringelse.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilag Nogle af udvalgets spørgsmål til ministeren for skatter og afgifter og dennes besvarelse heraf Spørgsmål 2:
Vil ministeren oplyse, hvor stor en arveafgift der i følgende tilfælde skal betales af en arv på henholdsvis 100.000 kr., 250.000 kr. og 500.000 kr. under hensyntagen til det i betænkningsudkastet stillede ændringsforslag og i øvrigt under anvendelse af den gældende nedsættelsespraksis efter arveafgiftslovens § 3, stk. 6.
 a) Arving og arvelader er ugifte, af samme køn og ubeslægtede.
Arvelader dør ved et ulykkestilfælde efter at have boet sammen med arvingen i knap 1/2 år.
 b) Arving og arvelader er af forskelligt køn og ubeslægtede.
Arvelader dør ved et ulykkestilfælde efter at have boet sammen med arvingen i knap 1/2 år.
c) Arving og arvelader er ugifte søskende.
Arvelader dør ved et ulykkestilfælde efter at have boet sammen med arvingen i knap 1/2 år.
 d) Arvingen er barn af arveladeren.
 e) Arvingen var gift med arveladeren.
 Svar:
 Arveafgiftsbeløbene vil blive følgende i de 5 situationer:
Arving og arvelader Arvens størrelse Arveafgift at betale kr.
a) Ugifte, af samme køn, ubeslægtede og samboende et halvt år 100.000 90 250.000 20.490 500.000 67.990 b) Forskelligt køn, ubeslægtede og samboende et halvt år 100.000 40.940 250.000 132.940 500.000 302.940 c) Ugifte søskende, samboende et halvt år 100.000 27.310 250.000 96.810 500.000 234.310 d) Barn arver forældre 100.000 5.990 250.000 27.990 500.000 72.990 e) Ægtefæller 100.000 90 250.000 20.490 500.000 67.990 Spørgsmål 3:
Ministeren bedes oplyse, i hvilket omfang dispensationer efter den gældende lovs § 3, stk. 6, vil kunne give ubeslægtede samlevende af forskelligt køn en lige så gunstig stilling som den, der efter det i betænkningsudkastet stillede ændringsforslag gives ubeslægtede samlevende af samme køn.
Det forudsættes igen, at arveladeren dør ved et ulykkestilfælde efter at have boet sammen med arvingen i knap 1/2 år.
 Svar:
§ 3, stk. 6, gør det ikke muligt ved dispensation at give gruppen ubeslægtede samlevende arvinger af forskelligt køn en lige så gunstig stilling som den, de ubeslægtede samlevere af samme køn får efter ændringsforslaget.
Det hænger bl.a. sammen med, at den fælles bopæl ifølge § 3, stk. 6, skal have bestået »i længere tid«, for at arveafgiften kan nedsættes til en lavere afgiftsklasse.
Efter lovforslaget beregnes der derimod ægtefælleafgift for de ubeslægtede samlevere af samme køn, blot der ved dødsfaldet foreligger fælles bopæl.
 Spørgsmål 4:
Kan ministeren bekræfte, at lovforslaget medfører, at en husbestyrerinde, der arver det ægtepar, hun har været hos gennem et langt liv, ikke skal betale samme arveafgift, hvis hustruen lever længst og arven udbetales efter hendes død, som hvis manden bliver den længstlevende og arven udbetales ved hans død? Svar:
Hvis arven udbetales ved hustruens død, skal husbestyrerinden ifølge lovforslaget betale ægtefælleafgift.
Hvis arven udbetales ved mandens død, må husbestyrerinden søge bevillingsmæssig nedsættelse, som det er tilfældet i dag.
Nedsættelse vil da blive givet i henhold til den gældende nedsættelsespraksis, og efter denne nedsættes der aldrig til ægtefælleafgift.
 Spørgsmålet må således besvares bekræftende.
 Spørgsmål 5:
Hvilke slægtninge er slægtsarvinger? Svar:
Slægtsarvinger er den kreds af personer, som ifølge arvelovens kapitel 1 har legal arveret.
Kredsen omfatter arveladers ægtefælle, børn og deres livsarvinger, forældre og deres livsarvinger samt bedsteforældre og deres børn.
Adoption giver samme arveretlige stilling som virkeligt slægtskab.
 En persons fjerneste slægtsarvinger er bedsteforældres børn.
 En farbror og nevø er slægtsarvinger.
 To fætre er derimod ikke slægtsarvinger.
