Skriftlig fremsættelse (2. oktober 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af registreringsafgiftsloven og forskellige andre love (Styrket regelefterlevelse på motorområdet, skærpet bødepraksis ved overtrædelse af registre-ringsafgiftsloven og øvrige punktafgiftslove og øvrige tilpasninger af reglerne på motorområdet) (Lovforslag nr.
L 24) Med dette lovforslag ønsker regeringen at gennemføre dele af Aftale om styrket regelefterlevelse på motorområdet, som er indgået mellem Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Alternativet og Liberal Alliance den 2. april 2019.
Lovforslaget har således til formål at gennemføre en række initiativer, der skal øge regelefterlevelsen og mindske risikoen for svig på motorområdet.
Det skyldes, at Motorstyrelsen har konstateret en række udfordringer med selvanmelderordningen for biler, der eksporteres, hvormed der udbetales eksportgodtgørelse på et forkert grundlag, ligesom der er konstateret systematisk snyd med for eksempel toldsynet.
 Lovforslaget implementerer dele af aftalen, herunder afskaffelse af selvanmelderordningen ved eksport af brugte køretøjer, indførelse af gebyr ved eksport af brugte køretøjer, ændring af regler for toldsyn ved eksport af brugte køretøjer, ændring af reglerne for udbetaling af eksportgodtgørelse, ophævelse af regel om nedsættelse af registreringsafgift ved første registrering af brugte biler og motorcykler i Danmark og skærpet bødepraksis.
 Derudover omfatter lovforslaget også en række øvrige ændringer på motorområdet, herunder ændring af kontrolbestemmelserne i registreringafgiftsloven, indførelse af tvangsbøder ved kontrol af registreringsafgift, indsættelse af en manglende EU-note, videregivelse af oplysninger fra Køretøjsregisteret til andre EU lande via Eucaris, straks-ibrugtagning af leasingkøretøjer ved betaling af forholdsmæssig registreringsafgift, ændring af leasingaftaler ved betaling af forholdsmæssig registreringsafgift, ophævelse af krav om anvendelse af standardformularer ved betaling af forholdsmæssig registreringsafgift og indsættelse af bestemmelser om afgørelseskompetence i brændstofforbrugsafgiftsloven og vægtafgiftsloven.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
