Fremsat den 1. december 2020 af Stén Knuth (V), Bertel Haarder (V), Karsten Lauritzen (V), Kim Valentin (V), Dennis Flydtkjær (DF), Marianne Jelved (RV), Kathrine Olldag (RV), Katrine Robsøe (RV), Birgitte Bergman (KF), Lars Boje Mathiesen (NB) og Henrik Dahl (LA) Forslag til folketingsbeslutning om at undtage mindre foreninger fra hvidvaskningsregler og persondataforordningen Folketinget pålægger regeringen inden udgangen af folketingsåret 2020-21 at sikre den nødvendige hjemmel til, at foreninger med en begrænset økonomi kan undtages fra hvidvaskningsreglerne, og at undersøge, om Danmark i højere grad kan anvende undtagelsesbestemmelserne i persondataforordningen (GDPR) til gavn for foreningslivet.
Bemærkninger til forslaget En del af beslutningsforslaget er en genfremsættelse af beslutningsforslag nr.
B 139 fra folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 139 som fremsat.
Kulturudvalget afgav den 24. juni 2020 beretning over beslutningsforslag nr.
B 139 (om at styrke foreningslivet og frivillighedssektoren i Danmark). Det fremgår af beretningen, at udvalget bl.a. så frem til, at det skal undersøges, om Danmark i højere grad kan anvende undtagelsesbestemmelserne i persondataforordningen til gavn for foreningslivet.
Herudover så udvalget frem til de fortsatte drøftelser mellem kulturministeren og Folketingets partier om, hvordan man i fællesskab kan styrke foreningslivet og frivilligsektoren.
Udvalget noterede sig samtidig i beretningen, at kulturministeren ville indkalde partierne til drøftelser i efteråret 2020 vedrørende en styrkelse af foreningslivet og frivilligsektoren i Danmark.
Forslagsstillerne bemærker, at der ikke er nogen fremdrift i de lovede drøftelser.
Derfor fremsættes dette beslutningsforslag, hvis hensigt er at fjerne noget af bureaukratiet fra vores foreninger, så foreningerne får de bedste rammer for at virke, uden at der samtidig åbnes op for kriminelle bagmænd og andre, der ønsker at snyde.
Kampen mod hvidvask koster Foreningsdanmark mange penge, fordi bankernes hvidvaskkontrol er en væsentlig kilde til stigende gebyrer.
Dette belaster foreningernes økonomi tungt.
For f.eks. en lille skakklub er det svært at forstå, hvorfor man skal betale 1.000 kr. årligt for at have en bankkonto med et indestående på eksempelvis 5.000 kr.
Derfor skal det undersøges, om det er muligt at fastsætte en bagatelgrænse for foreninger med få transaktioner og et mindre indestående.
De eksisterende regler gør det besværligt for foreningerne, der skal betale høje gebyrer, og det afholder også frivillige fra at sidde i foreningernes bestyrelser.
 Derfor finder forslagsstillerne, at små foreninger med en begrænset økonomi bør fritages for de kontrolkrav bankerne stiller, i det omfang det er muligt i henhold til hvidvaskningsloven.
 Forslagsstillerne ønsker, at regeringen undersøger, hvad en sådan bagatelgrænse for foreninger kan være, og derefter fremsætter lovforslag, der har til formål at fastsætte en bagatelgrænse for, hvornår foreninger kan undtages fra hvidvaskningsreglerne.
Herudover skal regeringen undersøge, om Danmark i højere grad kan anvende undtagelsesbestemmelserne i persondataforordningen til gavn for foreningslivet.
Det er ikke hensigtsmæssigt, hvis Danmark grundlæggende stiller de samme krav om behandling af persondata til en lille badmintonklub som til en stor virksomhed eller en offentlig myndighed.
Det tyder på overimplementering, da der er en række undtagelsesbestemmelser i persondataforordningen.
 Forslagsstillerne ønsker derfor, at det i løbet af indeværende folketingsår undersøges, hvordan implementeringen kan ændres, så der tages hensyn til de helt særlige forhold i dansk foreningsliv.
Skriftlig fremsættelse Stén Knuth (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at undtage mindre foreninger fra hvidvaskningsregler og persondataforordningen.
(Beslutningsforslag nr.
B 101) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
