 I en sag om invalidepension til en ugift kvinde, der levede i fast  

 samliv, og som havde to børn med samleveren, fandtes bedømmelsesgrundlaget at  

 være husligt arbejde i hjemmet, idet ansøgerens tilknytning til  

 arbejdsmarkedet havde været ubetydelig under det 12-årige samliv.
 REDEGØRELSE FOR SAGEN:
En kvinde, der siden 1968 havde levet sammen med en mand, med hvem hun  

 havde to børn, søgte invalidepension i 1980 som 29-årig.
Ansøgeren havde ikke  

 haft erhvervsarbejde under samlivet, bortset fra et kortvarigt arbejde i  

 1974. Manden havde i 1982 modtaget arbejdsløshedsdagpenge med ca. 94.000 kr.
Lægeligt var det oplyst, at ansøgeren var neurastenisk og havde  

 hjertesymptomer.
Der var imidlertid ikke påvist nogen alvorlig hjertelidelse.
 AFGØRELSEN, DER KLAGES OVER:
 Revaliderings- og pensionsnævnet havde givet afslag på invalidepension.  

 Nævnet havde fundet, at ansøgeren hverken bedømt i husligt arbejde i hjemmet  

 eller i supplerende erhvervsarbejde opfyldte betingelserne for  

 invalidepension.
 KLAGEN TIL ANKESTYRELSEN:
 Sagen blev anket af ansøgeren.
 ANKESTYRELSENS AFGØRELSE:
Ankestyrelsen fandt, at bedømmelsesgrundlaget var husligt arbejde i  

 hjemmet.
Ankestyrelsen lagde herved vægt på varigheden af samlivet, at parret  

 havde fælles børn, og at ansøgerens tilknytning til arbejdsmarkedet havde  

 været ubetydeligt under samlivet.
 Ankestyrelsen tiltrådte herefter afslaget på invalidepension, idet  

 ansøgerens erhvervsevne ikke fandtes nedsat med mindst halvdelen efter de  

 dagældende regler i § 3 i lov om invalidepension.
