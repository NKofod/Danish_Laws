Fremsat den 10. december 2019 af Pernille Vermund (NB), Peter Seier Christensen (NB), Lars Boje Mathiesen (NB) og Mette Thiesen (NB) Forslag til folketingsbeslutning om at begrænse offentlige ydelser til udlændinge Folketinget pålægger regeringen i folketingssamlingen 2019-20 at fremsætte de nødvendige lovændringer, for at retten til offentlig overførselsindkomst for nytilkomne udlændinge med opholdstilladelse ophører efter 3 måneders ophold i Danmark.
Bemærkninger til forslaget Finansministeriet har påvist, at offentlige udgifter til ikke-vestlige indvandrere og efterkommere i 2016 udgjorde 35 mia. kr. (»Økonomisk Analyse: Indvandreres nettobidrag til de offentlige finanser i 2016«, Finansministeriet, april 2019). Ifølge befolkningsprognoser fra Danmarks Statistik vil indvandrere og efterkommere i de kommende årtier udgøre en stigende andel af den samlede befolkning på trods af reduktionen i antallet af nytilkomne asylansøgere (»Indvandrere i Danmark 2018«, Danmarks Statistik, november 2018). En stor del af udgiften til indvandrere og efterkommere skyldes offentlige ydelser, jf. svar på FIU alm. del  spm. 1, folketingsåret 2017-18.
Danskernes penge skal ikke bruges på at forsørge udlændinge.
Det vil i længden undergrave vores velfærdssamfund og erodere fundamentet under det danske værdifællesskab.
 Ved at stille krav om selvforsørgelse til alle udlændinge vil incitamentet for produktive udlændinge til at søge til Danmark for at bidrage positivt til samfundet blive forstærket, og incitamentet for udlændinge uden lyst eller evne til at forsørge sig selv vil formindskes.
Det vil være en positiv udvikling for både danskere og tilrejsende udlændinge, som årtiers fejlslagen udlændinge- og integrationspolitik ikke har evnet at skabe.
Integration i det danske samfund bør være et personligt ansvar  ikke en offentlig opgave.
 Udlændinge bør, mens de bor og arbejder i Danmark, desuden tegne en obligatorisk forsikring mod arbejdsløshed og tegne pension.
Skriftlig fremsættelse Pernille vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at begrænse offentlige ydelser til udlændinge.
(Beslutningsforslag nr.
B 56) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
