Bilag 1 Bilag 2 Bilag 3 Bekendtgørelse om betaling for plantesundhedskontrol m.m.1) I medfør af § 1, stk. 3, nr. 9, i lov om frø, kartofler og planter, jf. lovbekendtgørelse nr. 195 af 12. marts 2009, § 11 i lov om planteskadegørere, jf. lovbekendtgørelse nr. 198 af 12. marts 2009, og § 5 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbrug m.v. (landbrugsstøtteloven), jf. lovbekendtgørelse nr. 445 af 23. april 2010, samt efter bemyndigelse fastsættes:
Betaling for registrering § 1. Virksomheder, der er registreret efter bekendtgørelse om planter skal betale registreringsgebyr som fastsat i bilag 1, nr. 1.
 Stk. 2. Virksomheder, der er registeret efter bekendtgørelse om udførelse af planter og planteprodukter skal betale registreringsgebyr som fastsat i bilag 2, nr. 1.
 Stk. 3. Importører, der er registreret efter bekendtgørelse om indførsel af planter og planteprodukter m.m. skal betale registreringsgebyrer som fastsat i bilag 3, nr. 1.
 § 2. Uanset bestemmelserne i § 1 skal en registreret virksomhed, der har betalt registreringsgebyr og som omregistreres i forbindelse med ejerskifte, ikke betale dette gebyr på ny.
 § 3. Virksomheder der kun er registreret en del af året kan ikke kræve tilbagebetaling eller afkortning af det årlige registreringsgebyr.
Avls og omsætningskontrol § 4. Til dækning af Plantedirektoratets omkostninger ved administration og kontrol i henhold til bekendtgørelse om planter betales gebyrer som fastsat i bilag 1, nr. 2.
 Kontrol m.v. ved udførsel.
 § 5. Til dækning af Plantedirektoratets omkostninger ved administration og kontrol i henhold til bekendtgørelse om planter og bekendtgørelse om udførsel af planter og planteprodukter m.m. betales gebyrer som fastsat i bilag 2.
Partikontrol m.v. ved udførsel af planter og visse planteprodukter § 6. For kontrol og udstedelse af EU informationsdokument, plantesundheds- eller reeksportcertifikat ved udførsel af planter og planteprodukter, jf. dog § 7, og for kontrol og udstedelse af kontrolattest for friske frugter og grøntsager betales gebyr som fastsat i bilag 2, nr. 2, hvis forsendelsen er anmeldt skriftligt samme dag senest kl. 9:00 til inspektion senest kl. 16:00 og ekspeditionen kan afsluttes inden kl. 17:00.
 Stk. 2. Er forsendelsen ikke endeligt sammensat, mærket og klar til kontrol senest kl. 16:00 og kan ekspeditionen ikke afsluttes inden kl. 17:00 betales forhøjet gebyr, jf. bilag 2 nr. 2. Forhøjet gebyr betales endvidere for kontrol og udstedelse af certifikater og kontrolattester for forsendelser anmeldt på hverdage til inspektion på hverdage mellem kl. 17:00 og kl. 8:00 samt på lørdage, søndage og helligdage samt grundlovsdag, juleaftensdag og nytårsaftensdag.
 Stk. 3. For forsegling og mærkning af forsendelser under kontrolbesøg faktureres for Plantedirektoratets tidsforbrug med tillægsgebyr jf. bilag 2, nr. 2b, hvis tidsforbruget inkl. partikontrol strækker sig ud over 1 time.
 Stk. 4. Hvis Plantedirektoratet ved bestillingen af EU informationsdokument, plantesundheds- eller reeksportcertifikat vurderer, at der ikke er behov for at gennemføre fysisk partikontrol forud for udstedelse, betales der gebyr som fastsat i bilag 2, nr. 3 eller 4. Levering af EU informationsdokument, plantesundheds- eller reeksportcertifikat på anden måde end ved afhentning eller ved almindelig postbefordring betales af virksomheden efter regning.
 Administrativ kontrol m.v. ved udførsel af frø og vegetabilske konsumvarer mv.
 § 7. For administrative kontrol og udstedelse af EU informationsdokument, plantesundheds- eller reeksportcertifikat ved udførsel af frø og vegetabilske konsumvarer m.v. betales gebyr som fastsat i bilag 2, nr. 3 eller nr. 4.
 Stk. 2. For Plantedirektoratets tidsforbrug til vurdering af den fremsendte dokumentation, samt udfærdigelse af dokument eller certifikat udover ½ time, betales tillægsgebyr jf. bilag 2, nr. 3 c eller nr. 4 c.
Stk. 3. Bestillinger på plantesundhedscertifikater for frø og konsumvarer, der skal udføres, kan mod betaling af et tillæg til certifikatgebyret behandles forud for tidligere modtagne bestillinger.
I hastende tilfælde betales et tillæg på 50 % af certifikatgebyret.
I meget hastende tilfælde betales tillige et tillæg på 400 kr. jf. § 1, stk. 6, i lov om før kartofler og planter.
 Stk. 4. Levering af EU informationsdokument, plantesundheds- eller reeksportcertifikat på anden måde end ved afhentning eller ved almindelig postbefordring betales af virksomheden efter regning.
 § 8. Hvis Plantedirektoratet vurderer, at der er behov for at gennemføre fysisk partikontrol forud for udstedelse af plantesundhedscertifikat betales gebyr efter bestemmelserne i § 6 jf. bilag 2, nr. 2.
Tilstedeværelsesaftale § 9. Plantedirektoratet kan tilbyde registrerede virksomheder, at indgå en »tilstedeværelsesaftale« i forbindelse med kontrol og udstedelse af plantesundheds- eller reeksportcertifikat.
Stk. 2. Virksomhedens anmodning om tilbud på en tilstedeværelsesaftale skal indeholde oplysninger om den ønskede tilstedeværelsestid pr. dag og antal tilstedeværelsesdage pr. uge eller måned.
Tidsrummet skal udgøre min. 1 sammenhængende time og som udgangspunkt være placeret inden for normal arbejdstid.
Anmodningen skal endvidere indeholde oplysninger om typen af frø, vegetabilske konsumvarer eller planteprodukt m.v., der forventes eksporteret, det forventede antal partier heraf samt modtagerland(e).
Stk. 3. Plantedirektoratet afgiver på baggrund af virksomhedens oplysninger tilbud på en fast pris og det antal certifikater, der kan forventes udstedt under tilstedeværelsestiden.
Indgås der aftale på baggrund af tilbuddet, betaler virksomheden ikke de i bilag 2, fastsatte gebyrer for certifikater m.v. der udstedes i løbet af tilstedeværelsestiden, og virksomheden kan ikke rekvirere hastebehandling efter § 7, stk. 3.
 Stk. 4. Aftale om kontrol på virksomheden tilsidesætter ikke Plantedirektoratets muligheder for at foretage fysisk kontrol efter bestemmelserne i bekendtgørelse om udførsel af planter og planteprodukter m.m.
Kontrol ved indførsel § 10. Til dækning af Plantedirektoratets omkostninger ved administration og kontrol i henhold til bekendtgørelse om indførsel af planter og planteprodukter m.m. betales gebyrer som fastsat i bilag 3.
 Stk. 2. For dokumentkontrol, identitetskontrol og plantesundhedskontrol ved indførsel på hverdage mellem kl. 17.00 og kl. 7.00 samt på lørdage, søndage og helligdage samt grundlovsdag, juleaftensdag og nytårsaftensdag betales forhøjet gebyr som fastsat i bilag 3.
Betalingsfrist § 11. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 § 12. Bekendtgørelsen træder i kraft den 1. januar 2011.
 Stk. 2. Bekendtgørelse nr. 563 af 28. maj 2010 om betaling for plantesundhedskontrol m.m. ophæves.
Plantedirektoratet, den 15. december 2010 Ole P.
Kristensen / Dorthe Nielsen Bilag 1 Gebyrer for avls- og omsætningskontrol Bilag 2 Gebyr for kontrol og udstedelse af plantesundhedscertifikater, reeksportcertifikater og kontrolattester Bilag 3 Gebyrer for kontrol af partier af planter og planteprodukter ved indførsel 1) Bekendtgørelsen indeholder bestemmelser, der gennemfører dele af Det Europæiske Fællesskabs rådsdirektiv 2000/29/EF af 8. maj 2000 om foranstaltninger mod indslæbning i Fællesskabet af skadegørere på planter eller planteprodukter og mod deres spredning inden for Fællesskabet (EFT 2000, L 169, s 1) som senest ændret ved Kommissionens direktiv 2009/7/EF af 10. februar 2009 (EUT 2009, L 40, s. 12).
