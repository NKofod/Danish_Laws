Skriftlig fremsættelse (3. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove. (Variabel forrentning ved ikke rettidig betaling og  

 ansættelsesændringer, rente ved indbetaling af foreløbig  

 skat efter indkomstårets udløb samt ændring af  

 procenttillæg og procentgodtgørelse for personer og selskaber  

 m.v.).
(Lovforslag nr.
L 123).
 Lovforslaget indgår i aftalen om Finansloven for  

 2000 mellem Regeringen, Socialistisk Folkeparti, Centrum Demokraterne og  

 Enhedslisten.
 Lovforslaget indeholder tre hovedpunkter.
For det første foreslås, at den maksimale  

 rentefri indbetaling af restskat pr. 1. juli i året efter  

 indkomståret forhøjes fra 25.000 kr. til 40.000 kr.
Hvis der  

 ønskes indbetalt mere end 40.000 kr., skal indbetaling af den del, der  

 overstiger 40.000 kr., ske senest den 15. marts.
Indtil denne dato kan der  

 foretages ubegrænsede indbetalinger, hvilket indebærer en  

 måneds udskydelse af den gældende frist.
Til gengæld  

 foreslås et rentetillæg på 2 pct., når de samlede  

 indbetalinger efter indkomstårets udløb overstiger 40.000 kr.  

 Restskat, der ikke overstiger 40.000 kr., kan med andre ord indbetales  

 rentefrit efter indkomstårets udløb.
Ændringerne tilstræber at skabe en rimelig  

 balance mellem to modsatrettede hensyn.
På den ene side er muligheden  

 for at indbetale foreløbige skattebeløb efter  

 indkomstårets udløb - med de gældende regler - udtryk for  

 en rentefri kredit med skattebetalingen, der modvirker den samtidighed i  

 beskatningen, der tilstræbes.
Således indeholder de  

 gældende regler et incitament for den skattepligtige til at forholde  

 sig passiv, hvis forskudsregistreringen og dermed den løbende  

 skattebetaling er for lav.
Inden 15. februar 1999 blev der indbetalt ca. 6  

 mia. kr. i foreløbig skat vedrørende indkomståret  

 1998.
På den anden side må der accepteres en vis  

 afvigelse mellem de foreløbigt betalte skatter og den skat, der  

 beregnes efter indkomstårets slutning, før den opnåede  

 kredit med skattebetalingen skal forrentes.
Dette synspunkt tilgodeses af  

 udskydelsen af 15. februar-fristen til 15. marts og forhøjelsen af den  

 maksimale indbetaling efter denne frist til 40.000 kr.
 Det vil fortsat være fordelagtigt for personer at  

 foretage frivillige indbetalinger for at fjerne en eventuel restskat, og  

 personer, der foretager »for store« frivillige indbetalinger straffes ikke,  

 idet rentetillægget tilbagebetales, i det omfang den frivillige  

 indbetaling medfører en senere udbetaling af overskydende skat.
For det andet foreslås en nedsættelse  

 af procentgodtgørelsen vedrørende overskydende skat for  

 personer fra 3 pct. til 2 pct. og for selskaber fra 6 pct. til 4 pct. og en  

 nedsættelse af restskattetillægget for selskaber fra 11,75 pct.  

 til 10 pct.
Samtidig foreslås tillægget ved frivillig indbetaling  

 af acontoskat for selskaber ændret fra 1,5 pct. til 1 pct.
Dette  

 renteniveau tilgodeser dels ønsket om en rimelig forrentning af  

 overskydende skat dels ønsket om at bevare procenttillæggenes  

 positive indvirkning på restanceinddrivelsen.
For det tredje foreslås, at der  

 indføres variabel forrentning ved ikke rettidig betaling og ved  

 ansættelsesændringer på person- og  

 selskabsskatteområdet.
Rentesatserne skal efter forslaget variere med  

 markedsrenten på samme måde, som rentesatserne for indholdelses-  

 og afgiftspligtige foreslås at skulle variere i det forslag til lov om  

 opkrævning af skatter og afgifter, som jeg fremsatte den 6. oktober  

 1999 (L 19).
Det foreslås, at ændringerne tillægges  

 virkning for overskydende skat, restskat og indbetalinger af foreløbig  

 skat vedrørende indkomståret 2000 og senere indkomstår.  

 Indførelsen af variabel rente tillægges virkning for renter, der  

 påløber den 1. januar 2002 eller senere.
Skatteministeren  kan  

 dog tillægge den variable rente virkning fra et tidligere tidspunkt,  

 hvis systemmæssige hensyn tillader det.
 Fremrykningen af frivillige indbetalinger skønnes  

 at medføre et  engangsprovenu på skønsmæssigt ½  

 mia. kr. i finansåret 2000. Fra og med 2001 skønnes forslagene  

 at medføre et (netto)provenu for staten på ca. 240 mill. kr.  

 årligt.
 Lovforslaget skønnes at medføre  

 engangsudgifter på 3,1 mill. kr. til information og tilretning af  

 henholdsvis person- og selskabsskattesystemer.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets hurtige og  

 velvillige behandling.
