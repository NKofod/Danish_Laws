Betænkning afgivet af By- og Boligudvalget den 13. december 2011 Betænkning over Forslag til lov om ændring af lov om almene boliger m.v.
(Fremrykning af Landsbyggefondens investeringsramme til renovering) [af ministeren for by, bolig og landdistrikter (Carsten Hansen)] 1. Udvalgsarbejdet Lovforslaget blev fremsat den 21. november 2011 og var til 1. behandling den 24. november 2011. Lovforslaget blev efter 1. behandling henvist til behandling i By- og Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget blev umiddelbart inden fremsættelsen sendt i høring.
Den 24. november 2011 sendte ministeren for by, bolig og landdistrikter de indkomne høringssvar og et notat herom til udvalget.
Den 7. december 2011 sendte ministeren for by, bolig og landdistrikter to yderligere høringssvar og et supplerende notat herom til udvalget.
Spørgsmål Udvalget har stillet 4 spørgsmål til ministeren for by, bolig og landdistrikter til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Venstres, Dansk Folkepartis og Det Konservative Folkepartis medlemmer af udvalget vil gerne fremrykke investeringsrammen for renoveringer af almene boliger.
Det betyder, at der sættes ekstra turbo på renoveringerne her og nu, og vi får sat gang i beskæftigelsen og dermed væksten.
De tre partier havde dog gerne set, at renoveringsrammen var øget, så der ikke samtidig er langt færre midler til renoveringer i årene 2012-16 end den tidligere ordinære ramme på 2,6 mia. kr. om året.
I forvejen var der en renoveringspukkel på godt 8 mia. kr., hvor den tidligere boligaftale afsatte ekstra 5 mia. kr. ud over den ordinære renoveringsramme på de godt 2,6 mia. kr. om året.
Venstre, Dansk Folkeparti og Det Konservative Folkeparti mener, at der er plads i økonomien nu til både at få håndteret det sidste af renoveringspuklen på de 8 mia. kr. og fastholde den ordinære renoveringsramme.
Ellers vil det have den kedelige effekt, at der er for få midler til renoveringer i årene 2012-16, og at det vil have en negativ effekt på beskæftigelsen i årene 2015-25. Det kunne vi desværre ikke finde flertal til i forligskredsen.
Venstre, Dansk Folkeparti og Det Konservative Folkeparti glæder sig samtidig over den brede støtte, som VK-regeringens ghettostrategi nu har.
Det betyder, at der er bred enighed om at sætte målrettet ind over for problemerne i ghettoområderne.
Enhedslistens medlemmer af udvalget er generelt bekymret for, om beboerdemokratiet frit kan udfolde sig i den almene boligsektor.
I forbindelse med de fremrykkede renoveringer som følge af lovforslaget er det meget vigtigt, at afdelingsbestyrelserne har adgang til rådgivning fra lejerorganisationer m.v.
Enhedslistens medlemmer af udvalget finder det således stærkt betænkeligt, at en boligorganisation kan forhindre en afdelingsbestyrelse i at etablere sekretariatsaftaler og lign.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bjarne Laustsen (S) Jan Johansen (S) Jens Joel (S) Mette Reissmann (S) fmd.
Simon Kollerup (S) Sophie Hæstorp Andersen (S) Thomas Jensen (S) Liv Holm Andersen (RV) Lone Loklindt (RV) Rasmus Helveg Petersen (RV) Ida Damborg (SF) Özlem Sara Cekic (SF) Anne Baastrup (SF) Lars Dohn (EL) Rosa Lund (EL) Louise Schack Elholm (V) Martin Geertsen (V) Jane Heitmann (V) Preben Bang Henriksen (V) Michael Aastrup Jensen (V) Karen Jespersen (V) nfmd.
Karsten Lauritzen (V) Mads Rørvig (V) Karina Adsbøl (DF) Alex Ahrendtsen (DF) Mette Hjermind Dencker (DF) Dennis Flydtkjær (DF) Ole Birk Olesen (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
