Bekendtgørelse om refusion af de anerkendte arbejdsløshedskassers udbetalinger af godtgørelse og tilskud til befordring ved deltagelse i erhvervsrettet voksen- og efteruddannelse samt om regnskab og revision I medfør af § 14, stk. 1, 2 og 5, i lov om godtgørelse og tilskud til befordring ved deltagelse i erhvervsrettet voksen- og efteruddannelse, jf. lovbekendtgørelse nr. 860 af 24. august 2012, og efter forhandling med beskæftigelsesministeren, fastsættes:
Kapitel 1 Refusion, administration og regnskab § 1. Undervisningsministeriet yder refusion til de anerkendte arbejdsløshedskasser af deres udgifter til godtgørelse og tilskud til befordring ved deltagelse i erhvervsrettet voksen- og efteruddannelse i overensstemmelse med regler herom.
 Stk. 2. Refusionen udbetales enten efter §§ 2-3 eller § 4.
 § 2. Undervisningsministeriet yder refusion, når en anerkendt arbejdsløshedskasse (herefter arbejdsløshedskasse) opfylder følgende betingelser:
1) arbejdsløshedskassen udbetaler godtgørelse og tilskud til befordring vis Statens Koncern Betalinger (SKB) på grundlag af et elektronisk datasæt, der oversendes til NemKonto-Systemet (NKS), 2) arbejdsløshedskassens udbetalinger foregår via et centralt udbetalingssystem på arbejdsløshedskassens hovedkontor, og 3) arbejdsløshedskassens administration sker efter de regler, der i øvrigt gælder for de anerkendte arbejdsløshedskassers økonomi og regnskabsvæsen m.v.
§ 3. Ved udbetaling af beløb efter § 1 skal arbejdsløshedskassen overholde gældende bestemmelser om anvendelsen af henholdsvis NKS og SKB.
Arbejdsløshedskassens udbetalingskonto (UDB-kontoen) i SKB må ikke anvendes til andre formål.
Refusionen skal udbetales særskilt for henholdsvis godtgørelse og tilskud til befordring efter retningslinjer fastsat af Undervisningsministeriet.
 Stk. 2. Beløb, der tilbageholdes til dækning af krav mod medlemmer fra offentlige myndigheder eller skal modregnes til dækning af krav fra arbejdsløshedskassen, skal af kassen overføres direkte til modtagerne fra UDB-kontoen.
 Stk. 3. Beløb, der skal udbetales til arbejdsgivere, skal ligeledes overføres direkte til kreditor fra UDB-kontoen.
 § 4. Undervisningsministeriet yder refusion til en arbejdsløshedskasse, der ikke opfylder betingelserne i § 2, når arbejdsløshedskassen anmoder herom, efter reglerne i stk. 2-5.
Stk. 2. Arbejdsløshedskassen kan en gang om måneden anmode om refusion.
Refusionsanmodningen skal være påtegnet af arbejdsløshedskassens statsautoriserede revisor.
Revisor skal påtegne, at grundlaget for refusion af arbejdsløshedskassens udbetalinger af godtgørelse og tilskud til befordring er i overensstemmelse med arbejdsløshedskassens registreringer og i øvrigt opgjort efter gældende lov og regler.
 Stk. 3. Refusionen kan højst svare til arbejdsløshedskassens nettoudbetalinger og anvises via SKB til kassens pengeinstitut.
 Stk. 4. Arbejdsløshedskasser, der har ret til refusion efter reglerne i § 2, kan rekvirere refusion via NKS og SKB af manuelle udbetalinger, der efterfølgende er blevet elektronisk behandlet.
Stk. 5. Anmodning om refusion af dokumenterede reguleringer og manuelle udbetalinger, der ikke er it-behandlede, kan fremsendes til Undervisningsministeriet en gang om måneden.
Originaldokumenterne skal opbevares i hovedkassen.
Refusionsanmodningen for en måned skal være Undervisningsministeriet i hænde senest den 10. i den følgende måned.
§ 5. Undervisningsministeriet kan pålægge arbejdsløshedskasserne 1) at følge bestemte administrative rutiner og procedurer, 2) at foretage indberetninger efter nærmere angivne retningslinjer, fx til indberetningsmaterialets form og indhold, 3) at anvende de it-systemer, som Undervisningsministeriet stiller til rådighed, herunder indlægge oplysninger om tildeling af godtgørelse og tilskud til befordring i disse it-systemer.
Skat og ATP § 6. Arbejdsløshedskassen afregner skat og ATP i henhold til de gældende bestemmelser herom.
 Stk. 2. Arbejdsløshedskassen indberetter indkomsdata m.v. i henhold til bestemmelserne i lov om et indkomstregister (eIndkomst).
 Stk. 3. A-skat betales via SKATs TastSelv Erhverv.
 Stk. 4. Hvis arbejdsløshedskassen ikke afregner skat rettidigt, yder Undervisningsministeriet ikke refusion af arbejdsløshedskassens udgifter til renter for forsinket indbetaling, jf. opkrævningslovens § 7.
Stk. 5. Arbejdsmarkedsstyrelsen anviser arbejdsløshedskassens bidraget til ATP senest på forfaldsdagen, jf.
Beskæftigelsesministeriets bekendtgørelse om indbetaling af ATP-bidrag for medlemmer af arbejdsløshedskasser m. fl.
Udbetalingsperioder og dispositionsdatoer § 7. De i § 1, stk. 1, nævnte ydelser, der udbetales af arbejdsløshedskasserne, udbetales bagud for 14 dage eller for 4, henholdsvis 5 uger.
Hver 4- eller 5-ugers udbetalingsperiode slutter næstsidste søndag i en måned.
 § 8. Den enkelte arbejdsløshedskasse fastsætter tidspunktet for, hvornår ydelser, der udbetales efter § 1, stk. 1, skal være til disposition for medlemmer eller andre beløbsmodtagere, dog tidligst efter en udbetalingsperiodes udløb.
Ydelser udbetalt med urette § 9. I tilfælde, hvor der med urette er blevet udbetalt ydelser efter § 1, stk. 1, har arbejdsløshedskassen ikke krav på refusion fra statskassen.
Udbetalte beløb skal tilbagebetales senest den 20. i måneden efter, at det er konstateret, at beløbet er udbetalt med urette.
Sikkerhed § 10. Arbejdsløshedskassen er ansvarlig for, at den foretager udbetalinger under fornøden hensyntagen til sikkerheden i forbindelse med datatransmission til NKS og SKB efter § 2.
 Stk. 2. Arbejdsløshedskassen kontrollerer, at dens udbetalinger ikke overstiger fastsat udbetalingsmaksimum på UDB-kontoen og Kontoen for Uanbringelige Betalinger (KUB-kontoen).
Stk. 3. Arbejdsløshedskassen bemyndiger mindst to personer i forening til på arbejdsløshedskassens vegne at stå inde for rigtigheden af 1) arbejdsløshedskassens anmodninger om udbetaling af refusion efter § 4 og 2) arbejdsløshedskassens anmodninger om ændring af fastsat udbetalingsmaksimum på UDB- og KUB-kontiene i SKB.
Regnskab § 11. Arbejdsløshedskassen udarbejder hvert år et særskilt årsregnskab i to eksemplarer for udbetalinger omfattet af § 1, stk. 1, med tilhørende revisionsprotokollat. Årsregnskabet skal opstilles i overensstemmelse med den skabelon, der udsendes af Undervisningsministeriet.
Arbejdsløshedskassen sender årsregnskabet og revisionsprotokollatet til Undervisningsministeriet senest den 15. marts efter regnskabsårets afslutning.
Kapitel 2 Revision § 12. Revisionen omfatter den del af arbejdsløshedskassens virksomhed, der vedrører refusionsmidler efter § 1, stk. 1, og revisionen skal udføres af en statsorienteret revisor.
 Stk. 2. I tilfælde af revisorskift skal den tiltrædende revisor rette henvendelse til den fratrædende revisor, der har pligt til at oplyse om grunden til sin fratræden.
 § 13. Revisor foretager revisionen vedrørende forskuds- og refusionsmidler i overensstemmelse med god offentlig revisorskik, således som dette begreb er fastlagt i § 3 i lov om revisionen af statens regnskaber m.m., jf. §§ 14-18 samt bilaget.
 Stk. 2. Ved revisionen efterprøver revisor, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med love og andre forskrifter samt indgåede aftaler og sædvanlig praksis.
Revisionens tilrettelæggelse og omfang § 14. Revisionens omfang afhænger af arbejdsløshedskassens administrative struktur og forretningsgange, herunder den interne kontrol og andre forhold af betydning for regnskabsaflæggelsen.
 Stk. 2. Revisionen skal udføres efter revisionsinstruksen, jf. bilaget.
§ 15. Der foretages sædvanligvis revision i årets løb samt i forbindelse med årsregnskabet, jf. § 11. Som led i revisionen undersøger revisor de eksisterende forretningsgange med henblik på at påse, om den interne kontrol er betryggende.
Ud over systemrevision udfører revisor i nødvendigt omfang substansrevision.
Revisionen udføres som udgangspunkt ved stikprøvevise undersøgelser.
Uanmeldt kasse- og beholdningseftersyn indgår i revisionen.
Stk. 2. Ved den afsluttende revision påser revisor, at årsregnskabet, jf. § 11, er opstillet i overensstemmelse med de regnskabsbestemmelser, der er gældende for de anerkendte arbejdsløshedskassers økonomi og regnskabsvæsen m.v.
Endvidere påser revisor, om regnskabet er uden væsentlige fejl og mangler, og om de dispositioner, der er omfattet af regnskabsaflæggelsen, er i overensstemmelse med love og andre forskrifter samt indgåede aftaler og sædvanlig praksis.
§ 16. Arbejdsløshedskassen giver revisor de oplysninger, der må anses for at være af betydning for bedømmelsen af arbejdsløshedskassens regnskab, jf. § 11, samt for revisors vurdering af administrationen.
Arbejdsløshedskassen giver revisor adgang til at foretage de undersøgelser, denne finder nødvendige, og sørger for, at revisor får de oplysninger og den bistand, som revisor anser for nødvendige for udførelsen af sit hverv.
§ 17. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med arbejdsløshedskassens aktiviteter, påhviler det revisor straks at give arbejdsløshedskassen meddelelse herom samt påse, at arbejdsløshedskassen inden 3 uger giver Undervisningsministeriet meddelelse herom.
Sker dette ikke, er det revisors pligt at orientere Undervisningsministeriet.
Revisor sender sine bemærkninger sammen med meddelelsen.
Stk. 2. Det samme gælder, hvis revisor under sin revision eller på anden måde bliver opmærksom på, at den fortsatte drift er usikker af økonomiske eller andre grunde.
Fristen for at give Undervisningsministeriet meddelelse i tilfælde af, at den fortsatte drift er usikker, er dog 5 hverdage.
Revisionspåtegning og revisionsprotokol § 18. Revisor forsyner det reviderede årsregnskab, jf. § 11, med en revisionspåtegning, der er udformet i overensstemmelse med de af Undervisningsministeriet og Rigsrevisionen givne retningslinjer, herunder bestemmelserne i erklæringsbekendtgørelsen og relevante revisionsstandarder.
Det skal fremgå af revisionspåtegningen, at regnskabet er revideret i overensstemmelse med reglerne i denne bekendtgørelse.
Forbehold skal fremgå af påtegningen.
 Stk. 2. Revisor skal føre en revisionsprotokol med fortløbende sidenummerering.
Stk. 3. I protokollen skal der indføres oplysninger om 1) hvilke revisionsarbejder, der er udført og resultatet heraf, herunder resultatet af foretagne uanmeldte kasse- og beholdningseftersyn, 2) væsentlig usikkerhed, fejl eller mangler vedrørende arbejdsløshedskassens bogholderi, regnskabsvæsen eller interne kontrol og 3) øvrige væsentlige forhold, der har givet anledning til bemærkninger.
Stk. 4. Revisor skal i protokollatet til årsregnskabet oplyse 1) om revisor opfylder lovgivningens habilitetsbestemmelser, 2) om revisor under revisionen har modtaget alle de oplysninger, der er anmodet om, 3) om revisionen har givet anledning til bemærkninger med hensyn til, om forskud og refusion er anvendt i overensstemmelse med de givne vilkår, og 4) om revisionen har givet anledning til bemærkninger med hensyn til, om forskud og refusion er opgjort i overensstemmelse med gældende regler.
Stk. 5. Er der indgået aftaler om udførelse af detaljeret kontrol eller om afgivelse af rapporter eller erklæringer i forbindelse med rådgivning og assistance, skal oplysninger om opgavernes udførelse indføres i protokollen.
Revisionsprotokollen skal i øvrigt udfærdiges under hensyntagen til Undervisningsministeriets krav om oplysninger til brug for tilsyn og kontrol, jf. bilag 1 til denne bekendtgørelse.
 Stk. 6. Arbejdsløshedskassen sender genpart af revisionsprotokollater til Undervisningsministeriet senest 8 dage efter, at protokollatet er modtaget.
Kapitel 3 Ikrafttrædelses m.m.
 § 19. Bekendtgørelsen træder i kraft den 1. september 2013.
 Stk. 2. Bekendtgørelse nr. 37 af 23. januar 2004 om refusion af de anerkendte arbejdsløshedskassers udbetalinger af godtgørelse ved deltagelse i erhvervsrettet voksen- og efteruddannelse og befordringstilskud samt om tilsyn, regnskab og revision ophæves.
Undervisningsministeriet, den 14. august 2013 P.M.V.PerHansenAfdelingschef / Merete Vinje Bilag 1 Bilag til Undervisningsministeriets bekendtgørelse om refusion af de anerkendte arbejdsløshedskassers udbetalinger af godtgørelse og tilskud til befordring ved deltagelse i erhvervsrettet voksen- og efteruddannelse samt om regnskab og revision 1. Revisionen omfatter den løbende revision i arbejdsløshedskassen med tilhørende afdelinger samt revision af arbejdsløshedskassens årsregnskab, jf. § 11, herunder refusionsopgørelse, resultatopgørelse, status, noter og beretningsdel.
Arbejdsløshedskassens statsautoriserede revisor er ansvarlig for den samlede revision, selvom nogle afdelinger eventuelt har valgt egen revisor.
Hvis arbejdsløshedskassens statsautoriserede revisor anvender arbejde udført af en eventuel intern revision, skal den interne revisions arbejdsplaner godkendes af den statsautoriserede revisor.
Endvidere skal den interne revision løbende afgive beretninger til arbejdsløshedskassens hovedbestyrelse og til den statsautoriserede revisor om det udførte revisionsarbejde.
Samme fremgangsmåde skal anvendes, hvis tilsvarende arbejde udføres af en anden intern kontrol.
Revisor skal foretage undersøgelser af udbetalingsgrundlaget i det omfang, det er nødvendigt for at skaffe sig en begrundet overbevisning om forretningsgangenes sikkerhed og pålidelighed.
Revisor skal løbende ved oplysning i revisionsprotokollen rapportere om resultatet af disse undersøgelser.
2. Revisionen udføres i overensstemmelse med god offentlig revisionsskik, dog skal der ikke foretages forvaltningsrevision.
Revisionen skal udføres i overensstemmelse med relevante revisionsstandarder, udsendt af Foreningen af Statsautoriserede Revisorer.
Revisor skal bl. a. kontrollere, a) at en eventuel intern revision eller anden intern kontrolenhed har fungeret tilfredsstillende og rapporteret i det forudsatte og nødvendige omfang, hvis arbejdsløshedskassens statsautoriserede revisor anvender dennes arbejde i sin bedømmelse af regnskabet, eller at dennes arbejde er en del af arbejdsløshedskassens interne kontrolprocedurer, b) at arbejdsløshedskassens kasse- og regnskabsmæssige forretningsgange er betryggende, herunder om der er funktionsadskillelse mellem kasse og bogholderi, c) at der er etableret anden og tilstrækkelig sikkerhed, hvis der ikke er funktionsadskillelse mellem kasse og bogholderi, d) at hovedkassen har ført fornøden løbende kontrol med eventuelle afdelingers overholdelse af gældende regler og forskrifter, e) at attestationsregler er blevet overholdt, f) at der er etableret betryggende kontrolforanstaltninger til sikring af hovedkassens og eventuelle afdelingers indtægter og aktiver, g) at der er etableret tilstrækkelige kontrolforanstaltninger omkring arbejdsløshedskassens udbetaling af ydelser efter § 1, stk. 1, herunder at ydelsesmodtagerne er berettiget til at modtage ydelserne i henhold til gældende regler, h) at der er etableret tilstrækkelige kontrolforanstaltninger omkring anvendelse af it-systemer, herunder at arbejdsløshedskassen har en it-sikkerhedpolitik, der er ført a jour, i) at udgifterne er behørigt dokumenteret ved bilag, kontrakter m.m. og posteret på de rigtige konti, j) at indtægter og udgifter er henført til rette regnskabsår efter gældende regler, k) at tilbageholdte beløb, hvor der er hjemmel hertil, er afregnet over for rette myndighed og til rette tid og l) at skat, bidrag til ATP m.m. og eventuelle reguleringer er opgjort og afregnet i overensstemmelse med gældende regler.
3. Ved bedømmelse af arbejdsløshedskassens administration vedrørende udbetaling af godtgørelse og tilskud til befordring skal revisor bl. a. efterprøve, a) at arbejdsløshedskassen overholder forskrifterne for udbetaling af godtgørelse og tilskud til befordring, b) at arbejdsløshedskassens midler holdes adskilt fra en eventuel tilknyttet faglig organisations midler, c) at refusionen ikke overstiger det beløb, som arbejdsløshedskassen har viderebetalt til beløbsmodtagerne, herunder skatteregionerne og ATP, og d) at arbejdsløshedskassens forretningsgange, kontrolprocedurer m.m. sikrer korrekt udbetaling af godtgørelse og tilskud til befordring.
 4. Revisionen udføres som udgangspunkt ved stikprøvevise undersøgelser, jf. § 15, stk. 1. Stikprøverne, der også skal omfatte eventuelle afdelinger, udvælges bl. a. under hensyntagen til de etablerede forretningsgange, omfanget af en intern revision eller anden intern kontrolenhed samt til hovedkassens løbende kontrol med afdelingerne.
