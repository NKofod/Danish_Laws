 K fik i forbindelse med samlivsophævelse og separation kontanthjælp  

 fra februar 1987, herunder til betaling af terminsudgifter i juni og  

 september 1987 med ca. 24.000 kr. pr. ydelse.
 Social- og sundhedsforvaltningen gav afslag på hjælp til betaling af  

 december termin 1987.
Ankestyrelsen fandt, at der på baggrund af K's hidtidige  

 indtægtsniveau og hendes forventede fremtidige niveau ikke var grundlag for  

 fortsat at yde hende hjælp til de meget høje terminsudgifter vedrørende  

 hendes hus.
Ankestyrelsen lagde herved vægt på, at det ved et møde mellem K  

 og kommunens økonomikonsulent i juni 1987 måtte anses for at være gjort  

 tilstrækkeligt klart for hende, at det ikke skønnedes rimeligt for kommunen  

 fortsat at yde hjælp til de meget høje terminsudgifter.
Ankestyrelsen  

 tiltrådte således social- og sundhedsforvaltningens afslag på hjælp til  

 terminsydelser december 1987/januar 1988.
 Ankestyrelsen fandt imidlertid, at der fra januar 1988 og indtil K's  

 flytning fra kommunen i februar 1988 burde ydes hende et boligtillæg svarende  

 til udgiften ved en anden bolig, som kommunen mente at kunne pege på.
 REDEGØRELSE FOR SAGEN:
 K, som havde to børn, fik i forbindelse med ophævelse af samlivet med  

 ægtefællen og senere separation af social- og sundhedsforvaltningen fra  

 februar 1987 udbetalt kontanthjælp bestående af grundydelse og børnetillæg.
 K havde tidligere haft en arbejdsindtægt på ca. 3.000 kr. årligt, men var  

 ved ansøgningen om hjælp uden indtægter.
 Social- og sundhedsforvaltningen ydede endvidere K hjælp til betaling af  

 forfaldne terminsydelser pr. 11. juni 1987 og 11.
 september 1987 med 23.430 kr. pr. ydelse samt til betaling af  

 varmeudgifter, ejendomsskatter og ejendomsforsikring.
 Ved en drøftelse med social- og sundhedsforvaltningens økonomiske  

 konsulent i juni 1987 blev det tilkendegivet over for K, at fortsat hjælp til  

 betaling af boligudgiften ikke skønnedes rimelig.
I december 1987 ansøgte K påny om hjælp til betaling af terminsydelse på  

 ca. 24.000 kr.
K oplyste ved ansøgningen, at hun forgæves havde søgt at sælge  

 en del af boligen.
K havde på dette tidspunkt endnu ikke udsigt til arbejde.
 AFGØRELSEN, DER KLAGES OVER:
 Social- og sundhedsforvaltningen gav afslag på hjælp til betaling af  

 boligudgifter i forbindelse med terminsbetaling december 1987/januar 1988.
 Social- og sundhedsforvaltningen begrundede afgørelsen med, at der ikke  

 længere fandtes at være lovhjemmel til at afholde udgifter, som lå udover  

 såvel K's hidtidige som hendes forventede fremtidige levevilkår.  

 Forvaltningen lagde herved vægt på, at K hidtil havde haft beskedne  

 indtægter, og at hun på ansøgningstidspunktet fortsat var uden arbejde.  

 Forvaltningen fandt, at den hjælp, der kunne ydes K, højst kunne udgøre et  

 beløb svarende til dagpengenes højste beløb efter fradrag af skat, 5.733 kr.  

 månedlig.
 KLAGEN TIL ANKESTYRELSEN:
 Afgørelsen var indanket af K, som anførte, at hun i det mindste måtte være  

 berettiget til at få udbetalt et beløb, som svarede til udgiften til en af  

 kommunen anvist anden bolig til hende og hendes børn.
 SUPPLERENDE OPLYSNINGER EFTER ANKEN:
 K fraflyttede kommunen i midten af februar 1988 og fik samtidig  

 fuldtidsarbejde.
 LOVGRUNDLAG:
 Bistandslovens § 37, stk. 1, stk. 3 og stk. 5.
 ANKESTYRELSENS AFGØRELSE:
 Ankestyrelsen er enig med social- og sundhedsforvaltningen i, at der på  

 baggrund af K's hidtidige indtægtsniveau og hendes forventede fremtidige  

 niveau ikke var grundlag for fortsat at yde hende hjælp til de meget høje  

 terminsudgifter vedrørende hendes hus.
 Ankestyrelsen har herved lagt vægt på, at det ved K's møde med kommunens  

 økonomikonsulent i juni 1987 måtte anses for at være gjort tilstrækkeligt  

 klart for hende, at det ikke skønnedes rimeligt for kommunen fortsat at yde  

 hjælp til de meget høje terminsudgifter.
 Ankestyrelsen tiltræder således social- og sundhedsforvaltningens afslag  

 på hjælp til terminsydelser december 1987/januar 1988.
 Ankestyrelsen finder imidlertid, at der fra januar 1988 og indtil flytning  

 fra kommunen bør ydes hende et boligtillæg, jf.
 bistandslovens § 37, stk. 3, svarende til udgiften ved den anden bolig,  

 som kommunen mente at kunne pege på, jf. kommunens tilsagn herom i afgørelsen  

 af 27. januar 1988. Den samlede hjælp bør dog ikke overstige det i  

 bistandslovens § 37, stk. 5, omtalte dagpengemaksimum.
 Sagen hjemvises til kommunen til udmåling af boligtillæg i  

 overensstemmelse med ovenstående.
