Ankestyrelsens principafgørelse O-14-84 om børn - hjælpeforanstaltninger uden samtykke - moderens ophold i familiepleje sammen med børnene sidestillet med hjemgivelse Resume:
En beslutning truffet af et socialudvalg den 20. oktober 1983 om anbringelse af 2 børn uden for hjemmet i medfør af bistandslovens § 123, stk. 1, nr. 1 (nu servicelovens § 42, stk. 1) fandtes at være bortfaldet, da moderen den 22. oktober 1983 tog imod socialudvalgets tilbud om at tage ophold i familieplejen sammen med børnene.
Moderens ophold sammen med børnene måtte sidestilles med en hjemgivelse af børnene.
 Ankestyrelsen tilføjede, at såfremt moderen måtte ønske ikke fremover at tage ophold med børnene eller at flytte fra børnene, måtte udvalget træffe ny beslutning efter bistandslovens § 123, stk. 1, nr. 1, (nu servicelovens § 42, stk. 1) eventuelt bistandslovens § 127 (nu servicelovens § 45), såfremt betingelserne herfor fortsat skønnedes at være til stede.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 123, stk. 1, nr. 1 Sagsfremstilling:
Et socialudvalg traf den 20. oktober 1983 beslutning om i medfør af bistandslovens § 123, stk. 1, nr. 1, at anbringe 2 børn uden for hjemmet med henblik på ophold i familiepleje.
Socialudvalgets beslutning var begrundet med, at børnenes udvikling på grund af alkoholproblemer i hjemmet var stærkt truet.
Børnene viste tegn på psykisk fejludvikling, og denne udvikling fandtes kun at kunne standses ved en anbringelse uden for hjemmet.
Socialudvalget tilbød samtidig moderen som indehaver af forældremyndigheden ophold i familiepleje sammen med børnene.
Den 22. oktober 1983 blev børnene anbragt i familiepleje, og moderen tog ophold sammen med børnene.
Moderens advokat gjorde gældende, at der ikke havde været tilstrækkeligt grundlag for at iværksætte hjælpeforanstaltninger uden samtykke.
Problemerne med børnene var opstået i forbindelse med, at moderen var stærkt psykisk belastet af problemer omkring ægteskabets opløsning og manglede mulighed for at få arbejde.
Moderen følte nu, at hun var i bedre psykisk balance, ligesom hun mente sig i stand til at kontrollere sit alkoholforbrug.
 Ifølge bistandslovens § 123, stk. 1, nr. 1, kan det sociale udvalg uden samtykke fra forældremyndighedens indehaver træffe beslutning om at anbringe et barn uden for hjemmet, når det er absolut påkrævet af hensyn til barnets velfærd.
 Afgørelse:
 Ankestyrelsen fandt det godtgjort, at betingelserne for den 20. oktober 1983 at træffe beslutning om anbringelse af børnene uden for hjemmet i medfør af den ovennævnte bestemmelse havde været opfyldt.
Under hensyn til at moderen den 22. oktober 1983 tog ophold i familieplejen sammen med børnene fandtes beslutningen efter lovens § 123, stk. 1, nr. 1, imidlertid at være bortfaldet, idet moderens ophold sammen med børnene måtte sidestilles med en hjemgivelse af børnene.
Ankestyrelsen tilføjede, at såfremt moderen måtte ønske ikke fremover at tage ophold sammen med børnene eller at flytte børnene fra plejehjemmet, måtte udvalget træffe ny beslutning efter bistandslovens § 123, stk. 1, nr. 1, eventuelt lovens § 127, såfremt betingelserne herfor fortsat skønnedes at være tilstede.
