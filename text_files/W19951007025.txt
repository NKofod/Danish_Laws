 Nægtet aktindsigt til kunde i sparekasse i Finanstilsynets sag om  

 kundens mellemværende med sparekassen.
 K har den 2. september 1994 klaget over, at Finanstilsynet i skrivelse af  

 4. august 1994 (j.nr. 6264-0063) afslog at give ham aktindsigt i  

 Finanstilsynets materiale vedrørende klagerens mellemværende med Sparekassen  

 A.
 Sagens omstændigheder:
Klageren K, der har et mellemværende med Sparekassen A, klagede telefonisk  

 og ved personlig henvendelse til Finanstilsynet over sparekassen.
Han skrev  

 desuden til finansministeren, som sendte brevet videre til  

 industriministeren.
I skrivelse af 3. marts 1994 til klageren henviste  

 Finanstilsynet til industriministerens besvarelse.
Industriministeren skrev  

 den 9. marts 1994 til klageren bl.a.:
»Jeg har videregivet dine oplysninger til Finanstilsynet, som  

 varetager tilsynet med bl.a. banker og sparekasser.
Tilsynet har oplyst, at  

 man har gennemgået det af dig afleverede materiale.
 Tilsynet vil lade oplysningerne indgå i det almindelige tilsyn med  

 Sparekassen A, herunder om sparekassen overholder bank- og sparekasselovens  

 regler.
 Tilsynet finder imidlertid, at din sag er af en sådan karakter, at en  

 stillingtagen til sagen vil ligge uden for Tilsynets kompetence, bl.a. på  

 grund af den bevisførelse en behandling af sagen tilsyneladende vil kræve.
Jeg må derfor desværre meddele dig, at jeg ikke kan hjælpe dig med din  

 sag.
Jeg kan alene henvise dig til muligheden for at få din sag prøvet ved  

 domstolene.« Den 28. juli 1994 anmodede klageren telefonisk Finanstilsynet om  

 aktindsigt i tilsynets sag om hans mellemværende med sparekassen.  

 Finanstilsynet svarede i den påklagede skrivelse af 4. august 1994:
 »De foreliggende akter på sagen er kopier af det af Dem indsendte  

 materiale, tilsynets skrivelser til Dem af 3. marts 1994, 10. juni 1994 og  

 22. juli 1994 samt industri- og samordningsministerens brev til Dem af 9.  

 marts 1994. Herudover er der af Finanstilsynet udarbejdet to interne notater,  

 og tilsynet har indhentet en redegørelse fra Sparekassen A om  

 hændelsesforløbet.
 Vedrørende spørgsmålet om Deres mulighed for aktindsigt som part i medfør  

 af forvaltningsloven, skal man meddele, at bank- og sparekasselovens § 50 b,  

 stk. 5, begrænser partsbegrebet, som defineret i forvaltningslovens § 9, til  

 de institutter, som tilsynet fører tilsyn med (i denne sag Sparekassen A).
 Finanstilsynet er derfor ikke berettiget til at give Dem aktindsigt som  

 part efter forvaltningsloven.
 Udgangspunktet i forbindelse med aktindsigt for personer, der ikke er  

 part, findes i offentlighedslovens § 4, stk. 1, hvorefter enhver kan forlange  

 at blive gjort bekendt med dokumenter, der er indgået til eller oprettet af  

 en forvaltningsmyndighed, som led i en administrativ sagsbehandling i  

 forbindelse med dens virksomhed.
 Tilsynets ansatte er imidlertid, i henhold til bank- og sparekasselovens §  

 50 b, stk. 1, undergivet en særlig tavshedspligt med hensyn til, hvad de  

 gennem deres virksomhed bliver vidende om.
Dette betyder i henhold til offentlighedslovens § 14, at tilsynet ikke er  

 berettiget til at give den ønskede aktindsigt.
Hertil kommer, at de af  

 tilsynet udarbejdede interne notater omfattes af undtagelsen i  

 offentlighedslovens § 7, hvorefter retten til aktindsigt ikke omfatter  

 dokumenter, der udarbejdes af en myndighed til eget brug.
Finanstilsynet er således ikke berettiget til at give Dem aktindsigt i  

 tilsynets interne dokumenter og i den af Sparekassen A fremsendte  

 redegørelse.« Det bemærkes, at de omtalte skrivelser fra Finanstilsynet af 10. juni og  

 22. juli 1994 kun vedrører fremsendelse af diverse materiale.
Klageren har indbragt denne afgørelse for Erhvervsankenævnet.
Klageren har  

 den 29. november 1994 indsendt forskelligt materiale vedrørende sit  

 mellemværende med sparekassen, men har iøvrigt ikke begrundet klagen nærmere.
Finanstilsynet har i en redegørelse for sagen af 4. oktober 1994 fastholdt  

 den trufne afgørelse.
Tilsynet henviser til, at indholdet af tilsynets sag er  

 nærmere beskrevet i den ovenfor citerede skrivelse af 4. august 1994. Som  

 nævnt i denne skrivelse er der udover de skrivelser, som klageren allerede er  

 i besiddelse af, på sagen to interne notater og den redegørelse, som tilsynet  

 har indhentet fra sparekassen.
Om aktindsigt i dette materiale udtaler  

 tilsynet i redegørelsen:
 »De to interne notater og den redegørelse, som tilsynet har indhentet  

 fra Sparekassen A med hjemmel i bank- og sparekasselovens § 50, stk. 1, er  

 omfattet af tilsynets tavshedspligt efter bank- og sparekasselovens § 50 b.
 Lov om offentlighed i forvaltningen medfører ikke nogen begrænsning i  

 Finanstilsynets tavshedspligt, jf. offentlighedslovens § 14.
Med hensyn til mulighed for aktindsigt som part i medfør af  

 forvaltningsloven bemærkes, at bank- og sparekasselovens § 50 b, stk. 5,  

 begrænser partsbegrebet således, at kun det undersøgte pengeinstitut anses  

 som part i forhold til Finanstilsynet.
K er således ikke part og har derfor  

 ikke adgang til aktindsigt i tilsynets korrespondance med pengeinstituttet.
Det bemærkes, at de to interne dokumenter endvidere er undtaget fra  

 aktindsigt efter såvel offentlighedslovens § 7, stk. 1, som  

 forvaltningslovens § 12, stk. 1, nr. 1.« Særligt vedrørende aktindsigt i redegørelsen fra sparekassen har tilsynet  

 i et supplerende indlæg af 22. december 1994 udtalt:
 »Finanstilsynet påser overholdelsen af bl.a. lov om banker og  

 sparekasser m.v., jf. lovens § 49, stk. 1. Det er således et led i tilsynets  

 virksomhed både at gennemføre undersøgelser af pengeinstitutterne og at  

 undersøge konkrete forhold, der måtte stride mod reglerne i bank- og  

 sparekasseloven, jf. § 50, stk. 1.
 Finanstilsynet har ikke kompetence til at afgøre privatretlige tvister  

 mellem et pengeinstitut og en kunde.
 Finanstilsynet har i den foreliggende sag indhentet redegørelsen fra  

 Sparekassen A for at vurdere, om der i det konkrete tilfælde forelå en  

 overtrædelse af bank- og sparekasseloven.
 Redegørelsen fra sparekassen indgår i Finanstilsynets vurdering af,  

 hvorvidt Sparekassen A til stadighed lever op til bank- og sparekasselovens  

 bestemmelser.
Det følger af bank- og sparekasselovens § 50b, stk. 5, at som part i  

 forholdet til Finanstilsynet anses alene det pengeinstitut, som undersøgelsen  

 efter § 50, stk. 1, vedrører.
Denne regel rummer således en begrænsning af  

 forvaltningslovens almindelige partsbegreb.
Uanset at indhentelsen af redegørelsen i det konkrete tilfælde er  

 foranlediget af en klage fra K, er denne i medfør af bank- og  

 sparekasselovens § 50b, stk. 5, ikke part i sagen og har derfor ikke ret til  

 aktindsigt efter forvaltningslovens regler.« Finanstilsynets udtalelser har været forelagt for klageren, der som nævnt  

 har indsendt noget materiale om sit mellemværende med sparekassen, men i  

 øvrigt ikke er fremkommet med yderligere bemærkninger.
 Ankenævnet udtaler:
 Bestemmelser om aktindsigt findes dels i lov om offentlighed i  

 forvaltningen, dels i forvaltningslovens kapitel 4.
Efter lov om offentlighed i forvaltningen § 4, stk. 1, har  

 »enhver« som udgangspunkt aktindsigt i en forvaltningsmyndigheds  

 dokumenter.
Denne aktindsigt er dog ifølge samme lovs § 14 begrænset af  

 særlige bestemmelser om tavshedspligt i den øvrige lovgivning.
En sådan  

 tavshedspligt gælder for Finanstilsynet, hvis ansatte efter bank- og  

 sparekasselovens § 50b, stk. 1, er »forpligtede til at hemmeligholde,  

 hvad de gennem deres virksomhed bliver vidende om.« Klageren har derfor  

 ikke krav på aktindsigt efter lov om offentlighed i forvaltningen.
Efter forvaltningslovens kapitel 4 gælder der særlige regler om aktindsigt  

 for den, der er part i en sag.
Adgangen til aktindsigt efter  

 forvaltningsloven er ikke begrænset af lovgivningens særlige  

 tavshedsbestemmelser, men kun af bestemmelserne i forvaltningsloven, navnlig  

 dens §§ 12 - 15. Loven indeholder ikke nogen definition af, hvem der er part  

 i lovens forstand, men dette bestemmes normalt af forvaltningsrettens  

 almindelige regler.
I bank- og sparekasseloven er der imidlertid sket en  

 særlig begrænsning af partsbegrebet i relation til Finanstilsynet.
Efter  

 denne lovs § 50b, stk. 5, er det kun vedkommende pengeinstitut, der er part i  

 Finanstilsynets tilsynssager.
Det er en konsekvens af disse regler, at K må  

 betragtes som part i relation til den sag, som vedrører Finanstilsynets  

 behandling af hans klage over Sparekassen A.
Derimod er han ikke part i  

 sager, der vedrører Finanstilsynets almindelige tilsyn med sparekassen,  

 heller ikke selv om disse sager måtte være foranlediget af hans henvendelse  

 til Finanstilsynet.
 Som det fremgår af Finanstilsynets udtalelse af 22. december 1994, er den  

 redegørelse, som Finanstilsynet har indhentet fra sparekassen, ikke indhentet  

 til brug for en behandling i Finanstilsynet af K's klage over sparekassen.  

 Det bemærkes i denne forbindelse, at klagen ikke har været undergivet nogen  

 realitetsbehandling i tilsynet, men tilsynet har afvist at tage stilling til  

 klagen, således som det fremgår af industriministerens brev af 9. marts 1994.  

 Redegørelsen må derimod anses for indhentet som et led i Finanstilsynets  

 almindelige tilsyn med pengeinstitutterne efter bank- og sparekasselovens §  

 50, stk. 1. Redegørelsen er derfor ikke en del af den sag, som omhandler K's  

 klage til Finanstilsynet, og som klageren har krav på aktindsigt i som part.  

 Redegørelsen indgår derimod i en sag om tilsyn med sparekassen efter bank- og  

 sparekasselovens § 50, stk. 1. I denne sag er klageren ikke part og har  

 derfor ikke krav på aktindsigt efter forvaltningsloven.
 De to interne notater, som Finanstilsynet har udarbejdet i anledning af  

 klagerens henvendelse, er ikke omfattet af adgangen til aktindsigt, allerede  

 fordi interne arbejdspapirer er undtaget fra aktindsigt efter lov om  

 offentlighed i forvaltningen § 7, nr. 1, og forvaltningslovens § 12, stk. 1,  

 nr. 1.
Efter det således anførte kan ankenævnet tiltræde, at Finanstilsynet har  

 nægtet klageren aktindsigt i de to interne notater og i redegørelsen fra  

 Sparekassen A.
Ankenævnet stadfæster derfor den påklagede afgørelse.
