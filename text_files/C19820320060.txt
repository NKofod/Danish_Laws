 Formålet med bekendtgørelsen er at fastsætte de nærmere betingelser for  

 dagpengeretten for medlemmer, der har selvstændig virksomhed som  

 bibeskæftigelse, og som iøvrigt opfylder det almindelige krav om at være til  

 rådighed for arbejdsmarkedet som lønmodtager.
 Udøvelse af selvstændig virksomhed foreligger, hvor pågældende for egen  

 regning - alene eller sammen med andre - driver virksomhed som f.eks.  

 fabrikant, håndværksmester, handlende, landbruger eller revisor osv.
 Derimod vil det forhold, at pågældende formelt står som ejer af en  

 virksomhed - f.eks. et jordbrug - medens virksomheden reelt drives af  

 ægtefællen - ikke medføre, at pågældende betragtes som selvstændig  

 erhvervsdrivende, medmindre pågældende også selv udfører funktioner i  

 virksomheden.
 For så vidt angår medvirken i et anparts- eller aktieselskab, der helt  

 eller delvis ejes af pågældende eller dennes ægtefælle eller samlever,  

 henvises til reglerne i AK. cirkulære nr. 49/77 af 9. maj 1977 vedrørende  

 medlemskab m.v. for ansatte, der har anparter (aktier) i virksomheden.
Overtagelse af et enkeltstående korterevarende arbejdsforhold, der har  

 karakter af selvstændig virksomhed - eksempelvis en fotograf, der  

 sædvanligvis er beskæftiget som lønmodtager, men som i en ledighedsperiode  

 påtager sig en enkeltstående fotografisk opgave på freelance-basis, uden at  

 der foreligger indledning til en - regelmæssig - varigere freelance  

 virksomhed - betragtes ikke som udøvelse af selvstændig virksomhed i den  

 heromhandlede forstand.
Ligeledes betragtes en tilfældig eller uvæsentlig  

 deltagelse i en ægtefælles virksomhed - f.eks. føring af en kassekladde eller  

 tilfældig telefonpasning i en mindre håndværksvirksomhed, hvor ægtefællen er  

 eneste beskæftigede - ikke som udøvelse af selvstændig virksomhed i den  

 heromhandlede forstand.
 Baggrunden for de særlige regler (det særlige arbejdskrav) er det forhold,  

 at udøvelse af selvstændig virksomhed ikke i egentlig forstand lader sig  

 kontrollere, og at vurderingen derfor væsentligst må bygge på vedkommende  

 medlems egne oplysninger.
Et medlem, der omfattes af de i bekendtgørelsen indeholdte regler, er  

 ubetinget forpligtet til, uden særlig opfordring fra kassens ledelse, selv  

 at give oplysning om ethvert forhold , der efter heromhandlede regler har  

 betydning for bedømmelsen af hans medlems- eller dagpengeret.
Overtrædelse  

 heraf kan - udover mulige strafferetlige virkninger - medføre tab af  

 dagpengeret, eventuelt tillige medlemsret, jfr. arbejdsløshedslovens § 86 og  

 § 87.
 Hovedledelsen  for den enkelte kasse er forpligtet til på  

 fyldestgørende måde, f.eks. ved opslag i afdelingerne, ved meddelelse i  

 fagbladet eller lignende, at drage omsorg for, at medlemmerne har adgang til  

 at gøre sig bekendt med de i bekendtgørelsen og vejledningen hertil  

 indeholdte regler.
 Det bemærkes herved, at medlemmets indtægt ved den selvstændige virksomhed  

 normalt ikke har nogen indflydelse på afgrænsningen af hovedbeskæftigelse  

 over for bibeskæftigelse eller på spørgsmålet, om medlemmet er underlagt det  

 skærpede arbejdskrav.
 Reglerne finder derfor også anvendelse i tilfælde, hvor pågældende ingen  

 indtægter har ved virksomheden.
 Det bemærkes endvidere, at et medlem, der hjælper ægtefællen i dennes  

 virksomhed - bortset fra tilfældig eller uvæsentlig medvirken - er omfattet  

 af nærværende regler - ligesom samlevende ligestilles med ægtefæller.
 Til brug ved arbejdsløshedskassernes administration har  

 arbejdsdirektoratet udarbejdet følgende vejledning:
Til § 1 Reglerne i § 1 fastslår hovedbetingelserne for, at udøvelse af selvstændig  

 virksomhed kan betragtes som bibeskæftigelse.
 Som  udgangspunkt  skal medlemmets egen erklæring på tro og love  

 om, at virksomheden udelukkende udøves som bibeskæftigelse, lægges til grund  

 for, at en virksomhed kan betragtes som bibeskæftigelse.
 For at denne erklæring skal kunne danne grundlag for udbetalingen af  

 dagpenge, er det imidlertid forudsat, at virksomheden også  rent  

 faktisk  fremtræder som en bibeskæftigelse.
 Det er derfor væsentligt, at virksomhedens art, det på virksomheden  

 anvendte timetal og tidspunkterne for udøvelsen af virksomheden er korrekt  

 angivet på ledighedserklæring med bilag.
 Det er endvidere en betingelse for ret til dagpenge, at der ikke  

 foreligger omstændigheder, der klart angiver, at virksomheden må anses for  

 medlemmets hovedbeskæftigelse.
 Dette vil f.eks. normalt være tilfældet, hvis medlemmet under ledighed ved  

 annoncering, skiltning m.v. tilkendegiver påbegyndelse af en selvstændig  

 virksomhed, som bevirker, at medlemmet ikke vil kunne stille sin arbejdskraft  

 til normal rådighed for lønarbejde.
 Der bør særligt lægges vægt på, om det ved annoncering og skiltning m.v.  

 er tilkendegivet eller forudsat, at medlemmet kan træffes inden for normal  

 arbejdstid.
 Det bemærkes i øvrigt, at spørgsmålet om, hvorvidt et medlem, der driver  

 selvstændig virksomhed som bibeskæftigelse, er til rådighed for  

 arbejdsmarkedet, afgøres efter reglerne i den gældende  

 rådighedsbekendtgørelse med tilhørende vejledning.
Opmærksomheden henledes endvidere på, at medlemmer, der forud for  

 ledigheden har drevet selvstændig virksomhed som hovedbeskæftigelse (som  

 indehaver eller som medhjælpende ægtefælle), ikke kan bevare dagpengeretten  

 under udøvelse af selvstændig virksomhed som bibeskæftigelse, såfremt der er  

 tale om videreførelse eller genoptagelse af den tidligere drevne virksomhed,  

 jfr.
AK. cirkulære nr. 26/81 af 12. maj 1981.
 I tilfælde, hvor ægtefællerne i fællesskab har udøvet selvstændig  

 virksomhed som hovedbeskæftigelse, vil den ene som hovedregel ikke kunne  

 anses for ledig, når den anden ægtefælle fortsætter virksomheden.
 Dog vil den ene ægtefælle kunne anses for ledig, hvis pågældende efter sin  

 udtræden af virksomheden har haft 13 ugers beskæftigelse på fuld tid som  

 lønmodtager.
Til § 2 Det skal bemærkes, at reglerne i arbejdsdirektoratets cirkulære af 19.  

 april 1977 om overflytning gælder for såvel indehavere som for medhjælpende  

 ægtefæller.
Til § 3 Betydningen af, at selvstændig virksomhed betragtes som bibeskæftigelse  

 er, at det er muligt sideløbende hermed at oppebære (supplerende) dagpenge,  

 så længe medlemmet opfylder det særlige arbejdskrav.
Til § 4, stk.1 Retten til dagpenge er begrænset ved, at der for  samtlige  

  medlemmer, der alene eller sammen med ægtefælle eller samlever eller i  

 fællesskab med andre driver selvstændig virksomhed som bibeskæftigelse  

 (bortset fra medlemmer med mindre jordbrug), gælder et særligt arbejdskrav.  

 Disse medlemmer skal således forud for hver udbetaling af dagpenge have haft  

 arbejde som lønmodtager i en tid, som sammenlagt svarer til arbejde i fagets  

 fulde normale arbejdstid i mindst 26 uger (1040 timer), (for  

 deltidsforsikrede 17 uger (680 timer) inden for de sidste 18 måneder (eller i  

 tilsvarende omfang have udført selvstændig virksomhed som hovedbeskæftigelse  

 i forbindelse med medlemskab af en kasse for selvstændige erhvervsdrivende).
 Ved at opfylde dette særlige arbejdskrav udover det almindelige  

 arbejdskrav i arbejdsløshedslovens § 55 anses medlemmet for at have  

 dokumenteret sin fortsatte tilknytning til arbejdsmarkedet efter påbegyndelse  

 af virksomheden.
 Ved beregningen af, om det særlige arbejdskrav (og det almindelige  

 arbejdskrav i arbejdsløshedslovens § 55) er opfyldt, medtages ikke medlemmets  

 bibeskæftigelse i den selvstændige virksomhed.
 Der gælder ikke længere nogen undtagelse fra det skærpede arbejdskrav for  

 så vidt angår andre selvstændige erhvervsdrivende end mindre jordbrugere.  

 Dette medfører, at samtlige andre erhvervsdrivende, herunder personer, der på  

 en landejendom driver specialproduktion i form af svineavl, hønseri, gartneri  

 m.v. - uanset størrelsen af medlemmets indtægt ved den selvstændige  

 virksomhed - skal være omfattet af det særlige arbejdskrav.
Til § 4, stk. 2 Det fremgår af bestemmelsen, at et medlem, som påbegynder selvstændig  

 virksomhed som bibeskæftigelse, først skal opfylde det særlige arbejdskrav 1  

 år efter virksomhedens påbegyndelse.
 Medlemmet skal således de første 12 måneder efter virksomhedens  

 påbegyndelse alene opfylde arbejdskravet i arbejdsløshedslovens § 55 for at  

 bevare dagpengeretten.
Til § 4, stk. 3 Undtagelse fra reglerne om det særlige arbejdskrav gælder for jordbrugere,  

 hvis landejendoms grundværdi, ansat i sædvanligt prioriteret stand, androg  

 mindre end 68.000,00 kr. ifølge 17. alm. vurdering.
 Det bemærkes, at det forhold, at landbruget drives ved hjælp af  

 maskinstation eller af en bestyrer, normalt ikke medfører fritagelse for det  

 særlige arbejdskrav.
 Derimod vil fritagelse for det særlige arbejdskrav kunne opnås, såfremt  

 ejendommens jord bortforpagtes i sådant et omfang, at grundværdien af den  

 resterende del af ejendommen ikke overstiger det tilladte beløb.
 Som hovedregel må det kræves, at bortforpagtningen sker til fremmede, dvs.  

 til andre end den nærmeste familie.
 Bortforpagtning til en ægtefælle er således ikke tilstrækkelig.
 Det er endvidere en betingelse, at der foreligger dokumentation for såvel  

 bortforpagtning som for reduktion af ejendommens grundværdi.
 Ejendommens samlede grundværdi vil være afgørende for, om et medlem skal  

 være omfattet af det særlige arbejdskrav, uanset at medlemmet ejer  

 landejendommen sammen med en ægtefælle eller andre, herunder samlever, eller  

 den anden ægtefælle ejer den alene.
 De særlige spørgsmål, der kan opstå i forbindelse med værdiansættelsen af  

 en landejendom, der er udlagt til bymæssige formål eller til  

 sommerhusbebyggelse, skal forelægges direktoratet.
Til § 5 Opmærksomheden henledes på, at  samtlige  medlemmer, der udøver  

 selvstændig virksomhed som bibeskæftigelse, herunder også et medlem, der  

 hjælper i ægtefællens virksomhed - samt jordbrugere, som på grund af  

 landejendommens grundværdi ikke er omfattet af det særlige arbejdskrav -  

 løbende skal opgive de på virksomheden anvendte timer på dagpengekortene,  

 således at der kan foretages fradrag herfor i dagpengene.
Dette gælder, hvad enten arbejdet udføres inden for eller uden for normal  

 arbejdstid.
Også arbejde, der udføres på søn- og helligdage, medregnes.
