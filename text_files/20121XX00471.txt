Skriftlig fremsættelse (30. januar 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af konkursloven, retsplejeloven og retsafgiftsloven (Konkurskarantæne) (Lovforslag nr.
L 131) Der har i den senere tid været rejst spørgsmål om, hvorvidt konkursmisbrug kan bekæmpes ved at indføre regler om konkurskarantæne som et supplement til straffelovens regler om rettighedsfrakendelse.
Formålet med lovforslaget er på den baggrund at indføre regler om, at en person, som er gået konkurs med en virksomhed eller er involveret i en selskabslikvidation, og som på grund af groft uforsvarlig forretningsførelse er uegnet til at deltage i ledelsen af en erhvervsvirksomhed, kan få forbud mod i en periode at drive visse former for erhvervsvirksomhed i videre omfang end efter straffelovens regler om rettighedsfrakendelse.
Regler om konkurskarantæne findes ikke i dansk ret i dag.
Lovforslaget fremsættes som opfølgning på aftalen om finansloven for 2013 indgået mellem regeringen og Enhedslisten.
Aftalen lægger bl.a. op til skærpet indsats over for systematisk konkursrytteri.
Lovforslaget skal i den forbindelse ses i sammenhæng med det lovforslag, som fremsættes senere i denne folketingssamling, og som vil indebære en markant styrkelse af indsatsen over for systematisk og organiseret økonomisk kriminalitet.
 Lovforslaget bygger på Konkursrådets betænkning nr. 1525/2011 om konkurskarantæne.
 Lovforslaget indeholder følgende hovedpunkter:
  Fysiske personer, der inden for det seneste år før fristdagen formelt eller reelt har været medlem af ledelsen i en sammenslutning (selskab mv.), der er gået konkurs, eller i en personligt drevet virksomhed, hvis ejer er gået konkurs, kan efter begæring fra kurator pålægges konkurskarantæne af skifteretten.
  Konkurskarantæne kan pålægges, hvis det må antages, at den pågældende på grund af groft uforsvarlig forretningsførelse er uegnet til at deltage i ledelsen af en erhvervsvirksomhed.
  Retsvirkningen af konkurskarantæne er et forbud mod at deltage i ledelsen af en virksomhed, hvori den pågældende ikke hæfter personligt og ubegrænset for virksomhedens forpligtelser (aktieselskaber, anpartsselskaber mv.). Konkurskarantænen vil som udgangspunkt blive pålagt for en periode af 3 år.
 Vurderingen af, om der foreligger groft uforsvarlig forretningsførelse, skal foretages i forhold til virksomhedens økonomiske forhold (i bred forstand). Hensynet til iværksættere skal inddrages i vurderingen.
Forretningsmæssig udygtighed vil som udgangspunkt ikke i sig selv udgøre groft uforsvarlig forretningsførelse og vil således som udgangspunkt ikke kunne udløse konkurskarantæne, heller ikke når en person flere gange efter hinanden er gået konkurs som følge af forretningsmæssig udygtighed.
  Hvis en person, der allerede er pålagt konkurskarantæne, på ny pålægges konkurskarantæne på grundlag af groft uforsvarlig forretningsførelse, som tidsmæssigt ligger efter pålægget af den første konkurskarantæne, men således at fristdagen i det nye konkursbo ligger inden udløbet af den tidligere pålagte konkurskarantæne, udvides retsvirkningerne af konkurskarantænen fra pålægget af den nye konkurskarantæne til et forbud mod at deltage i ledelsen af enhver form for erhvervsvirksomhed.
 Overtrædelse af en konkurskarantæne indebærer endvidere, at den pågældende hæfter personligt på objektivt grundlag, hvis der indtræder konkurs med fristdag inden for karantæneperioden.
Skifteretten kan dog fritage for denne hæftelse helt eller delvis, hvis særlige grunde taler for det.
Skifteretten kan omvendt også pålægge personlig hæftelse, hvis der er indtrådt konkurs med fristdag efter karantæneperiodens udløb, men dog inden for det første år herefter.
  Overtrædelse af en konkurskarantæne straffes desuden med bøde eller fængsel indtil 6 måneder efter straffelovens § 131 om bl.a. den, der udøver en virksomhed, til hvilken retten er frakendt den pågældende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
