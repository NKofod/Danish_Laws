Bekendtgørelse  

 om erhvervsuddannelser (Hovedbekendtgørelsen om erhvervsuddannelser) I medfør af § 4, stk. 1 og 3, § 13, stk. 3,  

 § 25, stk. 5, § 33, stk. 2, § 51, stk. 2, og  

 § 70, stk. 3, i lov om erhvervsuddannelser, jf.  

 lovbekendtgørelse nr. 724 af 25. juli 2000, samt § 4,  

 stk. 3, i lov nr. 234 af 21. april 1999, fastsættes:
Kapitel 1 Formål mv.
 § 1. En erhvervsuddannelses mål skal  

 være i overensstemmelse med erhvervsuddannelseslovens § 15,  

 stk. 1, og skal fastsættes sådan, at uddannelsen bidrager  

 til at opfylde de formål, der er nævnt i  

 erhvervsuddannelseslovens § 1. Uddannelsens mål skal  

 endvidere være i overensstemmelse med de forudsætninger,  

 hvorunder uddannelsen er godkendt, herunder forudsætningerne med hensyn  

 til den fastsatte samlede varighed af skoleundervisningen og det fastsatte  

 tilskud pr. årselev.
Stk. 2. Uddannelsen skal bidrage til udviklingen af  

 erhvervsfaglige og personlige kvalifikationer.
Uddannelsen skal herunder  

 bidrage til udvikling af elevernes evne til selvstændig stillingtagen  

 og medvirken i et demokratisk samfund, samarbejde og kommunikation samt  

 fremme international forståelse.
Uddannelsen skal endvidere fremme  

 faglig og social problemløsning samt udvikling af initiativ,  

 fleksibilitet og kvalitetssans.
Uddannelsen skal gennem skoleundervisning og  

 praktikuddannelse give eleverne fagrettede, almene og personlige  

 kvalifikationer og give dem baggrund for at vedligeholde og udvikle deres  

 kvalifikationer og kompetencer.
Stk. 3. Uddannelsen skal endvidere bidrage til elevernes  

 forståelse af et godt arbejdsmiljø og udvikle deres  

 miljøbevidsthed.
Ligeledes skal elevernes grundlæggende  

 færdigheder inden for læsning, mundtlig og skriftlig  

 kommunikation, regning/matematik og fremmedsprog udvikles.
 Stk. 4. Uddannelsen skal give grundlag for videre  

 uddannelse.
 § 2. Det faglige udvalgs forslag til en erhvervsuddannelse  

 bør indeholde:
 1)	Beskrivelse af uddannelsens formål og hvilke(n)  

 erhvervsfaglig(e) fællesindgang(e), uddannelsen agtes tilknyttet.
 2)	Beskrivelse af, hvorledes uddannelsen vil opfylde kravene i § 1  

 og erhvervsuddannelseslovens § 15, stk. 1, herunder angivelse af de  

 beskæftigelsesområder, uddannelsen retter sig imod, og de  

 forventede videreuddannelsesmuligheder.
 3)	Oplysning, om den foreslåede uddannelse helt eller delvist vil  

 afløse en eller flere eksisterende uddannelser, og i bekræftende  

 fald nærmere oplysning herom.
 4)	Oplysning om mulighederne for afslutningen af  

 uddannelsesforløbet med en uddannelse, som indeholder på  

 forhånd fastsatte dele af det almindelige uddannelsesforløb, jf.  

 § 16 og lovens § 15, stk. 2.
 5)	Oplysning om voksenuddannelsesforløb, jf. § 18.
 6)	Oplysning om afgrænsningen til andre uddannelser, herunder  

 arbejdsmarkedsuddannelser og andre erhvervsuddannelser, og om  

 samarbejdsflader til arbejdsmarkedsuddannelserne vedrørende  

 meritordninger og om specialefag.
 7)	Oplysning om de forventede beskæftigelses- og  

 praktikpladsmuligheder på de beskæftigelsesområder, den  

 foreslåede uddannelse retter sig mod.
 8)	Oplysning om den forventede årlige tilgang til  

 uddannelsen.
 9)	Oplysning om eventuelt foreliggende analyser og prognoser  

 vedrørende kvalifikationsbehov, der kan danne grundlag for  

 fastlæggelse af uddannelsens faglige indhold, jf. lovens § 21,  

 stk. 2.
 10)	Sammenfattende redegørelse for, hvordan den foreslåede  

 uddannelse vil kunne bidrage til at opfylde de formål, som er  

 anført i lovens § 1, stk. 2.
 § 3. Bekendtgørelserne om de enkelte  

 uddannelser (uddannelsesbekendtgørelserne) suppleres med vejledninger,  

 som udsendes af ministeriet i samarbejde med det faglige udvalg.
 Stk. 2. Vejledningerne indeholder uddybning af reglerne om  

 uddannelsernes formål og struktur, undervisningens indhold, herunder  

 områdefag og specialefag, jf. § 24, praktikuddannelsen, jf.  

 § 29, og bedømmelse mv., jf. § 31.
 Stk. 3. Undervisningsministeriet kan i samarbejde med  

 Erhvervsuddannelsesrådet udsende vejledning om undervisningen i  

 grundforløbet.
Kapitel 2 Kvalitet i uddannelserne § 4. Det faglige udvalg for en uddannelse skal  

 foretage opfølgning af, om uddannelsen opfylder de  

 forudsætninger, hvorunder uddannelsen er godkendt, herunder:
 1)	Forudsætninger med hensyn til uddannelsens formål.
 2)	Forudsætninger om uddannelsens bredde, herunder i  

 arbejdsområder og funktioner, samt de  

 beskæftigelsesområder, uddannelsen retter sig imod, og de  

 forventede videreuddannelsesmuligheder, jf. lovens § 15,  

 stk. 1.
 Stk. 2. Det faglige udvalg skal i samarbejde med  

 praktikvirksomhederne foretage løbende kvalitetsudvikling og  

 kvalitetssikring af uddannelsernes praktikdel.
 Stk. 3. Det faglige udvalg skal følge udviklingen og  

 afgive indstilling vedrørende fortsat behov for uddannelsen på  

 baggrund af de forudsætninger, hvorunder uddannelsen er godkendt, og om  

 eventuelle ændringer i uddannelsen.
 § 5. Skolen skal have et kvalitetssystem til  

 løbende kvalitetsudvikling og resultatvurdering af uddannelsens  

 skoledel.
Stk. 2. Skolens kvalitetssystem skal indeholde en procedure  

 for en løbende selvevaluering og kvalitetsudvikling.
Skolens  

 medarbejdere og elever samt det lokale uddannelsesudvalg skal inddrages i  

 evalueringen.
Stk. 3. Skolen skal ved tilrettelæggelsen og  

 gennemførelsen af uddannelsen have en procedure, der belyser,  

 at 1)	undervisningen lever op til de mål, der er fastsat i reglerne  

 om de enkelte uddannelser, 2)	der sker en løbende udvikling af den lokale  

 undervisningsplan, 3)	de valgte undervisningsmetoder understøtter uddannelsens  

 formål og undervisningsfagenes mål, 4)	uddannelsens skoledel og praktikdel understøtter  

 hinanden, 5)	der sker en ajourføring af lærernes faglige og  

 pædagogiske kvalifikationer, jf. § 9, stk. 3, 6)	de enkelte lærere og skolen modtager information om elevernes  

 vurdering af undervisningen og af skolens tilrettelæggelse af  

 uddannelsen, og at 7)	indberetninger og lignende fra censorer, resultater af  

 prøver, eksaminer og standpunktskarakterer, der gives i stedet for  

 eksamenskarakterer, samt resultaterne af eventuelle eksterne evalueringer af  

 undervisningen inddrages.
Stk. 4. På baggrund af skolens selvevaluering udarbejder  

 skolen en plan for opfølgning på, hvordan de fastsatte mål  

 kan nås.
Opfølgningsplanen skal fastlægge  

 ændringsbehov og forslag til løsning, samt opstille  

 operationelle mål.
 Stk. 5. Skolen tager i samarbejde med det lokale  

 uddannelsesudvalg initiativ til forslag om ændring af uddannelsen, jf.  

 § 28, stk. 2, nr. 2.
Kapitel 3 Lærerkvalifikationer § 6. Den enkelte skoles lærergruppe  

 sammensættes med henblik på, at eleverne kan opnå de  

 fastsatte mål for de uddannelser, skolen udbyder, og at skolen kan  

 efterleve de regler, der gælder for uddannelserne.
 § 7. Læreren skal ved ansættelsen have  

 følgende kvalifikationer:
 1)	Faglig uddannelse inden for et eller flere relevante  

 uddannelsesområder, suppleret med relevant fortsat eller  

 videregående uddannelse (eventuelt kurser) - eller anden relevant  

 videregående uddannelse.
2)	Relevant og aktuel erhvervserfaring (eksklusiv uddannelsestiden).  

 For lærere, der skal undervise i direkte erhvervsrettede faglige  

 områder, skal erhvervserfaringen være af normalt mindst 5  

 års varighed.
For øvrige lærere skal erhvervserfaringen  

 være af normalt mindst 2 års varighed.
For de  

 øvrige lærere kan skolen fravige kravet om 2 års  

 erhvervserfaring i tilfælde, hvor sådanne lærere ikke er  

 til rådighed.
Det påhviler i givet fald skolen i samarbejde med  

 læreren at tilrettelægge et forløb, der sikrer, at  

 læreren opnår en passende indsigt i de relevante  

 erhvervsområder.
 § 8. Læreren skal erhverve følgende  

 kvalifikationer, hvis de ikke foreligger ved ansættelsen:
1)	Senest 3 år efter ansættelsen: En bred, almen baggrund  

 mindst svarende til niveauet i den erhvervsgymnasiale fagrække.
Mindst  

 2 fag inden for fagområderne dansk, fremmedsprog, naturvidenskab,  

 samfundsvidenskab, erhvervsøkonomi, afsætning og  

 informationsteknologi skal være på niveau A.
 2)	Senest 2 år efter ansættelsen: Gennemført en  

 afsluttet pædagogisk eller faglig-pædagogisk uddannelse, mindst  

 svarende til niveauet i den grundlæggende pædagogiske uddannelse  

 (pædagogikum), der gennemføres efter  

 bekendtgørelsen om den pædagogiske uddannelse af lærere  

 ved erhvervsskoler.
Stk. 2. Skolen kan fravige kravet om gennemførelse af  

 pædagogikum for lærere, der i en periode på maksimalt 1  

 år virker som timelærere på mere end halv tid.  

Skolen kan fravige kravet om gennemførelse af pædagogikum  

 for lærere, der fungerer som timelærere på halv tid og  

 derunder.
I begge disse tilfælde skal skolen påse, at  

 timelærerne får en basal introduktion til  

 lærerarbejdet.
 § 9. For undervisningsfag, som er meritgivende ved  

 skift til de gymnasiale uddannelser eller ved adgang til videregående  

 uddannelser, samt i ganske særlige tilfælde andre fag, skal  

 skolen følge Undervisningsministeriets regler om lærernes  

 kvalifikationer.
 Stk. 2. Hvor intet andet er fastsat, har skolen ansvaret for  

 fastlæggelsen af den enkelte lærers nærmere  

 undervisningskompetence.
 Stk. 3. Det påhviler læreren at vedligeholde og  

 udvikle den faglige og pædagogiske viden, som er nødvendig for  

 at bevare undervisningskompetencen.
 Stk. 4. Det påhviler skolen i samråd med  

 lærerne at tilrettelægge lærergruppens og den enkelte  

 lærers faglige og pædagogiske videre- og efteruddannelse med  

 henblik på nødvendige fornyelser og tilpasning af lærernes  

 kvalifikationer, jf. § 5, stk. 3, nr. 5.
Kapitel 4 Uddannelsens varighed og struktur § 10. En erhvervsuddannelse består af et  

 grundforløb og et hovedforløb, jf. erhvervsuddannelseslovens  

 § 12, stk. 1. Hovedforløbet omfatter praktikuddannelse og  

 skoleophold.
En uddannelses hovedforløb består normalt af mindst  

 et skoleophold og mindst 2 praktikophold.
 Stk. 2. Grundforløbene er grupperet i erhvervsfaglige  

 fællesindgange.
 Stk. 3. Struktur og indhold for grundforløb følger  

 i øvrigt reglerne om grundforløb.
 Stk. 4. Skoleundervisningen i hovedforløbet i den  

 enkelte uddannelse fordeles på skoleophold under hensyn til:
 1)	Sammenhæng mellem skoleundervisning og praktikuddannelse,  

 herunder faglige og pædagogiske hensyn til uddannelsen.
 2)	Skolens muligheder for at tilrettelægge undervisningen under  

 hensyntagen til bedst mulig udnyttelse af skolens samlede ressourcer under  

 forudsætning af, at de fastsatte uddannelsesmål iagttages.
 3)	Den fastsatte varighed af skoleundervisningen og det fastsatte  

 tilskud pr. årselev.
§ 11. Et hovedforløbs obligatoriske del  

 varer i almindelighed ikke over 3 år og 6 måneder.
Varigheden af  

 obligatorisk skoleundervisning i hovedforløbet kan normalt ikke  

 overstige 60 uger.
Stk. 2. I uddannelsesbekendtgørelsen fastsættes,  

 hvilke grundforløb, der giver adgang til hovedforløbet, og der  

 kan fastsættes regler om krav til eller niveauer i enkelte fag, eleven  

 skal opfylde ved overgang fra grundforløb til skoleundervisningen i  

 hovedforløb, såfremt opfyldelse af kravene er nødvendige  

 for at opnå slutmålene i uddannelsen.
Kravene skal kunne opfyldes  

 af elever, der begynder på grundforløbet på baggrund af  

 grundskolens 9. klasse.
 Stk. 3. Skoleundervisningen i hovedforløbet  

 består af grundfag, områdefag, specialefag og valgfag, jf.  

 § 23.
Stk. 4. Uddannelsesforløbet afsluttes normalt med en  

 faglig prøve, svendeprøve eller lignende efter reglerne om  

 uddannelsen.
Prøven kan indgå i skoledelen under sidste  

 skoleophold eller efter skoleopholdet som en svendeprøve, afholdt af  

 det faglige udvalg.
En afsluttende prøve kan tidligst finde sted 6  

 måneder før aftaleperiodens ophør.
§ 12. Hver uddannelse indeholder mindst et  

 speciale.
Et speciale er en del af praktikuddannelsen, der kan  

 understøttes af specialefag i skoleundervisningen.
Specialet supplerer  

 den generelle erhvervskompetence med en speciel erhvervskompetence.
§ 13. Specialefagsundervisningen organiseres  

 således, at eleven og virksomheden inden for rammer, der er fastsat i  

 reglerne om uddannelsen, vælger undervisning, der kan være  

 fælles for erhvervsuddannelserne og voksen- og efteruddannelserne,  

 herunder arbejdsmarkedsuddannelserne, jf.
Arbejdsministeriets regler.
 § 14. De faglige udvalg samarbejder med hensyn til  

 anvendelse af arbejdsmarkedsuddannelser med de efteruddannelsesudvalg, der er  

 nedsat i henhold til lov om arbejdsmarkedsuddannelser.
 Stk. 2. De faglige udvalg orienterer efteruddannelsesudvalgene  

 om indstillinger til Undervisningsministeriet om regler om uddannelser,  

 herunder oversigter over valgfri specialefag og meritgivende fag i  

 vejledninger til uddannelsesbekendtgørelser.
Påbygning § 15. Formålet med studierettet  

 påbygning er, at eleven skal kunne supplere erhvervskompetencen med hel  

 eller delvis studiekompetence.
Eleven skal som påbygning til  

 erhvervsuddannelse kunne vælge studierettede enkeltfag (almene grundfag  

 og erhvervsgymnasiale fag), som sammen med erhvervsuddannelseskompetencen  

 giver adgang til de erhvervsakademiuddannelser og andre videregående  

 uddannelser, der ligger i naturlig forlængelse af elevens  

 erhvervsuddannelse.
Skolen kan også tilbyde eleven flere af de  

 erhvervsgymnasiale fag, som er nødvendige for at opnå den fulde  

 studiekompetence ved påbygning.
 Stk. 2. Skolen skal, eventuelt i samarbejde med andre  

 uddannelsesinstitutioner, tilbyde de valgfag og supplerende enkeltfag, der  

 udgør det almindelige, nødvendige tilvalg for optagelse i  

 relevante erhvervsakademiuddannelser.
Stk. 3. Efter udløbet af uddannelsesaftalen eller efter  

 aftale med virksomheden under aftaleforløbet, jf.  

 erhvervsuddannelseslovens § 58, stk. 1, nr. 2, skal eleven kunne  

 opnå fuld studiekompetence.
Undervisningen varer højst 1  

 år og 6 måneder som heltidsundervisning.
Undervisningen omfatter  

 de fag, som er nødvendige for at gennemføre en  

 erhvervsgymnasial eksamen.
Undervisningen i erhvervsgymnasiale fag  

 gennemføres i henhold til reglerne for den erhvervsgymnasiale  

 uddannelse.
 Stk. 4. Eleven og virksomheden kan som erhvervsrettet  

 påbygning vælge at supplere de obligatoriske mål i  

 uddannelsen gennem valg af yderligere undervisning inden for de valgfri  

 specialefag i uddannelsen i et omfang af indtil 4 uger, jf. § 23,  

 stk. 7 og 8.
Delkompetence § 16. Regulerede delkompetenceforløb, jf.  

 erhvervsuddannelseslovens § 15, stk. 2, skal være  

 vekseluddannelsesforløb, der består af obligatorisk  

 grundforløb og obligatorisk hovedforløb og udgøre  

 på forhånd fastsatte dele af et almindeligt  

 uddannelsesforløb.
Eleven skal opnå personlige, almene og  

 faglige kvalifikationer, som kvalificerer til beskæftigelse på  

 arbejdsmarkedet.
Forløbene skal være tilrettelagt således,  

 at eleven senere kan genoptage uddannelsen i det almindelige forløb i  

 overensstemmelse med reglerne om uddannelsen.
Stk. 2. Regler om de i stk. 1 nævnte regulerede  

 delkompetenceforløb fastsættes i den enkelte  

 uddannelsesbekendtgørelse.
Forløbene skal fremstå som  

 helstøbte uddannelsesforløb med en særlig betegnelse og  

 afsluttes med uddannelsesbevis i henhold til bekendtgørelsen.  

 Varigheden er mindst 1 år og 6 måneder og normalt højst 3  

 år.
§ 17. Individuelt tilrettelagte  

 delkompetenceforløb, jf. erhvervsuddannelseslovens § 15,  

 stk. 3, er et tilbud til elever, som ikke vurderes at have  

 forudsætningerne for at gennemføre et uddannelsesforløb i  

 henhold til en uddannelsesbekendtgørelse, herunder regulerede  

 delkompetenceforløb.
Forløbene skal være  

 vekseluddannelsesforløb og bestå af et grundforløb og  

 hovedforløb.
Eleven skal opnå personlige, almene og faglige  

 kvalifikationer, som kvalificerer til beskæftigelse på  

 arbejdsmarkedet.
Stk. 2. Individuelle forløb varer fra mindst 2 år  

 til normalt højst 3 år og består af udvalgte mål  

 eller delmål fra obligatoriske dele af grundforløb og  

 hovedforløb i en eller flere erhvervsuddannelser.
Praktikuddannelsen  

 skal sammen med skoledelene udgøre et hele for den enkelte elev og  

 skal kunne danne grundlag for senere beskæftigelse og fortsat  

 uddannelse, eventuelt i en ordinær erhvervsuddannelse.  

 Uddannelsesforløbet skal pædagogisk og organisatorisk  

 tilrettelægges under hensyn til den enkeltes elevs  

 forudsætninger.
Forløbet tilrettelægges af skolen i  

 samarbejde med eleven og en eventuel praktikvirksomhed.
Individuelle  

 forløb skal være lokalt forankret og skal godkendes af det  

 faglige udvalg, som kan delegere kompetencen til de lokale uddannelsesudvalg,  

 jf. erhvervsuddannelseslovens § 41, stk. 3.  

 Uddannelsesforløbet fastlægges i elevens personlige  

 uddannelsesplan, jf. reglerne herom.
 Stk. 3. For individuelle forløb udstedes  

 uddannelsesbevis på baggrund af elevens opfyldelse af sin personlige  

 uddannelsesplan, jf. stk. 2.
 Fritagelse og voksenuddannelse mv.
 § 18. Det faglige udvalg skal afgive indstilling  

 om regler, som giver eleven ret til fritagelse for dele af uddannelsen  

 på grundlag af allerede opnåede kvalifikationer, både i  

 forhold til praktikuddannelse og skoleundervisning.
 Stk. 2. Det faglige udvalg afgiver indstilling om regler om  

 særligt tilrettelagte uddannelsesforløb for personer over 25  

 år.
 Stk. 3. Der skal ved disse regler i videst muligt omfang tages  

 hensyn til elevernes tidligere uddannelse og beskæftigelse.
 Stk. 4. De faglige udvalg samarbejder med  

 efteruddannelsesudvalgene vedrørende arbejdsmarkedsuddannelser om  

 merit på grundlag af arbejdsmarkedsuddannelser.
 § 19. Skolen eller det faglige udvalg  

 træffer afgørelse om fritagelse for dele af uddannelsen på  

 grundlag af merit efter reglerne om den pågældende uddannelse.  

 Det faglige udvalg kan endvidere træffe afgørelse om afkortning  

 af uddannelsestiden, jf. erhvervsuddannelseslovens § 57.
 Stk. 2. Skolen kan endvidere, ud over hvad der følger  

 af bekendtgørelsen om den pågældende uddannelse, efter  

 ansøgning fra en elev og efter samråd med en eventuel  

 praktikvirksomhed træffe afgørelse om fritagelse for  

 skoleundervisning efter en konkret vurdering, hvis eleven på grundlag  

 af tidligere uddannelse eller beskæftigelse har særlige  

 forudsætninger for uddannelsen.
 Stk. 3. Skolen skal tilbyde eleven undervisning på  

 højere niveau eller anden relevant undervisning i stedet for den  

 undervisning, eleven fritages for.
 Stk. 4. Skolen kan gøre fritagelse efter stk. 2  

 betinget af, at eleven på anden måde erhverver sig kundskaber,  

 som af skolen vurderes nødvendige for at nå de fastsatte  

 mål for undervisningen.
Stk. 5. I tilfælde, hvor skolen træffer  

 bestemmelse om afkortning af skoleundervisningen for elever med  

 uddannelsesaftale, skal skolen, såfremt den samlede  

 skoleundervisningstid er forkortet med 4 uger eller mere, underrette  

 vedkommende faglige udvalg herom med henblik på udvalgets  

 afgørelse om afkortning af den samlede uddannelsestid.
I andre  

 tilfælde overvejer skolen mulighederne for at tilbyde eleven alternativ  

 undervisning.
 Stk. 6. I øvrigt finder reglerne om merit for visse fag  

 i ungdomsuddannelser mv. (meritbekendtgørelsen) og reglerne om  

 grundfag anvendelse.
§ 20. Supplerende kurser efter  

 erhvervsuddannelseslovens § 16 oprettes efter reglerne om den  

 pågældende uddannelse.
Kurserne kan efter reglerne om uddannelsen  

 være omfattet af en uddannelsesaftale.
 Stk. 2. De supplerende kurser kan efter reglerne om  

 uddannelserne omfatte forløb på indtil 2 uger, der har til  

 formål at vurdere elevens praktiske og teoretiske kvalifikationer med  

 henblik på skolens eller det faglige udvalgs afgørelse om merit  

 i den pågældende uddannelse.
Kapitel 5 Skoleundervisningen § 21. Skolen skal foretage en pædagogisk og  

 økonomisk hensigtsmæssig tilrettelæggelse af  

 skoleundervisningen samt give uddannelsen en lokal toning, som skolen  

 udvikler i samarbejde med det lokale uddannelsesudvalg og de konkrete  

 praktikvirksomheder.
 Stk. 2. Skolen fastsætter de undervisningsmæssige  

 dele, der efter reglerne herom indgår i undervisningen.
 Stk. 3. Skolen bestemmer, om undervisningen skal ske ved  

 samlæsning med andre uddannelser eller i form af virksomhedsforlagt  

 undervisning med respekt for de fastsatte mål for uddannelsen og den  

 forudsatte kvalitet.
Stk. 4. Skolen bestemmer delmål for undervisningen i de  

 enkelte skoleophold.
Uddannelsesbekendtgørelsen kan dog indeholde  

 regler om delmål, hvis dette kan begrundes i hensyn til skoleskift  

 eller til sammenhæng med praktikuddannelsen.
 § 22. Skolen organiserer og  

 tilrettelægger undervisningen således, at den imødekommer  

 den enkelte elevs faglige og personlige forudsætninger og mål,  

 jf. erhvervsuddannelseslovens § 28.
Stk. 2. Undervisningen skal overalt tage hensyn til den  

 enkelte elevs faglige og personlige forudsætninger for at lære.
I  

 løbet af et uddannelsesforløb skal eleven møde  

 forskellige undervisnings- og arbejdsformer, herunder sådanne, der  

 sigter mod at fremme lysten og evnen til fortsat læring i et livslangt  

 perspektiv.
 Stk. 3. Skolen indrager eleverne i tilrettelæggelsen af  

 undervisningen, herunder valg af konkret indhold.
 § 23. Grundfag, områdefag, specialefag og  

 valgfag indgår almindeligvis i skoleundervisningen med den vægt,  

 der fremgår af erhvervsuddannelseslovens § 24, stk. 1.  

 Vægten kan efter reglerne om de enkelte uddannelser fraviges i  

 særlige tilfælde, f.eks. i forbindelse med  

 afstigningsforløb, jf. § 16, særligt lange uddannelser  

 eller ud fra en helhedsvurdering af bredde, henholdsvis specialisering, af  

 uddannelsernes samlede indhold, såfremt den forudsatte bredde i  

 uddannelsen bevares.
 Stk. 2. Grundfag beskrives i reglerne om grundfag.
Stk. 3. Områdefag er fag, som er særlige for en  

 eller flere uddannelser.
I  

 uddannelsesbekendtgørelsen og  

 grundforløbsbekendtgørelsen fastsættes de overordnede  

 mål og rammer for områdefag.
Områdefag skal være udformet således og have et  

 sådant omfang, at det dels er muligt for skolerne i deres  

 undervisningstilrettelæggelse at lade fagene indgå i samspil med  

 andre fag i projekter, temaer og lignende, dels gør det muligt at  

 skabe et grundlag for en særskilt bedømmelse, jf. § 31.
Stk. 4. Specialefag omfatter, på det for  

 erhvervsuddannelserne højeste faglige niveau, praktisk og teoretisk  

 undervisning, der er særlig for en del af en uddannelse, og som  

 især bidrager til at give eleven en specifik erhvervskompetence.
I  

 uddannelsesbekendtgørelsen fastsættes de overordnede mål  

 og rammer for specialefag.
Mål og rammer for specialefag skal kunne  

 rummes inden for uddannelsens mål i henhold til reglerne om  

 uddannelsen.
Stk. 5. Specialefag kan være bundne eller valgfri.
Et  

 bundet specialefag er knyttet til et eller flere specialer i en uddannelse og  

 er dermed fastlagt ved valg af speciale, normalt ved indgåelsen af  

 uddannelsesaftalen eller ved optagelse til skolepraktik.
Stk. 6. Et valgfrit specialefag vælges af eleven og  

 praktikvirksomheden under uddannelsesforløbet inden for rammerne i  

 reglerne om uddannelsen.
Valget sker blandt de fag, som det faglige udvalg  

 har peget på i uddannelsesbekendtgørelsen eller vejledningen  

 hertil, jf. § 24, stk. 2. Valget sker inden for en af skolen  

 fastsat frist for valg eller eventuelt omvalg efter reglerne om uddannelsen.  

 Valget eller omvalget skal finde sted inden for det første år af  

 elevens uddannelsesforløb efter grundforløbet, hvis ikke andet  

 er fastsat.
Elevens valg af specialefag skal fremgå af elevens  

 personlige uddannelsesplan efter reglerne herom.
Stk. 7. Skolen udbyder, eventuelt i samarbejde med andre  

 skoler og institutioner, de specialefag, der er bundet til specialer i  

 uddannelsen, og valgfri specialefag i et sådant omfang, at elev og  

 virksomhed sikres et bredt valggrundlag.
Skolen kan give mulighed for at  

 foretage prioriterede valg.
 Stk. 8. Skolen skal give eleven og virksomheden mulighed for  

 at vælge valgfri specialefag, jf. stk. 6, ved andre skoler eller  

 institutioner.
§ 24. Vejledningen til  

 uddannelsesbekendtgørelsen, indeholder uddybning af mål og  

 eventuelle øvrige rammer for områdefag og specialefag, herunder  

 vejledende uddannelsestid for disse fag.
Vejledningen kan desuden indeholde  

 uddybning af, hvorledes grundfag kan indgå i sammenhæng med  

 områdefag og specialefag.
Stk. 2. Vejledningen indeholder en oversigt over, hvilke  

 valgfri specialefag der kan vælges af eleven og virksomheden, med  

 angivelse af mål og øvrige rammer.
Den kan omhandle betydningen  

 af elevens valg af valgfag af betydning for videreuddannelse.
§ 25. Valgfag skal være egnede til at  

 imødekomme elevernes interesser, og skolen skal som valgfag tilbyde  

 fag, der er af betydning for videreuddannelse og for adgangen til  

 videregående uddannelser, jf. § 27 i erhvervsuddannelsesloven.
Den  

 enkelte skole fastsætter planer for valgfag under undervisningen i  

 hovedforløbet, jf. dog stk. 2 og 3.
 Stk. 2. Planer for valgfag med henblik på  

 kvalifikationsbehov og beskæftigelsesmuligheder i skolens  

 lokalområde, jf. erhvervsuddannelseslovens § 27, 3. pkt.,  

 fastsættes af skolen efter indstilling fra de lokale  

 uddannelsesudvalg.
Stk. 3. Grundfag skal kunne vælges som valgfag.
Ved  

 udbud af valgfag, der som fag indgår i andre uddannelser eller  

 enkeltfagsordninger, skal skolen følge de regler, som er fastsat for  

 de pågældende uddannelser, herunder de gældende  

 undervisningsplaner, og reglerne om bedømmelse samt reglerne om  

 lærerkvalifikationer.
 § 26. De valgfag, som skolen udbyder, skal  

 være beskrevet i skolens undervisningsplan, og  

 bedømmelsesmåder og bedømmelsesgrundlag skal være  

 beskrevet i skolens bedømmelsesplan.
 Stk. 2. Valgfag udbydes af skolen i henhold til lovens  

 § 27, herunder teoretiske, praktiske og kreative valgfag, der supplerer  

 den erhvervsrettede og almene undervisning for elever, der ønsker at  

 uddybe mere specielle emner i deres uddannelse, eller som ønsker  

 større bredde.
 Stk. 3. Skolen skal udbyde valgfag ud fra de varierede  

 interesser hos de enkelte elever på skolen, eventuelt i samarbejde med  

 andre uddannelsesinstitutioner.
 Stk. 4. Skolen kan i samarbejde med andre  

 uddannelsesinstitutioner tilbyde undervisning i fag under anden lovgivning  

 som valgfag, hvis dette kan ske i henhold til lovgivningen for den  

 pågældende undervisning.
Lokale undervisningsplaner § 27. Skolen fastsætter skoleundervisningens  

 nærmere indhold i en lokal undervisningsplan.
Undervisningsplanen  

 udarbejdes i samarbejde med det lokale uddannelsesudvalg inden for rammerne i  

 reglerne om uddannelsen og i overensstemmelse med erhvervsuddannelseslovens  

 § 39.
 Stk. 2. Den lokale undervisningsplan skal indeholde:
 1)	Beskrivelse af forholdet mellem uddannelsesbekendtgørelsens  

 fagbeskrivelser og undervisningsfagene.
 2)	Beskrivelse af indholdet i de enkelte undervisningsfag, temaer mv.,  

 som skolen har opdelt undervisningen i.
 3)	Beskrivelse af de pædagogiske, didaktiske og metodiske  

 overvejelser ved undervisningens gennemførelse, herunder beskrivelse  

 af hvordan eleverne opnår medindflydelse.
 4)	Beskrivelse af delmål for undervisningen, jf. § 21,  

 stk. 4.
 5)	Beskrivelse af undervisningstid og elevens arbejdstid for  

 undervisningsfag og temaer mv. samt elevens hjemmearbejde.
 6)	Beskrivelse af lærerkvalifikationer, ressourcer og udstyr.
 7)	Oplysninger om meritbestemmelser.
 8)	Beskrivelse af samarbejdet mellem skolen og eleverne og med  

 elevernes praktikvirksomheder.
 9)	Beskrivelse af arbejdet med elevens personlige uddannelsesplan og  

 uddannelsesbog.
 10)	Beskrivelse af skolesamarbejdet vedrørende undervisningen,  

 herunder angivelse af samarbejdsparter.
 11)	Skolebedømmelsesplan.
 Stk. 3. Undervisningsplanen kan indeholde bestemmelser om hel  

 eller delvis samlæsning med andre uddannelser.
 Stk. 4. Undervisningsplanen kan indeholde bestemmelse om, at  

 dele af undervisningen kan foregå i virksomheder.
§ 28. Den lokale undervisningsplan skal foreligge  

 færdigudarbejdet inden skoleopholdets begyndelse.
Eleverne skal  

 gøres bekendt med undervisningsplanen, og den skal kunne udleveres til  

 elever, praktikvirksomheder, de faglige udvalg, Undervisningsministeriet og  

 eventuelle andre interesserede.
Stk. 2. Det påhviler skolen i samarbejde med det lokale  

 uddannelsesudvalg at 1)	følge behovet for fornyelse af undervisningsplanen og  

 på grundlag heraf at revidere denne, og 2)	følge behovet for fornyelse af regler om uddannelsen og  

 på grundlag heraf at fremkomme med forslag til ændring af  

 bekendtgørelsen, jf. § 5, stk. 5, og  

 erhvervsuddannelseslovens § 39.
Kapitel 6 Praktikuddannelsen § 29. Praktikvirksomheden skal efter reglerne i  

 uddannelsesbekendtgørelsen og på grundlag af vejledningen hertil  

 gennemføre praktikuddannelsen således, at den sammen med  

 skoleundervisningen fører til, at eleven kan nå uddannelsens  

 mål.
Virksomheden skal gennemføre praktikuddannelsen i et aktivt  

 samspil med skolen.
Virksomheden fastsætter en plan for  

 praktikuddannelsen i virksomheden under hensyn til virksomhedens art og  

 produktion.
Virksomheden medvirker i samarbejde med skolen ved  

 fastsættelsen af elevens uddannelsesplan efter reglerne herom.
 Stk. 2. I den første praktikperiode orienterer  

 virksomheden eleven om de arbejdsopgaver, som forekommer under uddannelsen.  

 Eleven skal opnå sikkerhed i at arbejde med relevante arbejdsopgaver  

 under instruktion.
 Stk. 3. I de praktikperioder, der følger efter en  

 skoleperiode, skal uddannelsen i virksomheden tilrettelægges  

 således, at skoleundervisning og praktikuddannelse supplerer hinanden  

 på en hensigtsmæssig måde efter de nærmere regler i  

 uddannelsesbekendtgørelsen og på grundlag af vejledningen  

 hertil.
 Stk. 4. Virksomheden skal så vidt muligt  

 tilrettelægge uddannelsen i virksomheden sådan, at der arbejdes  

 efter stigende sværhedsgrad og kompleksitet, så eleven ved  

 afslutningen af den sidste praktikperiode opnår et niveau, der svarer  

 til de krav, som stilles til en færdiguddannet.
 Stk. 5. Virksomheden skal over for eleven indskærpe  

 nødvendigheden og forståelsen af, at miljøkrav,  

 hygiejnekrav og regler vedrørende personlig sikkerhed og sikkerhed i  

 forhold til udstyr mv., herunder arbejdsmiljølovgivningens  

 bestemmelser, efterleves.
 Stk. 6. Vejledningen til uddannelsesbekendtgørelsen kan  

 indeholde nærmere supplering af reglerne i bekendtgørelsen,  

 herunder om praktikuddannelsens opdeling på praktikperioder.
 Stk. 7. Vejledningen indeholder nærmere anvisninger  

 på samspillet mellem skole og praktikvirksomhed, herunder anvendelse af  

 den personlige uddannelsesplan og uddannelsesbogen.
 § 30. Efter det faglige udvalgs bestemmelse kan  

 det lokale uddannelsesudvalg ved den enkelte skole fastsætte  

 nærmere vejledende retningslinier om praktikuddannelsens  

 gennemførelse for skolens elever, således at det sikres, at  

 praktikuddannelsen og skolens undervisning i henhold til dens  

 undervisningsplan supplerer hinanden på en hensigtsmæssig  

 måde.
Stk. 2. Reglerne om praktikvirksomhedens gennemførelse  

 af praktikuddannelsen finder tilsvarende anvendelse for skolen, når  

 praktikuddannelsen gennemføres som skolepraktik, jf. dog § 66 g,  

 stk. 2, i erhvervsuddannelsesloven.
Regler vedrørende afkortning  

 af praktikuddannelsen eller om særlige voksenforløb, jf.  

 § 18, finder tilsvarende anvendelse under skolepraktik.
Kapitel 7 Bedømmelse af elever, prøver og beviser  

 mv.
 § 31. Skolen foretager en løbende og  

 afsluttende bedømmelse af elevens udvikling og standpunkt i henhold  

 til reglerne om uddannelsen.
 Stk. 2. Formålet med den løbende  

 bedømmelse er at hjælpe og vejlede eleven og give grundlag for  

 udstedelse af skolevejledning, jf. § 33. Den løbende  

 bedømmelse omfatter de elementer, som indgår i den afsluttende  

 bedømmelse, jf. stk. 3. Den løbende bedømmelse  

 omfatter i øvrigt de mål, som er omtalt i § 1, stk. 2  

 og 3, i overensstemmelse med skolebedømmelsesplanen.
Stk. 3. Den afsluttende bedømmelse foretages i forhold  

 til de fastsatte mål for undervisningen i reglerne om uddannelsen.
Ved  

 den afsluttende bedømmelse fastsættes en afsluttende karakter,  

 der kan være en standpunktskarakter eller en eksamens- eller  

 prøvekarakter.
Standpunktskarakteren udtrykker elevens standpunkt i  

 forhold til de fastsatte mål for undervisningen på det tidspunkt,  

 karakteren gives.
 Stk. 4. Bedømmelsesresultaterne indgår endvidere  

 som en del af grundlaget for skolens løbende evaluering af  

 undervisningens indhold og metode, jf. § 5, stk. 3, nr. 7.
 Stk. 5. Vejledningen til uddannelsesbekendtgørelsen,  

 jf. § 3, kan indeholde uddybning af reglerne om bedømmelse i  

 relation til vejledningens uddybning af reglerne om mål og eventuelle  

 øvrige rammer for områdefag og specialefag, jf. § 24, samt  

 supplering af reglerne om fremgangsmåden ved bedømmelse.
 § 32. På grundlag af reglerne om uddannelsen  

 fastsætter skolen i samråd med det lokale uddannelsesudvalg en  

 skolebedømmelsesplan, der indgår i den lokale undervisningsplan.  

 Skolebedømmelsesplanen skal indeholde retningslinjer for den  

 løbende bedømmelse i undervisningen og bedømmelse efter  

 de enkelte skoleophold, herunder grundforløbet, samt den afsluttende  

 bedømmelse af de enkelte fag.
 Stk. 2. Skolebedømmelsesplanen skal indeholde:
 1)	Angivelse af de mål, der lægges til grund for  

 bedømmelsen.
 2)	Beskrivelse af, hvordan og hvornår der bedømmes.
 3)	Beskrivelse af, hvordan standpunktskaraktererne fremkommer, herunder  

 beskrivelse af form og indhold, således at skolen kan dokumentere en  

 given karakter.
 4)	Regler om de prøver, skolen foranstalter, herunder  

 svendeprøver, der gennemføres som eksamen.
 5)	Regler om udstedelse af skolevejledning.
 6)	Regler om udstedelse af bevis for grundforløb, skolebevis,  

 uddannelsesbevis eller svendebrev.
 7)	Regler om skolens samarbejde med det faglige udvalg,  

 praktikvirksomheden og eleven vedrørende udstedelse af beviser mv. og  

 afholdelse af prøver.
Stk. 3. Skolen kan i sin bedømmelsesplan  

 fastsætte regler om standpunktskarakterer og prøvekarakterer,  

 hvorefter 2 eller flere fag kan bedømmes samlet, medmindre der er tale  

 om prøver, hvor opgaverne efter reglerne om faget bestemmes centralt.  

 Eleven skal dog have en særskilt karakter for hvert fag, der  

 bedømmes samlet, medmindre andet følger af reglerne for  

 uddannelsen.
Der skal dog altid gives en særskilt karakter for fag, der  

 er omfattet af bekendtgørelse om merit for visse fag i  

 ungdomsuddannelserne.
 Skolevejledning og skolebevis mv.
 § 33. Ved afslutningen af det enkelte skoleophold  

 udsteder skolen en vejledning (skolevejledning) efter reglerne i  

 bekendtgørelse om elevers og praktikvirksomheders retsforhold mv. i  

 erhvervsuddannelserne.
 Stk. 2. Bevis for grundforløb udstedes efter reglerne  

 om grundforløb.
§ 34. Når den skolemæssige del af den  

 obligatoriske uddannelse er gennemført, udsteder skolen et samlet  

 bevis (skolebevis) for skoleundervisningen.
Beviset udleveres til eleven ved  

 skoleopholdets afslutning.
 Stk. 2. I henhold til reglerne om uddannelsen kan udstedelse  

 af skolebevis være betinget af, at eleven har opnået  

 beståelseskarakter i nærmere angivne fag eller som  

 gennemsnit.
 Stk. 3. Skolebeviset udstedes i øvrigt efter reglerne i  

 bekendtgørelsen om eksamensordning ved erhvervsskolerne mv., herunder  

 reglerne om affattelse på fremmedsprog.
 Stk. 4. Kopi af skolebeviset sendes til praktikvirksomheden  

 samt til det faglige udvalg, hvis udvalget skal udstede uddannelsesbevis.
 Stk. 5. Hvis skoleundervisningen afbrydes, har eleven krav  

 på at modtage bevis for den gennemførte del af  

 skoleundervisningen.
 Stk. 6. Ved afslutning af påbygning, jf. § 15,  

 udstedes bevis herfor.
Praktikerklæringer § 35. Ved afslutningen af et praktikophold forud  

 for et skoleophold, udsteder praktikvirksomheden en praktikerklæring  

 efter reglerne i bekendtgørelse om elevers og praktikvirksomheders  

 retsforhold i erhvervsuddannelserne.
 § 36. Når praktiktiden i virksomheden er  

 afsluttet, udsteder praktikvirksomheden en erklæring herom (den  

 afsluttende praktikerklæring). Hvis flere virksomheder har  

 indgået uddannelsesaftale med eleven, udsteder hver af virksomhederne  

 en afsluttende praktikerklæring.
 Stk. 2. Erklæringen udstedes til eleven med kopi til  

 skolen og det faglige udvalg.
 Stk. 3. Erklæringen skal indeholde:
 1)	Betegnelse for uddannelsen, herunder eventuelt speciale, profil  

 eller lignende.
2)	Angivelse af praktikvirksomhed og praktikperioder.
Ved eventuel  

 udstationering anføres, i hvilke virksomheder eleven har været  

 udstationeret og i hvilke perioder.
 3)	Virksomhedens underskrift.
Stk. 4. Det faglige udvalg udformer blanketter til brug for  

 udstedelse af de afsluttende praktikerklæringer og forsyner skolerne  

 hermed.
Skolen udleverer blanketterne til virksomheden.
 Stk. 5. Den afsluttende praktikerklæring kan efter det  

 faglige udvalgs bestemmelse indeholde yderligere oplysninger til brug ved  

 indstilling til svendeprøve.
 Stk. 6. Hvis praktikuddannelsen afbrydes, har eleven krav  

 på at modtage bevis for den gennemførte del af  

 praktikuddannelsen.
 Stk. 7. Hvis praktikuddannelsen afsluttes som skolepraktik,  

 udstedes den afsluttende praktikerklæring af skolen.
Svendeprøver § 37. Hvis der er svendeprøve i  

 uddannelsen, jf. § 33, stk. 4, i erhvervsuddannelsesloven,
fastsættes de faglige udvalgs retningslinier herom i  

 uddannelsesbekendtgørelsen, jf. lovens § 33, stk. 3.
Stk. 2. Svendeprøver, der gennemføres i  

 skoleundervisningen, følger reglerne om eksamensordning ved  

 erhvervsskolerne.
Disse prøver skal være beskrevet i  

 skolebedømmelsesplanen.
 Stk. 3. For svendeprøver, som det faglige udvalg  

 afholder uden for skoleundervisningen, skal det faglige udvalgs  

 retningslinjer, jf. stk. 1, mindst indeholde:
 1)	Regler om det faglige udvalgs udpegning af skuemestre  

 (censorer).
 2)	Regler om indstilling til svendeprøve.
 3)	Regler om tilvejebringelse af opgaver.
4)	Regler om, hvilke opgavetyper der indgår i  

 svendeprøven.
Opgaverne skal falde inden for rammerne af uddannelsens  

 mål.
 5)	Angivelse af bedømmelseskriterier.
6)	Regler om bedømmelsesmåde, herunder eventuelle regler  

 om karaktergivning.
Hvis der anvendes en anden karakterskala end 13-skalaen,  

 skal retningslinjerne indeholde beskrivelse af den valgte karakterskala.
Er  

 denne en talskala, angives kriterier for de enkelte værdier i skalaen.  

 Den endelige bedømmelse af prøven skal udtrykkes i ét  

 tal eller én verbal betegnelse.
 7)	Angivelse af beståelseskrav.
 8)	Regler om adgang til at indstille sig til ny svendeprøve.
 9)	Regler om eventuel angivelse af svendeprøvekarakter i  

 uddannelsesbeviset.
 10)	Regler vedrørende klager til det faglige udvalg i  

 forbindelse med prøverne.
 Stk. 4. Det faglige udvalg skal sørge for, at eleverne  

 er bekendt med de retningslinier, som det faglige udvalg har udarbejdet.
Uddannelsesbevis § 38. Uddannelsesbevis udstedes, når  

 skolebevis og endelig praktikerklæring er udstedt, og eventuel  

 svendeprøve er bestået.
 Stk. 2. Det bestemmes i reglerne om uddannelsen, om  

 uddannelsesbevis skal udstedes af skolen eller af det faglige udvalg.
 Stk. 3. Udstederen opbevarer kopier af skolebeviser og  

 uddannelsesbeviser i 30 år.
 § 39. Uddannelsesbeviset udstedes efter  

 bekendtgørelse om eksamensordning ved erhvervsskolerne mv., herunder  

 reglerne om affattelse på fremmedsprog, og skal i øvrigt  

 indeholde:
 1)	Betegnelse for den gennemførte uddannelse, herunder det  

 gennemførte speciale og eventuel profil.
 2)	Henvisning til skolebevis og afsluttende praktikerklæring.
 3)	Erklæring om, at eventuel svendeprøve er bestået,  

 samt eventuel angivelse af svendeprøvekarakter, jf. § 37,  

 stk. 1 og stk. 3, nr. 9.
 Stk. 2. De øvrige oplysninger, som efter  

 eksamensbekendtgørelsen skal fremgå af beviserne, kan gives i  

 form af supplerende bilag, hvortil beviset henviser.
Kapitel 8 Ikrafttræden mv.
 § 40. Bekendtgørelsen træder i kraft  

 den 11. januar 2001.
 Stk. 2. Samtidig ophæves:
 1)	Bekendtgørelse nr. 87 af 12. februar 1990 om  

 erhvervsuddannelser.
 2)	Bekendtgørelse nr. 61 af 29. januar 1991 om  

 lærerkvalifikationer i erhvervsuddannelserne.
 3)	Bekendtgørelse nr. 763 af 15. november 1990 om  

 overgangsordninger vedrørende erhvervsuddannelserne.
 Stk. 3. §§ 15, 16 og § 23, stk. 5-8, finder kun  

 anvendelse for uddannelser, der er påbegyndt før den 1. januar  

 2001, såfremt dette følger af bekendtgørelsen om den  

 pågældende uddannelse.
