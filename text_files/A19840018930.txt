 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
Lovens område § 1.  Loven omfatter margarine, minarine og ermol samt  

 sådanne andre fedtholdige levnedsmidler, der indeholder over 20 og under 99,5  

 vægtprocent fedtstof, og som med hensyn til formål og anvendelse modsvarer  

 margarine, minarine eller et mejeriprodukt.
 Stk. 2.  De levnedsmidler, der er nævnt i stk. 1,  

 benævnes i loven under et margarine m.v.
 Stk. 3.  Landbrugsministeren kan afgøre, om et  

 levnedsmiddel er omfattet af loven, og fastsætter regler om den nærmere  

 afgrænsning af de produkter, loven omfatter.
 § 2.  Loven gælder for tilvirkning, pakning, mærkning,  

 forhandling en gros, indførsel og udførsel samt dertil knyttet opbevaring og  

 transport af margarine m.v., medmindre andet er bestemt.
 Stk. 2.  Loven finder ikke anvendelse på margarine m.v.,  

 der er fremstillet i udlandet og kun føres gennem landet som transitgods  

 eller oplagres som transitgods under landbrugsministerens kontrol.
Almindelige bestemmelser § 3.  Margarine m.v. må ikke sælges, hvis produktet  

 ved anvendelse på sædvanlig måde må antages at kunne overføre eller fremkalde  

 sygdom eller medføre forgiftning, eller hvis det på grund af sygelig  

 forandring, fordærvethed, forurening, fejlagtig tilberedning eller af anden  

 årsag må anses for at være utjenligt til at fortæres af mennesker.
 § 4.  Margarine m.v. må ikke sælges under  

 omstændigheder, der er egnet til at vildlede forbrugerne med hensyn til  

 produktets oprindelse, fremstillingstidspunkt, beskaffenhed, art, mængde,  

 sammensætning, behandling, egenskaber og virkninger.
§ 5.  Landbrugsministeren kan fastsætte regler om 1. tilvirkning af margarine m.v., produkternes  

 behandling, beskaffenhed, sammensætning og indhold, herunder indhold af  

 mælkefedt, 2. sammensætning, behandling, indhold og beskaffenhed  

 af de råvarer, som anvendes ved tilvirkningen, 3. produkternes indhold af vitaminer og andre særlige  

 næringsstoffer og om præparater, hvori disse forekommer, 4. prøveudtagnings- og analysemetoder, 5. produkternes emballering, herunder emballagens  

 beskaffenhed, 6. benævnelser og mærkning samt avertering,  

 reklamering og anden offentlig præsentation, herunder også i detailledet, 7. tilvirkningssteders, lagres og transportmidlers  

 indretning, inventar, drift og hygiejne, 8. kontrol med personalets helbred og hygiejne, 9. regnskab over tilvirkning, køb og salg og 10. forbud mod visse produkter.
Stk. 2.  Ved fastsættelse af regler efter stk. 1 skal  

 landbrugsministeren 1. tilgodese sundheds-, kvalitets- og kontrolmæssige  

 hensyn, 2. sikre rimelige vilkår for producenter og handlende  

 og 3. tilvejebringe en passende adskillelse mellem  

 margarine m.v. og andre levnedsmidler samt mellem forskellige typer af  

 margarine m.v. indbyrdes.
 § 6.  Tilvirkning, forhandling en gros, indførsel og  

 udførsel af de i § 1, stk. 1, nævnte andre fedtholdige levnedsmidler må kun  

 finde sted efter landbrugsministerens tilladelse, hvis produkterne er bestemt  

 til den endelige forbruger.
§ 7.  Forinden landbrugsministeren træffer afgørelser  

 eller fastsætter bestemmelser i medfør af § 1, stk. 3, og § 5, forhandler  

 landbrugsministeren med miljøministeren og med de nærmest interesserede  

 landsomfattende erhvervs- og forbrugerorganisationer.
Hvis bestemmelserne  

 berører områder, der henhører under andre ministre, forhandler  

 landbrugsministeren ligeledes med vedkommende ministre.
Autorisation og tilsyn § 8.  Tilvirkning, pakning indførsel og udførsel af  

 margarine m.v. må kun foretages af virksomheder, der har modtaget  

 autorisation hertil af landbrugsministeren.
 Stk. 2.  Virksomheder, som forhandler margarine m.v. en  

 gros, skal foretage anmeldelse til statskontrollen med mejeriprodukter og æg  

 m.m.
 Stk. 3.  En autorisation kan tilbagekaldes, når vilkår  

 ikke overholdes eller forudsætningerne for autorisationen ændres væsentligt,  

 og i øvrigt når der er forløbet 5 år fra sidste autorisation.
 § 9.  Virksomheder, der tilvirker, forhandler en gros,  

 pakker, indfører og udfører margarine m.v., skal efter anmodning fra  

 landbrugsministeren give alle oplysninger, herunder om økonomiske og  

 regnskabsmæssige forhold, som har betydning for landbrugsministerens tilsyn.
 Stk. 2.  Landbrugsministeren kan pålægge virksomhederne  

 at afgive prøver uden vederlag af råvarer, halvfabrikata, færdigvarer,  

 emballage, tilsætningsstoffer, bekæmpelsesmidler samt rengørings- og  

 desinfektionsmidler.
 Stk. 3.  Landbrugsministeren kan fastsætte regler om, at  

 virksomhederne skal fremsende prøverne og afholde udgifterne herved.
§ 10.  Landbrugsministeren kan meddele de påbud og  

 forbud, der er nødvendige for at sikre overholdelse af loven og af regler  

 fastsat med hjemmel heri.
Landbrugsministeren kan fastsætte regler for eller  

 træffe bestemmelse om, hvorvidt og på hvilke vilkår margarine m.v., der ikke  

 opfylder lovens krav, må sælges.
 § 11.  Afgørelser meddeles skriftligt.
Stk. 2.  Afgørelser, som kan påklages til anden  

 forvaltningsmyndighed, skal være ledsaget af en vejledning om klageadgang med  

 angivelse af klageinstans og oplysning om fremgangsmåden ved indgivelse af  

 klage, herunder om eventuel tidsfrist.
Det gælder dog ikke, hvis afgørelse  

 fuldt ud giver den pågældende medhold.
§ 12.  Landbrugsministeren kan henlægge sine  

 tilsynsbeføjelser og sin adgang til at træffe afgørelse efter loven til en  

 eller flere andre centrale myndigheder.
Ministeren kan fastsætte regler om  

 adgangen til at klage over disse myndigheders afgørelser, herunder at disse  

 myndigheder har den endelige administrative afgørelse i de pågældende sager.
Stk. 2.  De personer, der af landbrugsministeren  

 bemyndiges dertil, har uden retskendelse adgang til offentlige og private  

 ejendomme, lokaliteter og transportmidler for at tilvejebringe oplysninger  

 til brug for beslutninger i henhold til loven eller regler fastsat med  

 hjemmel heri.
Legitimation skal forevises på forlangende.
 Stk. 3.  Politiet yder bistand efter regler, der  

 fastsættes efter forhandling mellem justitsministeren og landbrugsministeren.
 § 13.  Udgifterne ved kontrol og tilsyn afholdes af de  

 virksomheder, der tilvirker eller indfører margarine m.v., gennem en afgift,  

 der fastsættes af landbrugsministeren på grundlag af de samlede udgifter ved  

 kontrollen og tilsynet med margarine m.v.
Stk. 2.  Udgifter ved behandling af en ansøgning om  

 godkendelse af præparater, der er omfattet af § 5, stk. 1, nr. 3, skal  

 afholdes af ansøgeren.
Udgifterne til kontrollen med de godkendte præparater  

 afholdes af fabrikanter og importører gennem en afgift, hvis størrelse  

 fastsættes af landbrugsministeren.
 Straffe- og ikrafttrædelsesbestemmelser  

 m.v.
 § 14.  Medmindre højere straf er forskyldt efter den  

 øvrige lovgivning, straffes med bøde den, der overtræder § 3, § 4, § 6, § 8,  

 stk. 1 og stk. 2, og § 9, stk. 1, tilsidesætter pålæg efter § 9, stk. 2,  

 eller påbud eller forbud efter § 10.
Stk. 2.  Overtrædes § 3 forsætligt eller groft uagtsomt,  

 kan straffen stige til hæfte eller fængsel i indtil 1 år.
Sagerne behandles  

 som politisager.
Reglerne i retsplejelovens kap. 72 og 73 kan anvendes i  

 samme omfang som i statsadvokatsager.
 Stk. 3.  Med bøde straffes den, der tilsidesætter vilkår  

 i en autorisation.
 Stk. 4.  I forskrifter, der udstedes i henhold til  

 loven, kan der fastsættes straf af bøde for overtrædelse af bestemmelser i  

 forskrifterne.
 Stk. 5.  For overtrædelser, der begås af aktieselskaber,  

 andelsselskaber el. lign., kan der pålægges selskabet som sådant bødeansvar.
 § 15.  I sager om de i § 14, stk. 1, 3 og 4, nævnte  

 overtrædelser kan landbrugsministeren tilkendegive den pågældende, at sagen  

 kan afgøres uden retslig forfølgning, såfremt den pågældende erkender sig  

 skyldig i overtrædelsen og erklærer sig rede til inden for en nærmere angivet  

 frist, der efter begæring kan forlænges, at betale en i tilkendegivelsen  

 angivet bøde.
 Stk. 2.  Med hensyn til den i stk. 1 nævnte  

 tilkendegivelse finder bestemmelsen i retsplejeloven om indhold af  

 anklageskriftet i politisager tilsvarende anvendelse.
 Stk. 3.  Betales bøden i rette tid, eller bliver den  

 efter vedtagelsen inddrevet eller afsonet, bortfalder videre forfølgning.
 § 16.  Tidspunktet for lovens ikrafttrædelse  

 fastsættes af landbrugsministeren.
 Stk. 2.  Lov om tilvirkning og forhandling af margarine  

 m.v., jfr. lovbekendtgørelse nr. 229 af 28. juni 1937, ophæves.
 § 17.  Virksomheder, der er omfattet af § 8, stk. 1,  

 og som ved lovens ikrafttræden er i lovlig drift, kan fortsætte driften,  

 indtil landbrugsministeren har truffet afgørelse om , hvorvidt virksomheden  

 kan autoriseres.
 Stk. 2.  Landbrugsministeren træffer afgørelse om  

 autorisation efter stk. 1 inden 6 måneder efter lovens ikrafttræden.
 § 18.  Loven gælder ikke for Færøerne og Grønland.
Givet på Christiansborg slot, den 9. maj  

 1984 Under Vor Kongelige Hånd og Segl MARGRETHE R.
