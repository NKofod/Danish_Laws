Bekendtgørelse om finansiering af driften af Revisortilsynet, Revisornævnet og undersøgelsessystemet (Public Oversight) I medfør af § 50, stk. 1 og 2, i lov nr. 468 af 17. juni 2008 om godkendte revisorer og revisionsvirksomheder (revisorloven), som ændret ved lov nr. 1232 af 18. december 2012, fastsættes:
 § 1. Til finansiering af driften af Revisortilsynet, Revisornævnet samt undersøgelsessystemet (Public Oversight) opkræver Erhvervsstyrelsen årligt et gebyr fra alle revisorer, der pr. 1. januar det pågældende år er godkendt og tilknyttet en revisionsvirksomhed.
 Stk. 2. En revisor, der er etableret i et andet EU-land, et EØS-land eller Schweiz i henhold til aftale, som EU har indgået med Schweiz, og som er optaget i register over godkendte revisionsvirksomheder og over godkendte revisorer (Revireg), med henblik på midlertidigt og lejlighedsvis at afgive erklæringer her i landet, jf. revisorlovens § 11, stk. 1, betaler et gebyr til finansiering af driften af Revisornævnet.
Gebyrsatser for 2014 § 2. For Revisortilsynet udgør gebyret efter § 1, stk. 1, for en revisor, der er tilknyttet en revisionsvirksomhed, der reviderer virksomheder omfattet af revisorlovens § 21, stk. 3, kr. 2.000. For andre revisorer udgør gebyret kr. 1.885.
 Stk. 2. For Revisornævnet udgør gebyret efter § 1, stk. 1 og 2, kr. 2.070 pr. revisor.
 Stk. 3. For undersøgelsessystemet udgør gebyret efter § 1, stk. 1, kr. -370 pr. revisor.
Gebyrsatser for 2015 § 3. For Revisortilsynet udgør gebyret efter § 1, stk. 1, for en revisor, der er tilknyttet en revisionsvirksomhed, der reviderer virksomheder omfattet af revisorlovens § 21, stk. 3, kr. 1.625. For andre revisorer udgør gebyret kr. 1.665.
 Stk. 2. For Revisornævnet udgør gebyret efter § 1, stk. 1 og 2, kr. 1.620 pr. revisor.
 Stk. 3. For undersøgelsessystemet udgør gebyret efter § 1, stk. 1, kr. 620 pr. revisor.
Ikrafttræden § 4. Bekendtgørelsen træder i kraft den 28. november 2014.
 Stk. 2. Samtidig ophæves bekendtgørelse nr. 773 af 19. juni 2013 om finansiering af driften af Revisortilsynet, Revisornævnet og undersøgelsessystemet (Public Oversight).
