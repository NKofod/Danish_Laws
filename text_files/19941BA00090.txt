Nr BSF 90 Forslag til folketingsbeslutning om lodspligt for skibe med særlig farlige  

 laster Fremsat af Tommy Dinesen (SF) Margrete Auken (SF) Steen Gade (SF) den 15. marts 1995 Folketinget pålægger regeringen at optage forhandlinger i FN's  

 Internationale Maritime Organisation (IMO), i EU og andre relevante  

 internationale forsamlinger med henblik på at få ophævet Traktaten om  

 Øresundstoldens Afskaffelse af 1. april 1857.
 Ønsket om ophævelse af traktaten skal ses ud fra de forhold i traktaten,  

 der forhindrer Danmark i at indføre lodspligt for skibe med særlig farlige  

 laster, en lodspligt, der ellers blev vedtaget af Folketinget i 1985.
 Ligeledes skal der hvert år afgives en rapport til Folketinget med  

 orientering om, hvilke initiativer der internationalt er foretaget fra  

 Danmarks side.
Bemærkninger til forslaget Den 15. maj 1985 vedtog Folketinget et beslutningsforslag fra SF (B 107)  

 (se Folketingstidende 1984-85, forhandlingerne sp. 5906, 7489 og 10102,  

 tillæg A sp. 3543, tillæg B sp. 1373 og tillæg C sp. 421) om lodspligt for  

 alle skibe, der gennemsejlede danske farvande med farlige laster bestående af  

 olie, kemikalier, gifte samt radioaktive stoffer, som ved brand, kollission  

 eller lignende kunne medføre katastrofer for miljø, dyr eller mennesker.
 Under Folketingets behandling af lodsloven (L 189) (se Folketingstidende  

 1988-89, forhandlingerne sp. 5168, 6086, 10492 og 10845, tillæg A sp. 4423,  

 tillæg B sp. 1829 og tillæg C sp. 1145) blev denne lodspligt endnu en gang  

 vedtaget.
Tommy Dinesen (SF) har siden da stillet to spørgsmål til  

 forsvarsministeren, spm. nr.
S 601 (6.3.90) og spm. nr.
S 1023 (11.7.90) om,  

 hvad ministeren havde tænkt sig at gøre for at leve op til den vedtagne lov  

 om lodspligt.
 Det fremgår af ministerens svar, at den væsentligste hindring for  

 gennemførelse af lodspligt er Traktaten om Øresundstoldens Afskaffelse.
Til trods for vedtagelsen af en international rekommandation (anbefaling)  

 om, at skibe med over 13 meters dybgang skal/bør tage lods om bord ved  

 passage af den såkaldte T-rute, sker der ofte overtrædelser af denne  

 rekommandation, for eksempel det Maltaflagede skib »Achilleus« med  

 155.000 t kul og en dybgang på intet mindre end 17 meter, og der sker  

 jævnligt lignende overskridelser.
Som yderligere argumentation for lodspligt  

 for skibe med særlig farlige laster kan anføres, at Australien vil gøre  

 tvungen brug af lods i den nordlige del af Great Barriers Reef-området til  

 sin hovedsag i FN's Internationale Maritime Organisation (IMO) og i  

 forhandlingerne med Papua Ny Guinea.
Det sker for at højne sikkerheden i  

 området, hvor 70 pct. af de transiterende skibe i dag frivilligt gør brug af  

 lods.
Som bilag er optrykt kort over EU-fuglebeskyttelsesområder og  

 Ramsarområderne.
Danmark er forpligtet til at beskytte disse områder og deres  

 flora og fauna.
Lodspligt for skibe med særlig farlige laster vil kunne  

 styrke beskyttelsen af disse områder.
