Betænkning afgivet af Uddannelses- og Forskningsudvalget den 8. december 2015 Betænkning over Forslag til lov om anerkendelse af visse uddannelses- og erhvervsmæssige kvalifikationer [af uddannelses- og forskningsministeren (Esben Lunde Larsen)]:
1 Ændringsforslag Uddannelses- og forskningsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 29. oktober 2015 og var til 1. behandling den 3. november.
Lovforslaget blev efter 1. behandling henvist til behandling i Uddannelses- og Forskningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og uddannelses- og forskningsministeren  sendte den 2. september 2015 dette udkast til udvalget, jf.
UFU alm. del  bilag 18, 2014-15, 2 samling.
Den 28. oktober 2015 sendte uddannelses- og forskningsministeren  de indkomne høringssvar og et notat herom til udvalget.
Spørgsmål Udvalget har stillet 3 spørgsmål til uddannelses- og forskningsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Socialistisk Folkepartis medlemmer af udvalget mener grundlæggende, at det er godt, at mennesker kan tage deres kvalifikationer i form af uddannelse og erhvervserfaring med, når de rejser fra et land til et andet.
Det vil give lønmodtagere i hele EU bedre muligheder for at finde job og gøre det nemmere at tage uddannelse med sig rundt i Europa.
Det giver fordele eksempelvis i de specialiserede brancher, hvor problemer med mangel på arbejdskraft kan løses ved nemmere at anvende arbejdskraft fra andre lande.
For Socialistisk Folkeparti er det dog afgørende, at de arbejdere, der kommer til landet, følger danske overenskomster og arbejdsvilkår m.v.
Forslaget må ikke indebære, at den faglige kvalitet på arbejdsmarkedet generelt forringes.
Socialistisk Folkeparti mener, at de punkter, som bl.a.
LO og FTF fremhæver i deres høringssvar til lovforslaget, skal tages alvorligt, og at regeringen bør føre lovforslaget ud i livet i tæt dialog med arbejdsmarkedets parter.
Et mindretal i udvalget (EL) vil stemme imod lovforslaget ved 3. behandling.
Mindretallet vil stemme for ændringsforslag nr. 1 og stemme imod ændringsforslag nr. 2.
Enhedslistens medlemmer af udvalget stemmer imod det af ministeren stillede ændringsforslag nr. 2, da Enhedslisten ikke ønsker at udvide ministerens beføjelser til at udstede bekendtgørelser som foreslået.
Enhedslisten stemmer også imod lovforslaget som sådan.
Lovforslaget implementerer et EU-direktiv, der betyder, at det danske Folketing og de danske myndigheder mister indflydelse på, hvilke uddannelser og faglige kvalifikationer der skal kunne give adgang til at udføre en lang række lovregulerede erhverv i Danmark.
Denne kompetence overlades i stedet til Europa-Kommissionen, der løbende skal udarbejde og justere listerne over, hvilke uddannelser og kvalifikationer der skal anerkendes i medlemslandene.
Det er i strid med et grundlæggende princip om, at det skal være værtslandets regler, der gælder, og det medfører en risiko for sænkning af uddannelsesstandarder, miljø og arbejdsmiljøstandarder og forbrugersikkerhed.
Enhedslisten er enig med LO, der i sit høringssvar til direktivet i januar 2012 konkluderede, at direktivet fremmer muligheden for social dumping og begrænser nationalstaternes selvbestemmelse og arbejdsmarkedets parters involvering.
Lovforslaget implementerer kun dele af anerkendelsesdirektivet, men det medfører, at vi skal anerkende praktikophold fra et andet medlemsland, vi skal anerkende delvis adgang til erhvervsudøvelse i lovregulerede erhverv på et kvalifikationsgrundlag, som ellers ikke ville være lovligt i Danmark, og vi skal anerkende uddannelsesbeviser, der er opnået på grundlag af EU-vedtagne uddannelsesprincipper.
Samtidig er der retssikkerhedsmæssige problemer, da lovforslaget indebærer et brud med hidtidige danske regler om, at man ikke kan videregive oplysninger om strafbare forhold, uden at den pågældende har givet samtykke til det.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 13 Af uddannelses- og forskningsministeren, tiltrådt af udvalget:
 1) I stk. 3 udgår »om anerkendelse af erhvervsmæssige kvalifikationer«.
[Korrektion af ordenshensyn] Til § 17 Af uddannelses- og forskningsministeren, tiltrådt af et flertal (udvalget med undtagelse af EL):
 2) I stk. 2 ændres »udenlandske« til: »visse«.
[Lovtekstens ordlyd bringes i overensstemmelse med bemærkningerne] Bemærkninger Til nr. 1 Med ændringsforslaget foreslås det, at ordene »om anerkendelse af erhvervsmæssige kvalifikationer« udgår i lovforslagets § 13, stk. 3, da ordene er overflødige.
Det er således i lovforslagets § 2, nr. 1, defineret, hvad der forstås ved anerkendelsesdirektivet.
Til nr. 2 Efter lovforslagets § 17, stk. 2, kan uddannelses- og forskningsministeren fastsætte nærmere regler om anerkendelse af udenlandske uddannelses- og erhvervsmæssige kvalifikationer med henblik på opfyldelse af direktivet, herunder om rammer og procedurer for anerkendelse, støttecenter- og koordinatorfunktionen.
 Det fremgår imidlertid af bemærkningerne til bestemmelsen, at den bekendtgørelse, der forventes udstedt i medfør af § 17, stk. 2, bl.a. også vil indeholde regler, som udfylder anerkendelsesdirektivets artikel 4a - 4d og Europa-Kommissionens gennemførelsesretsakt om proceduren for udstedelse af det europæiske erhvervspas, både for situationen, hvor den danske kompetente myndighed sender et erhvervspas, og hvor denne myndighed modtager et erhvervspas.
 Med ændringsforslaget foreslås det at bringe lovteksten i lovforslagets § 17, stk. 2, i overensstemmelse med bemærkningerne, således at hjemmelen ikke kun vedrører regler om anerkendelse af udenlandske uddannelses- og erhvervsmæssige kvalifikationer, men også giver mulighed for at udstede nærmere regler om sager om det europæiske erhvervspas til erhverv, hvor den person, der ansøger om europæisk erhvervspas, allerede er lovligt etableret som erhvervsudøver i Danmark, eller hvor personen har opnået sine erhvervsmæssige kvalifikationer i Danmark.
Jens Henrik Thulesen Dahl (DF) Marlene Harpsøe (DF) Alex Ahrendtsen (DF) Christian Langballe (DF) Tilde Bork (DF) Merete Dea Larsen (DF) Anni Matthiesen (V) Hans Andersen (V) Peter Juel Jensen (V) Louise Schack Elholm (V) Thomas Danielsen (V) Preben Bang Henriksen (V) Merete Riisager (LA) Henrik Dahl (LA) nfmd.
Anders Johansson (KF) Christian Rabjerg Madsen (S) Christine Antorini (S) fmd.
Jeppe Bruus (S) Kasper Roug (S) Lea Wermelin (S) Mette Reissmann (S) Pernille Schnoor (S) Eva Flyvholm (EL) Maria Reumert Gjerding (EL) Torsten Gejl (ALT) Carolina Magdalene Maier (ALT) Ida Auken (RV) Jacob Mark (SF) Trine Torp (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
