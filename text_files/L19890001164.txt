 Efter at Folketinget den 29. april 1980 havde meddelt sit samtykke dertil,  

 ratificerede Danmark i henhold til kgl. resolution af 7. maj s.å. en i  

 Khartoum den 4. august 1963 undertegnet overenskomst med senere ændringer om  

 oprettelse af Den Afrikanske Udviklingsbank.
 Den 7. september 1982 undertegnede Danmark overenskomsten og deponerede  

 ratifikationsinstrumentet hos De Forenede Nationers generalsekretær i New  

 York.
 I overensstemmelse med en af bankens repræsentantskab vedtaget resolution  

 af 17. marts 1979 vedrørende ikke-regionale landes medlemskab af Banken  

 trådte Danmarks medlemskab i kraft med virkning fra den 30. december 1982.
 Den Afrikanske Udviklingsbank påbegyndte sin virksomhed i 1965 og har i  

 dag 75 medlemslande, heraf 25 ikke-regionale, af hvilke 23 blev optaget i  

 Banken ved årsskiftet 1982/83. Argentina og Kina blev optaget i 1985.
 Banken optager på baggrund af sin aktiekapital lån på de internationale  

 lånemarkeder med det formål at yde lån til udviklingsprojekter og at bidrage  

 til den økonomiske og sociale udvikling i de regionale medlemslande.
 Bankens regionale medlemslande er: Algeriet, Angola, Benin, Botswana,  

 Burkina Faso, Burundi, Cameroun, Den Centralafrikanske Republik, Comorerne,  

 Congo, Djibuti, Egypten, Elfenbenskysten, Ethopien, Gabon, Gambia, Ghana,  

 Guinea, Guinea-Bissau, Kap Verde, Kenya, Lesotho, Liberia, Libyen,  

 Madagaskar, Malawi, Mali, Marokko, Mauretanien, Mauritius, Mozambique, Niger,  

 Nigeria, Rwanda, Sao Tome og Principe, Senegal, Seychellerne, Sierra Leone,  

 Somalia, Sudan, Swaziland, Tanzania, Tchad, Togo, Tunesien, Uganda, Zaire,  

 Zambia, Zimbabwe og Ækvatorialguinea.
 Foruden Danmark er følgende ikke-regionale lande medlemmer: Amerikas  

 Forenede Stater, Argentina, Belgien, Brasilien, Canada, Finland, Frankrig,  

 Indien, Italien, Japan, Jugoslavien, Kina, Republikken Korea, Kuwait,  

 Nederlandene, Norge, Portugal, Saudi-Arabien, Schweiz, Spanien,  

 Storbritannien, Sverige, Forbundsrepublikken Tyskland og Østrig.
