Bekendtgørelse om krav til karantænefaciliteter og eksportkarantæner I medfør af § 5, § 8, stk. 2, § 27, stk. 2, § 30, stk. 1 og stk. 3, §§ 32-34, § 35, § 37, § 58, stk. 1 og 2, § 61, § 66 a, stk. 1 og 2, og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, stk. 1, nr. 1, og § 10, stk. 1, nr. 1, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse finder anvendelse på:
 1) Karantænefaciliteter.
 2) Eksportkarantæner.
 3) Betingelser for pålæsning, omlæsning og omladning af dyr i forbindelse med eksport til tredjelande.
 4) Forpligtelser rettet mod ejere og førere af transportmidler vedrørende rengøring og desinfektion i forbindelse med eksport til tredjelande.
 § 2. I denne bekendtgørelse forstås ved:
 1) Karantænefacilitet: Et sted godkendt til afholdelse af eksportkarantæner.
 2) Eksportkarantæne: En samling og hold af dyr i en godkendt karantænefacilitet med henblik på isolation og udførelse af diagnostiske undersøgelser m.v. forud for en konkret eksport af dyrene til et tredjeland.
 3) Eksportportalen: Fødevarestyrelsens digitale IT-system på eksportportalen.fvst.dk.
 4) Karantænedyrlæge: En embedsdyrlæge eller en dyrlæge, der fører tilsyn med eksportkarantænen.
 5) Arbejdsdag: Ugedagene mandag-fredag, undtagen eventuelle helligdage.
 6) Omlæsning: Aflæsning af dyr fra et transportmiddel med efterfølgende indladning på et andet transportmiddel med mellemliggende ophold på et samlested.
 7) Omladning: Aflæsning af dyr fra et transportmiddel og umiddelbar indladning til et andet transportmiddel.
 8) Samlested: En virksomhed godkendt til samlinger af kvæg, svin, får, geder og heste fra forskellige husdyrbrug, så de danner sendinger, der er bestemt til flytninger inden for den Europæiske Union eller eksport til tredjelande.
Kapitel 2 Generelle betingelser for godkendelse af karantænefaciliteter § 3. Karantænefaciliteter skal være godkendt af Fødevarestyrelsen, før de tages i brug.
 Stk. 2. Fødevarestyrelsen tildeler ved godkendelsen stedet et godkendelsesnummer, samt opfører stedet på lister over veterinære virksomheder.
 Stk. 3. Fødevarestyrelsen kan tillade, at karantænefaciliteter, som kun anvendes til én eksport, undtages fra at opfylde samtlige betingelser for godkendelse, og disse tildeles som udgangspunkt ikke et godkendelsesnummer.
 Stk. 4. Fødevarestyrelsen kan efter behov føre stikprøvekontrol med karantænefaciliteter og eksportkarantæner for at sikre, at godkendelsesbetingelserne og øvrige bestemmelser i denne bekendtgørelse samt tredjelandets krav overholdes.
 § 4. Ansøgning om godkendelse af karantænefaciliteter skal indsendes til Fødevarestyrelsen via hjemmesiden www.fvst.dk/kontakt.
 Stk. 2. Anmodningen skal indeholde følgende:
 1) Stedets navn og adresse.
 2) En detaljeret plan og beskrivelse af stedet.
 3) Oplysninger om hvilke dyrearter, der forventes tilført til stedet.
 4) Oplysninger om ejeren af stedet og den ansvarlige ledelse.
 Stk. 3. Som et led i godkendelsesproceduren af en karantænefacilitet, skal Fødevarestyrelsen besigtige og foretage en vurdering af faciliteter og procedurer, jf. dog stk. 4.
 Stk. 4. Karantænefaciliteter, der kun anvendes til én eksport, kan efter Fødevarestyrelsens vurdering undtages besigtigelsen i stk. 3.
 § 5. Når Fødevarestyrelsen har godkendt karantænefaciliteten, meddeles dette i en godkendelsesskrivelse.
 Stk. 2. Karantænefaciliteter, der kun anvendes til én eksport, skal ved en eventuel senere anvendelse godkendes på ny.
 § 6. Den ansvarlige for en karantænefacilitet skal lade stedet oprette i Eksportportalen.
 Stk. 2. Den ansvarlige for en karantænefacilitet eller en eksportkarantæne, der ikke samtidigt er eksportør, skal oprette en brugerprofil i Eksportportalen.
 § 7. Den ansvarlige for karantænefaciliteten skal ved enhver driftsmæssig ændring, udvidelse eller bygningsmæssig ændring, som ikke kan anses som almindelig reparation og vedligeholdelse af stedet, anmode om godkendelse af ændringerne, jf. betingelserne i § 4.
 Stk. 2. Den ansvarlige for karantænefaciliteten skal endvidere skriftligt underrette Fødevarestyrelsen om ændringer i ejerforhold eller i den ansvarlige ledelse senest én måned efter, at ændringen er sket.
 Stk. 3. Ved væsentlige ændringer af krav til karantænefaciliteterne fra det pågældende tredjeland, hvortil dyrene skal eksporteres, skal den ansvarlige for karantænefaciliteten sikre, at karantænefaciliteten godkendes på ny.
Kapitel 3 Særlige betingelser for godkendelse af karantænefaciliteter § 8. Karantænefaciliteter skal, for at være godkendt, mindst opfylde følgende betingelser:
 1) Faciliteterne skal opfylde eventuelle særlige krav fra det pågældende tredjeland, hvortil dyr i eksportkarantænen skal eksporteres.
 2) De skal have:
a) Faciliteter, som alene tjener dette formål, når de anvendes som eksportkarantæne.
Eventuel tilknytning til andre faciliteter må ikke kompromittere de pågældende betingelser til eksportkarantænen og de godkendte faciliteter.
 b) Passende smittebeskyttelse, som er tilpasset den epidemiologiske situation i området omkring karantænefaciliteten med hensyn til listeopførte og nye sygdomme, efter Fødevarestyrelsens anvisninger.
 c) Egnede faciliteter, så dyrene kan af- og pålæsses og opstaldes på en korrekt måde, vandes, fodres og få den nødvendige pleje.
 d) Faciliteterne skal være lette at rengøre og desinficere.
 e) Faciliteter til støvlevask og desinfektion, samt håndvask m.v.
 f) Egnede inspektionsfaciliteter.
 g) Egnede faciliteter til adskillelse af dyr.
 h) Udstyr til rengøring og desinfektion af faciliteter og transportmidler.
 i) Egnet oplagringsplads til foder, strøelse og husdyrgødning m.v.
 j) Spildevandsanlæg, der opfylder gældende lovgivning.
 k) Egnede faciliteter til brug for embedsdyrlægens arbejde i forbindelse med certificering for eksport, samt øvrige opgaver.
 § 9. Den ansvarlige for karantænefaciliteten skal sikre, at karantænefaciliteten står tom, når denne ikke er i brug som eksportkarantæne, jf. dog stk. 2 og 3.
 Stk. 2. Karantænefaciliteter, hvor hele eller dele af besætninger godkendes til eksportkarantæne, kan benyttes til almindelig drift imellem karantæneaktiviteterne, hvis dette fremgår af godkendelsesskrivelsen jf. § 5.
Stk. 3. Andre samlinger af dyr må kun finde sted i karantænefaciliteten efter tilladelse fra Fødevarestyrelsen.
Ansøgning herom skal indsendes til Fødevarestyrelsen via www.fvst.dk/kontakt senest fire uger før, samlingen ønskes afholdt, og skal indeholde følgende oplysninger:
 1) Samlingens formål.
 2) Antal dyr.
 3) Dyreart.
 4) Ønsket dato og evt. tidspunkt for samlingen.
 5) Navn og adresse på den ansvarlige for samlingen.
 Stk. 4. Stk. 1, 2 og 3 finder ikke anvendelse på karantænefaciliteter, der kun anvendes til én eksport.
Kapitel 4 Betingelser for eksportkarantæner § 10. Den ansvarlige for eksportkarantænen skal sikre, at karantænefaciliteten er godkendt af Fødevarestyrelsen, før eksportkarantænen startes op, jf. § 3, stk. 1 og § 9.
 Stk. 2. Den ansvarlige for eksportkarantænen skal sikre, at dyr i en eksportkarantæne indsættes i overensstemmelse med betingelserne fra det pågældende tredjeland, hvortil dyrene skal eksporteres.
 Stk. 3. Den ansvarlige for eksportkarantænen skal sikre skiltning ved adgang til eksportkarantænen, hvor det fremgår, at det er en eksportkarantæne, hvor adgang ikke er tilladt for uvedkommende.
 Stk. 4. Den ansvarlige for eksportkarantænen skal sikre, at karantænefaciliteten inden anvendelse er rengjort og desinficeret efter Fødevarestyrelsens anvisninger.
 § 11. Den ansvarlige for eksportkarantænen skal sikre, at der tilknyttes en karantænedyrlæge til eksportkarantænen og oplyse Fødevarestyrelsen skriftligt herom.
 Stk. 2. Den ansvarlige for eksportkarantænen skal senest fire arbejdsdage forud for opstart af eksportkarantænen underrette Fødevarestyrelsen, hvis der fra det pågældende tredjeland, hvortil dyrene skal eksporteres, er betingelser om, at en embedsdyrlæge skal inspicere dyrene ved opstart af eksportkarantænen.
 Stk. 3. Opstart af eksportkarantænen må, afhængigt af bestemmelseslandets krav, først finde sted, når karantænedyrlægen har inspiceret og godkendt hvert enkelt dyr, og konstateret at faciliteten lever op til kravene i godkendelsesskrivelsen.
 Stk. 4. I de tilfælde, hvor karantænedyrlægen er en embedsdyrlæge, kan der træffes særlig aftale med Fødevarestyrelsen om, at opgaver forbundet med eksportkarantænen kan varetages, eller udføres, af en anden under tilsyn af karantænedyrlægen.
 § 12. Karantænedyrlægen skal, når denne ikke er embedsdyrlæge, senest 24 timer efter inspektion af dyr i eksportkarantænen underrette Fødevarestyrelsen skriftligt herom, som herefter officielt bekræfter opstart af karantæneperioden, jf. dog § 11, stk. 2.
 Stk. 2. Karantænedyrlægen skal ved opstart af eksportkarantænen sikre, at der ikke indsættes dyr, som udviser kliniske tegn på sygdom.
 Stk. 3. Den ansvarlige for eksportkarantænen skal sikre, at dyr, der indsættes i en eksportkarantæne, er ledsaget af dokumenter efter de til enhver tid gældende regler herom.
Stk. 4. Den ansvarlige for eksportkarantænen skal sikre, at afviste dyr ikke bringes ind i eksportkarantænen.
Dyrene kan fjernes efter gældende regler og efter aftale med karantænedyrlægen.
 § 13. Den ansvarlige for eksportkarantænen skal sikre, at der efter indsættelse af dyr og opstart af karantæneperioden til en given eksport, ikke tilføres dyr til eksportkarantænen.
 Stk. 2. Den ansvarlige for eksportkarantænen skal sikre, at der ikke fjernes syge eller døde dyr fra eksportkarantænen, før karantænedyrlægen har givet tilladelse hertil.
 Stk. 3. Den ansvarlige for eksportkarantænen skal sikre, at fraførsel af dyr i løbet af karantæneperioden kun sker efter anvisning fra karantænedyrlægen.
 Stk. 4. Den ansvarlige for eksportkarantænen skal sikre, at alle dyr i karantænen opfylder kravene fra det pågældende tredjeland, hvortil dyrene skal eksporteres.
 § 14. Den ansvarlige for eksportkarantænen skal sikre, at karantænedyrlægen fører tilsyn med driften af eksportkarantænen og med de indsatte dyr.
 Stk. 2. Tilsynet, jf. stk. 1, med eksportkarantænen og driften heraf, skal ske efter Fødevarestyrelsens anvisninger.
 Stk. 3. Den ansvarlige for eksportkarantænen skal straks underrette karantænedyrlægen ved mistanke om eller tegn på sygdom blandt dyr i eksportkarantænen.
 Stk. 4. Den ansvarlige for eksportkarantænen skal straks underrette karantænedyrlægen, hvis der sker ændringer i forhold omkring eksportkarantænen eller karantænefaciliteterne, der kan kompromittere eksportkarantænen, herunder forhindre opfyldelse af betingelserne fra Fødevarestyrelsen og tredjelandet.
 Stk. 5. Hvis karantænedyrlægen bliver bekendt med, eller efter vurdering af de i stk. 3 og stk. 4 indmeldte forhold finder, at betingelserne for eksportkarantænen ikke længere opfyldes, eller er i tvivl herom, skal karantænedyrlægen kontakte Fødevarestyrelsen hurtigst muligt.
 § 15. Den ansvarlige for eksportkarantænen skal føre optegnelser over alle relevante oplysninger vedrørende eksportkarantænen, som anført i stk. 2-4. Optegnelserne skal være tilgængelige på karantænefaciliteten i mindst to år og skal på anmodning forevises Fødevarestyrelsen.
 Stk. 2. Den ansvarlige for eksportkarantænen skal ved karantæneopstart føre optegnelser over transportvirksomheder, de husdyrbrug eller steder, hvor dyrene kommer fra, antal dyr, dyrenes identifikationsnumre og transportmidlernes registreringsnumre.
 Stk. 3. Den ansvarlige for eksportkarantænen skal føre optegnelser med oplysninger om karantænedyrlægens og kontaktpersoners navn, adresse og kontaktoplysninger, samt føre kronologisk journal over hændelser i karantæneperioden, herunder tidspunkt for besøgende, karantænens opstartsdato, oplysninger om tilsyn ved karantænedyrlægen, prøveudtagninger, behandlinger, målinger samt beskrivelse af eventuelle hændelser for de enkelte dyr.
 Stk. 4. Den ansvarlige for eksportkarantænen skal føre optegnelser over alle fraførte dyr med angivelse af sælger, køber, de husdyrbrug eller steder, hvor dyrene leveres til, dyrenes art og identifikationsnumre.
 § 16. Den ansvarlige for eksportkarantænen skal sikre, at dyr fra eksportkarantænen, der ikke eksporteres, flyttes efter gældende regler og efter aftale med karantænedyrlægen.
Kapitel 5 Betingelser for pålæsning, omlæsning og omladning § 17. Pålæsning samt eventuel omlæsning eller omladning af dyr, der har været i eksportkarantæne, skal foretages under forhold der sikrer, at dyrenes karantænestatus opretholdes, og at særlige krav fra det pågældende tredjeland, hvortil dyrene skal eksporteres, fortsat er opfyldt.
Kapitel 6 Forpligtelser rettet mod ejere og førere af transportmidler vedrørende rengøring og desinfektion § 18. Ejeren eller føreren er forpligtet til at sikre, at transportmidler, der anvendes til transport af dyr til eksport til tredjelande, forud for afhentning er rengjorte og desinficerede i henhold til krav fra det pågældende tredjeland, hvortil dyrene skal eksporteres samt i henhold til gældende lovgivning vedrørende rengøring og desinfektion af transportmidler.
Kapitel 7 Straf- og ikrafttrædelsesbestemmelser § 19. Med mindre højere straf er forskyldt efter anden lovgivning, straffes med bøde den, der overtræder § 3, stk. 1, § 5, stk. 2, §§ 6-9, § 10, § 11, stk. 1-3 eller §§ 12-18.
 Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed og der ved overtrædelsen er:
1) forvoldt skade på menneskers eller dyrs sundhed eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 20. Bekendtgørelsen træder i kraft den 1. august 2019.
Stk. 2. Indtil den 1. februar 2020 gælder de eksisterende godkendelser af eksportisolationsstalde efter bekendtgørelse nr. 54 af 15. januar 2016 om omsætning af husdyr via samlesteder og eksportisolationsstalde m.v.
Herefter skal der for disse karantænefaciliteter søges om godkendelse efter denne bekendtgørelse.
