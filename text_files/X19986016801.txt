 Sparekassedirektør kunne ikke  

 indtræde i en fonds bestyrelse.
 Sparekassen K A/S har ved skrivelse af 10. februar 1997  

 klaget over, at Finanstilsynet ved skrivelse af 14. januar 1997 har  

 afslået at tillade, at sparekassens direktør A indtræder i  

 bestyrelsen for Fonden for Sparekassen K.
Den selvejende institution Sparekassen K blev i  

 foråret 1990 omdannet til et aktieselskab og stiftede i forbindelse  

 hermed Fonden for Sparekassen K.
Ifølge fondens vedtægter var  

 dens formål primært "at videreføre Sparekassen K's  

 virksomhed i Sparekassen K A/S, således at dette til stadighed  

 fremstår som et konkurrencedygtigt og velkonsolideret pengeinstitut",  

 samt at vælge 5 medlemmer til sparekassens repræsentantskab og  

 sekundært at udøve anden virksomhed gennem investeringer i  

 aktier m.v. i erhvervsdrivende virksomheder af enhver art.
Fondens  

 bestyrelser består ifølge vedtægterne af 6 medlemmer,  

 hvoraf 5 medlemmer udpeges af sparekassens bestyrelse, idet mindst 4 af disse  

 skal udpeges blandt bestyrelsens medlemmer.
 Ved skrivelse af 18. december 1996 ansøgte  

 sparekassen Finanstilsynet om dispensation fra bank- og sparekasselovens §  

 19, stk. 5, idet man bl.a. anførte:
 "....
Der ansøges hermed om tilladelse til, at  

 undertegnede må indtræde som medlem af bestyrelsen for  

 ovennævnte fond, idet jeg jo under alle omstændigheder som  

 direktør i Sparekassen er tæt på de beslutninger, der skal  

 træffes.
Det forventes således ikke, at en tilladelse vil  

 afstedkomme nogen større ændringer i forhold til gældende  

 praksis.
Jeg har selvfølgelig forståelse for, at  

 dispensationen er betinget af, at fonden ikke udøver anden virksomhed,  

 end hvad der kan rummes indenfor bank- og sparekasselovens bestemmelser." Ved skrivelse af 14. januar 1997 afslog Finanstilsynet  

 ansøgningen med følgende begrundelse:
 "....
Det følger af bank- og sparekasselovens § 17, stk.  

 1, at hvervet som bestyrelsesmedlem i et pengeinstitut ikke kan forenes med  

 stillingen som direktør i pengeinstituttet.
I forlængelse heraf  

 følger, at stillingen som direktør i et pengeinstitut ligeledes  

 er uforenelig med hvervet som bestyrelsesmedlem i pengeinstituttets  

 moderselskab/moderfond.
...." I klagen af 10. februar 1997 har sparekassen yderligere  

 anført:
 "....
Finanstilsynet henviser i sit afslag til bank- og  

 sparekasselovens § 17, stk. 1, og anfører at der er tale om en  

 moderfond.
Dette er imidlertid ikke tilfældet eftersom Fonden er  

 underlagt den samme stemmeretsbegrænsning som Sparekassens  

 øvrige aktionærer - jfr. §§ 11 og 12 i det vedlagte eksemplar af  

 Sparekassens vedtægter.
Sparekassen er da også vidende om, at andre bank- og  

 sparekassedirektører er repræsenteret i bestyrelsen for lignende  

 fonde. ...." Finanstilsynet har ved skrivelse af 11. marts 1997 i  

 anledning af klagen bl.a. anført:
 "....
 For så vidt angår sagens retlige  

 omstændigheder skal Finanstilsynet anføre, at tilsynets  

 afgørelse af 14. januar 1997 er truffet i henhold til bank- og  

 sparekasselovens § 17, stk. 1, 1. pkt., således at behandling af  

 Sparekassen K's dispensationsansøgning i henhold til bank- og  

 sparekasselovens ? 19, stk. 5, som  

 regulerer pengeinstitutdirektører m.fl.'s deltagelse i driften af  

 anden erhvervsvirksomhed, har været ufornøden.
 Bank- og sparekasselovens § 17, stk. 1, 1. pkt., har  

 følgende ordlyd:
"Hvervet som bestyrelsesmedlem eller som medlem af en  

 banks eller andelskasses repræsentantskab kan ikke forenes med  

 stillingen som direktør." Bestemmelsen er efter tilsynets opfattelse også til  

 hinder for, at en direktør for en sparekasse kan være medlem af  

 bestyrelsen for en erhvervsdrivende fond, der har den tilknytning til  

 sparekassen, som Fonden for Sparekassen K har til Sparekassen K.
 Baggrunden herfor er, at direktøren ellers ikke vil  

 kunne bevare den uafhængighed, stillingen som direktør  

 kræver.
 Tilsynet er efterfølgende blevet opmærksom  

 på, at Fonden for Sparekassen K ikke er moderfond for Sparekassen K.  

 Der består imidlertid et sådant personsammenfald mellem  

 medlemmerne af bestyrelsen for Fonden for Sparekassen K og medlemmerne af  

 bestyrelsen for Sparekassen K, at der i realiteten er identitet mellem de 2  

 bestyrelser, idet Fondens bestyrelse består af 6 medlemmer, hvoraf 5  

 udpeges af bestyrelsen for Sparekassen K, heraf 4 medlemmer blandt  

 sparekassens bestyrelsesmedlemmer.
 På denne baggrund indebærer forbudet i bank-  

 og sparekasselovens § 17, stk. 1, 1. pkt., mod, at en direktør for et  

 pengeinstitut kan være medlem af pengeinstituttets bestyrelse efter  

 tilsynets opfattelse tillige, at sparekassens direktør ikke kan  

 være medlem af bestyrelsen for Fonden for Sparekassen K.
 Finanstilsynet skal samtidig oplyse, at  

 pengeinstitutdirektører m.fl.'s deltagelse i driften af anden  

 erhvervsvirksomhed er reguleret af bank- og sparekasselovens § 19, stk. 5,  

 der har følgende ordlyd:
"Direktører, vicedirektører,  

 underdirektører og dermed ligestillede samt filialbestyrere må  

 ikke eje eller drive selvstændig erhvervsvirksomhed eller uden  

 tilladelse fra erhvervsministeren som bestyrelsesmedlem, funktionær  

 eller på anden måde deltage i ledelsen eller driften af anden  

 erhvervsvirksomhed end pengeinstituttet.
De kan dog eje, drive og deltage i  

 administrationen af fast ejendom.
Erhvervsministeren kan i ganske  

 særlige tilfælde tillade undtagelser fra forbudet i 1. pkt., 1.  

 led.".
Bestemmelsen skal hindre, at de ledende medarbejdere i  

 pengeinstitutterne kommer i en interessekonflikt, fordi de ved siden af deres  

 stilling i pengeinstituttet har interesser i erhvervsvirksomheder.
Endvidere  

 har man ønsket, at de ledende medarbejdere i pengeinstitutterne skal  

 koncentrere sig om deres hverv i pengeinstituttet og ikke involvere sig i  

 andet arbejde.
 Erhvervsministerens beføjelse er henlagt til  

 Finanstilsynet.
 Der gives efter tilsynets praksis ikke tilladelse til  

 indtræden i bestyrelsen for erhvervsdrivende fonde stiftet i  

 forbindelse med sparekassers omdannelse til aktieselskab.
 Dette skyldes som nævnt, dels hensynet til, at  

 ledende medarbejdere i pengeinstitutter ikke kommer i en interessekonflikt,  

 dels ønsket om, at ledende medarbejdere i pengeinstitutter  

 koncentrerer sig om deres hverv og ikke involverer sig i andet arbejde.
 Finanstilsynet må derfor fastholde, at  

 direktør A ikke kan deltage i bestyrelsen for Fonden for Sparekassen  

 K, da dette er i strid med såvel bank- og sparekasselovens § 17, stk.  

 1, 1. pkt., som tilsynets praksis efter bank- og sparekasselovens § 19, stk.  

 5.
 Finanstilsynet skal samtidig erkende, at det havde  

 været mere korrekt, såfremt tilsynet allerede i skrivelsen af 14.  

 januar 1997 også havde henvist til bestemmelsen i bank- og  

 sparekasselovens ? 19, stk. 5.
 For så vidt angår sparekassens  

 bemærkning om, at sparekassen er vidende om, at andre bank- og  

 sparekassedirektører er repræsenteret i bestyrelsen for lignende  

 fonde, skal tilsynet meddele, at dette ikke er tilsynet bekendt, samt at der  

 i givet fald ikke er meddelt tilladelse hertil.
Finanstilsynet har imidlertid i enkelte tilfælde  

 givet tilladelse til, at en direktør for et pengeinstitut kan  

 indtræde som direktør i pengeinstituttets holdingselskab,  

 såfremt holdingselskabets aktivitet udelukkende eller hovedsagelig  

 består i at besidde kapitalandele i pengeinstituttet." I skrivelse af 2. april 1997 har sparekassen yderligere  

 bl.a. anført:
 "Sparekassen har modtaget kopi af Finanstilsynets  

 redegørelse og skal hertil bemærke, at der til trods for et vist  

 sammenfald ikke er 100% identitet mellem Sparekassens og Fondens bestyrelse.  

 Det er således kun 5 af de 6 bestyrelsesmedlemmer i Fonden, der  

 også er at finde blandt de 12 bestyrelsesmedlemmer i Sparekassen.
 Det er ikke Sparekassens opfattelse, at Sparekassens  

 direktør ved indtræden i Fondens bestyrelse på nogen  

 måde kan siges samtidig at indtræde i Sparekassens bestyrelse,  

 ligesom det grundet det manglende koncernforhold heller ikke er opfattelsen,  

 at Sparekassens direktør mister den uafhængighed, stillingen som  

 direktør kræver.
Ikke desto mindre er der jo unægteligt et vist  

 tilknytningsforhold mellem Fonden og Sparekassen, hvilket da også er  

 årsagen til, at Sparekassen har fundet det hensigtsmæssigt, om  

 Sparekassens direktør på en eller anden måde kunne  

 indgå i ledelsen af Fonden.
Det har været - og er stadig -  

 svært for Sparekassen at få øje på en  

 interessekonflikt i den forbindelse.
 For Sparekassen har Fonden samme status som de  

 holdingselskaber, der har opnået Finanstilsynets tilladelse til, at  

 pengeinstituttets direktør også kan fungere som direktør  

 i pengeinstituttets holdingselskab.
...." Finanstilsynet har herefter i skrivelse af 6. maj 1997  

 bl.a. bemærket:
 "....
Det er korrekt, at tilsynet har givet tilladelse til, at  

 en direktør kan være direktør i et holdingselskab, hvis  

 eneste aktivitet er at eje alle aktier i pengeinstituttet.
Dette skyldes, at  

 der er fuldstændig identitet mellem pengeinstituttets virksomhed og  

 holdingsselskabets virksomhed.
Finanstilsynet har ikke i andre tilfælde  

 givet tilladelse til, at direktører i pengeinstitutter varetager  

 hvervet som direktør i andre virksomheder.
Det bemærkes i øvrigt, at lov om  

 erhvervsdrivende fonde ikke stiller krav om direktion, og at der som  

 direktør kan udnævnes et medlem af fondens bestyrelse." Ankenævnet udtaler:
Efter vedtægterne for Fonden for Sparekassen K er  

 fondens primære formål at videreføre sparekassens  

 virksomhed i aktieselskabet, og flertallet i fondens bestyrelse skal samtidig  

 være medlemmer af bestyrelsen i aktieselskabet.
Under hensyn til den  

 anførte sammenhæng mellem de to bestyrelser og deres opgaver  

 tiltræder ankenævnet, at bestemmelsen i bank- og sparekasselovens  

? 17, stk. 1, nr. 1, er til hinder  

 for, at sparekassens direktør er medlem af fondens bestyrelse.
 Ankenævnet stadfæster derfor Finanstilsynets  

 afgørelse af 14. januar 1997.
