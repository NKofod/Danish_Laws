Orientering om generelle midlertidige besøgsrestriktioner på en række sociale tilbud beliggende i Hedensted, Herning, Ikast-Brande, Skive, Vesthimmerlands og Aalborg kommuner (Til Hedensted, Herning, Ikast-Brande, Skive, Vesthimmerlands og Aalborg kommuner og sociale tilbud beliggende i kommunerne samt til øvrige relevante myndigheder og organisationer m.v., herunder alle øvrige kommuner) Styrelsen for Patientsikkerhed har den 23. november 2020 udstedt påbud til kommunalbestyrelserne i Hedensted, Herning, Ikast-Brande, Skive og Aalborg kommuner og den 24. november 2020 til Vesthimmerlands Kommune om omgående at udstede midlertidige restriktioner for besøgendes adgang til samtlige kommunale og private plejecentre m.v., der er beliggende i kommunerne, da det af styrelsen vurderes at være nødvendigt for at forebygge eller inddæmme udbredelse af Coronavirussygdom/Covid-19. Der er tale om en lempelse, da påbuddene erstatter styrelsens tidligere påbud om et midlertidigt besøgsforbud på plejecentre m.v. i de seks kommuner.
 Styrelsen for Patientsikkerhed har anbefalet, at det tilsvarende besøgsforbud i de seks kommuner for sociale tilbud med borgere i en risikogruppe i forhold til smitte med Coronavirussygdom/Covid-19 ligeledes lempes.
 På baggrund af anbefalingen fra Styrelsen for Patientsikkerhed har Social- og Indenrigsministeriet udstedt bekendtgørelse nr. 1676 af 24. november 2020 om ændring af bekendtgørelse om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
Med ændringsbekendtgørelsen lempes det gældende besøgsforbud, der omfatter både indendørs og udendørs arealer, sådan, at der i stedet indføres et generelt forbud mod besøg på indendørs arealer på sociale tilbud beliggende i Hedensted, Herning, Ikast-Brande, Skive, Vesthimmerlands og Aalborg kommuner.
Besøgsrestriktionerne omfatter fortsat kun sociale tilbud, som har borgere, der tilhører en risikogruppe, og som er omfattet af  § 1 i bekendtgørelse nr. 1613 af 15. november 2020 om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19). Restriktionerne træder i kraft den 24. november 2020, kl. 17.00.
 Besøgsrestriktionerne indføres for i forbindelse med den øgede smitterisiko i kommunerne at beskytte udsatte borgere på sociale tilbud mod smitte med COVID-19.
 Følgende typer af tilbud beliggende i Hedensted, Herning, Ikast-Brande, Skive, Vesthimmerlands og Aalborg kommuner, der har borgere i en risikogruppe på tilbuddet, er omfattet af besøgsrestriktionerne:
 1. Særlige dagtilbud efter § 32 i lov om social service.
 2. Særlige klubtilbud efter § 36 i lov om social service.
 3. Egne værelser, kollegier eller kollegielignende opholdssteder efter § 66, stk. 1, nr. 5, i lov om social service.
 4. Opholdssteder for børn og unge efter § 66, stk. 1, nr. 6, i lov om social service.
 5. Døgninstitutioner, herunder delvis lukkede døgninstitutioner og delvis lukkede afdelinger på døgninstitutioner samt sikrede døgninstitutioner og særligt sikrede afdelinger efter § 66, stk. 1, nr. 7, i lov om social service.
 6. Midlertidige botilbud til voksne efter § 107 i lov om social service.
 7. Længerevarende botilbud efter § 108 i lov om social service.
 8. Kvindekrisecentre efter § 109 i lov om social service.
 9. Forsorgshjem, herberger m.v. efter § 110 i lov om social service.
 10. Botilbudslignende tilbud omfattet af § 4, stk. 1, nr. 3, i lov om socialtilsyn.
 Hvorvidt der på det enkelte tilbud er borgere, der er i en risikogruppe, vurderes af det enkelte tilbuds ledelse ud fra sundhedsfaglige retningslinjer, jf. nedenfor.
På tilbud, der bliver omfattet af disse besøgsrestriktioner, vil det fortsat være muligt at foretage besøg på indendørs arealer i såkaldte kritiske situationer, herunder bl.a. forældres besøg hos børn.
Det samme gælder for besøg af 1-2 faste besøgspersoner, i det omfang tilbuddets ledelse efter § 6, stk. 3, i ovennævnte bekendtgørelse nr. 1613 af 15. november 2020 har tilladt, at besøg fra faste besøgspersoner kan ske indendørs i borgerens egen del af tilbuddet (værelset/boligen), eller hvis tilbuddets ledelse beslutter at indrette et besøgsrum efter bekendtgørelsens § 6, stk. 4.
 Reglerne om besøgsrestriktioner på sociale tilbud i Hedensted, Herning, Ikast-Brande, Skive, Vesthimmerlands og Aalborg kommuner vil blive ophævet i samråd med Styrelsen for Patientsikkerhed, når restriktionerne ikke længere vurderes nødvendige.
 Der henvises i øvrigt til Social- og Indenrigsministeriets orienteringsskrivelse af 22. juni 2020 om ophævelse af det generelle besøgsforbud på sociale tilbud og om mulighed for at indføre midlertidige lokale restriktioner for besøg, som kan ses her: https://www.retsinformation.dk/eli/retsinfo/2020/9364.
 Orienteringsskrivelsen indeholder bl.a. en nærmere beskrivelse af reglerne om besøg i kritiske situationer og besøg af 1-2 faste besøgspersoner samt beskrivelse af, hvordan besøg kan tilrettelægges.
 Sundhedsmyndighedernes retningslinjer for, hvem der tilhører en risikogruppe kan ses her: https://www.sst.dk/da/corona/personer-i-oeget-risiko.
 Hvis ledelsen på et tilbud er i tvivl om, hvorvidt borgere på tilbuddet tilhører en risikogruppe, kan der være behov for at undersøge dette nærmere, herunder ved evt. kontakt til den pågældendes læge.
