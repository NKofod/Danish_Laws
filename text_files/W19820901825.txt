Ankestyrelsens principafgørelse U-5-82 om antaget til arbejde - forening Resume:
 Et ulykkestilfælde, der overgik et bestyrelsesmedlem i en gymnastik og ungdomsforening under rengøringsarbejde i foreningens lokale, blev anset for omfattet af arbejdsskadeforsikringsloven.
 Ankestyrelsen lagde vægt på, at det udførte arbejde var af en sådan beskaffenhed, at skadelidte under udførelsen af dette måtte anses for at stå i tjenesteforhold til foreningen.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 1 Sagsfremstilling:
Et bestyrelsesmedlem i en gymnastik- og ungdomsforening gled på en flise under rengøringsarbejde i foreningslokalet og brækkede højre håndled.
Hun havde oplyst, at foreningslokalet var beliggende overfor hendes bopæl, og at hun havde opsyn med lokalet og gjorde det rent.
Arbejdet var ulønnet, og hvis hun ikke udførte arbejdet, måtte et andet medlem af bestyrelsen eller foreningen gøre det.
 Sikringsstyrelsen fandt, at skaden ikke hørte under den lovpligtige arbejdsskadeforsikring, da pågældende, da begivenheden indtraf, ikke udførte arbejde i arbejdsskadeforsikringslovens forstand, jf. lovens § 1.
 Skadelidte anførte, at hun mente sig berettiget til erstatning, da skaden var sket i forbindelse med arbejde udført for foreningen.
Medlemmer af foreninger er normalt ikke forsikret af vedkommende forening, såfremt de ikke udfører andre funktioner end sådanne, som sædvanligvis er knyttet til hvervet som bestyrelsesmedlem.
Såfremt der imidlertid overdrages et bestyrelsesmedlem et arbejde, der er af en sådan beskaffenhed, at pågældende under udførelsen af dette må ligestilles med en person, der er ansat i foreningens tjeneste, er pågældende i praksis anset for at stå i tjenesteforhold til foreningen og er som sådan forsikringsberettiget.
 Afgørelse:
 Skadelidtes arbejde med rengøring af klublokalet måtte anses for at være af en sådan beskaffenhed, at pågældende måtte anses for forsikringsberettiget og dermed omfattet af arbejdsskadeforsikringslovens § 1.
 Ankestyrelsen ændrer således Sikringsstyrelsens afgørelse.
