Bekendtgørelse om Rotholmene Vildtreservat I medfør af § 33, stk. 1, og § 49, stk. 3, i lov om jagt- og vildtforvaltning, jf. lovbekendtgørelse nr. 265 af 21. marts 2019, fastsættes:
Formål § 1. Bekendtgørelsen har til formål at sikre Rotholmene mod forstyrrelse af hensyn til områdets betydning som ynglelokalitet for vandfugle.
Afgrænsning § 2. Rotholmene Vildtreservat omfatter, som angivet i bilag 1:
 1) Øerne Store-Rotholm og Lille-Rotholm, Rotholmene, Thise, samt nærliggende, ligeledes umatrikulerede arealer.
 2) Tilvækstarealer til de under nr. 1 nævnte områder.
 3) Søterritoriet ud for de under nr. 1 og 2 nævnte områder i en bredde af 50 meter fra højeste, daglige vandstandslinje.
 Jagt og færdsel m.v.
 § 3. På vildtreservatets område er jagt, ophold og færdsel forbudt i perioden fra 1. marts til og med 15. juli.
 Stk. 2. Bestemmelsen i stk. 1 gælder, for så vidt angår ophold og færdsel, ikke for:
1) Ejere og brugere samt disses husstand og personale.
Det er forbudt at medtage hunde.
2) Sejlads i forbindelse med erhvervs- og bierhvervsfiskeri, hvorunder der dog højst må medtages det antal personer, der er nødvendige for fiskeriets gennemførsel.
Det er forbudt at medtage løsgående hunde.
Dispensation og tilsyn § 4. Naturstyrelsen kan, når særlige forhold taler derfor, dispensere fra bestemmelserne i § 3, jf. jagt- og vildtforvaltningslovens § 52, stk. 4, nr. 2.
 Stk. 2. Naturstyrelsens afgørelser efter stk. 1 kan ikke indbringes for anden administrativ myndighed.
 § 5. Naturstyrelsen fører tilsyn med, at reservatbestemmelserne overholdes, jf. jagt- og vildtforvaltningslovens § 47, stk. 1.
Straf og ikrafttrædelse § 6. Overtrædelse af bestemmelserne i § 3 straffes med bøde, medmindre højere straf er forskyldt efter anden lovgivning, jf. jagt- og vildtforvaltningslovens § 54, stk. 1, nr. 5.
 § 7. Bekendtgørelsen træder i kraft den 1. marts 2023.
 Stk. 2. Bekendtgørelse af 9. marts 1992 om Rotholmene Vildtreservat ophæves.
