Skriftlig fremsættelse (29. april 2011) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af retsplejeloven og lov om retsafgifter (Forhøjelse af beløbsgrænse for den forenklede inkassoproces m.v.) (Lovforslag nr.
L 201) Formålet med lovforslaget er at gøre retsplejelovens regler om betalingspåkrav (den forenklede inkassoproces), der trådte i kraft den 1. januar 2005, anvendelig i flere sager og dermed at lempe advokaters møderetsmonopol for at bidrage til øget konkurrence på området.
 Lovforslaget er et led i udmøntningen af Aftale om Konkurrencepakken af 11. april 2011 mellem regeringen, Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og offentlige sektor.
 Lovforslaget blev sendt i høring den 11. april 2011 med høringsfrist den 26. april 2011. Forslaget ønskes færdigbehandlet i denne folketingssamling.
Sager om betalingspåkrav, der behandles efter den forenklede inkassoproces, er efter gældende ret undtaget fra hovedreglen om, at alene advokater kan repræsentere parter i en retssag ved møde i retten og ved at underskrive processkrifter.
Det indebærer, at eksempelvis inkassobureauer kan repræsentere deres klienter i disse sager.
Lovforslaget går ud på at forhøje beløbsgrænsen for sager, der kan behandles efter den forenklede inkassoproces, fra 50.000 kr. til 100.000 kr.
Bl.a. inkassobureauer vil således fremover kunne repræsentere deres klienter i et større antal sager ved domstolene.
 Retsafgiften for betalingspåkrav, der angår mere end 50.000 kr., foreslås fastsat, så den svarer til den retsafgift, der skal betales, hvis sagen ikke føres efter den forenklede inkassoproces.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
