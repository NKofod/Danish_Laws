Offererstatningslovens § 1  Tingsskade og formueskade, nævnets j.nr. 20-520-07157 Ansøger blev sammen med to kammerater (hvoraf den ene er ansøgeren i sag nr. 20-520-07156) over en periode på ca. tre måneder udsat for afpresning.
Forholdet begyndte med, at ansøger og hans to kammerater en aften af uoplyste årsager blev stoppet i deres bil af to personer, som ved bl.a. trusler om vold fik den ene kammerat (ansøgeren i sag nr. 20-520-07156) til at hæve 1.900 kr. i en hæveautomat.
De to skadevoldere pålagde desuden ansøger og hans to kammerater at betale dummebøder på 5.000 kr. pr. måned.
Ansøger og hans to kammerater betalte herefter i den nævnte periode et stort samlet beløb til den ene skadevolder.
Beløbene blev betalt på to forskellige måder i perioden: Enten ved at ansøgers kammerat efter forudgående aftale mødtes med den ene skadevolder og gav ham kontanter, dels nogle, som kammeraten forinden selv havde hævet, og dels nogle, som kammeraten forinden havde fået fra ansøger og den anden kammerat.
Eller ved at ansøger og kammeraterne overførte penge til skadevolder via MobilePay uden noget møde/nogen fysisk kontakt.
Ansøgers kammerat blev ved et af sine møder med den ene skadevolder desuden truet til at hæve yderligere 1.100 kr. fra en hæveautomat, mens han var sammen med skadevolder.
Den ene skadevolder blev  ved en tilståelsessag  dømt for afpresning (hvor f.eks. trussel om anvendelse af vold på et senere tidspunkt er tilstrækkeligt); der var ikke rejst sigtelse for røveri (hvor det kræves, at der er trussel om øjeblikkelig anvendelse af vold). Den anden skadevolder var ukendt.
Nævnet afslog at tilkende ansøger i denne sag erstatning, da betingelsen i offererstatningslovens § 1, stk. 2, om at have haft pengene på sig ikke kunne siges at være opfyldt, da der var tale om overgivelse af allerede hævede kontanter under møder afholdt efter forudgående aftale henholdsvis elektroniske pengeoverførsler uden møder/fysisk kontakt.
