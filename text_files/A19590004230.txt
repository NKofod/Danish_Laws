 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Ved kgl. anordning kan der gives særlige  

 bestemmelser om udøvelse af fiskeri i Flensborg inderfjord, begrænset mod øst  

 af en linje fra Lille Borrishoved til Nykirke Fyr, samt om mærkning af de til  

 fiskeri i nævnte inderfjord benyttede fartøjer og redskaber og om  

 legitimationsbeviser for retten til udøvelse af fiskeriet, alt i  

 overensstemmelse med, hvad der er fastsat i den mellem Danmark og  

 Forbundsrepublikken Tyskland afsluttede overenskomst af 29. maj 1958 angående  

 fælles fiskeri i Flensborg inderfjord.
§ 2.  Indregistrering, måling og nummerering af de til  

 det fælles fiskeri i Flensborg inderfjord benyttede fartøjer finder sted  

 efter de derom almindeligt gældende regler.
Vedligeholdelse af påmalede  

 bogstaver, tal og andre mærker påhviler ejeren.
Udstedelse af  

 legitimationsbeviser sker ved toldvæsenets foranstaltning uden erlæggelse af  

 gebyr.
§ 3.  For overtrædelser af forskrifterne i de i  

 henhold til denne lov udstedte anordninger kan der i anordningerne fastsættes  

 straf af bøde samt konfiskation af fangstredskaber og fangst.
I  

 overensstemmelse med de i overenskomsten herom indeholdte regler kan der i  

 anordningerne optages bestemmelser om mindstebeløb for de bøder, der kan  

 pålægges for de enkelte overtrædelser.
De ved salg af konfiskerede  

 fangstredskaber og fangst indvundne beløb tilfalder statskassen, medens  

 bødebeløbene anvendes som anført i § 35, stk. 18, i lov nr. 500 af 19.  

 december 1951 om saltvandsfiskeri.
Overtrædelser, der tillige falder ind  

 under den almindelige danske fiskerilovgivning, straffes og påtales dog efter  

 dennes regler.
 § 4.  For overtrædelser af de i art. 1, stk. 4, i  

 overenskomsten angående fælles fiskeri i Flensborg inderfjord indeholdte  

 bestemmelser, der begås af danske statsborgere på tysk område, og som i  

 henhold til reglerne i denne overenskomst overlades de danske myndigheder til  

 påtale, straffes den pågældende på samme måde, som hvis en tilsvarende  

 overtrædelse havde fundet sted på dansk område af en til deltagelse i  

 fællesfiskeriet ikke berettiget tysk statsborger.
§ 5.  Overtrædelser af bestemmelserne i art. 1, stk.  

 2, 2. punktum, art. 3, samt de i henhold til art. 4, stk. 1, i overenskomsten  

 angående fælles fiskeri i Flensborg inderfjord udstedte forskrifter påtales  

 og straffes af de danske myndigheder, såfremt fiskerfartøjet er hjemmehørende  

 her i landet.
I de tilfælde, hvor der i strid med art. 1, stk. 4, finder  

 fiskeri sted på dansk højhedsområde inden for aftaleområdet af et i  

 Forbundsrepublikken Tyskland hjemmehørende fartøj, kan strafforfølgning  

 overlades til denne stat.
 § 6.  Ved nærværende lovs ikrafttræden ophæves lov nr.  

 361 af 7. august 1922 angående fiskeriet i Flensborg Fjord og på Bredegrunden  

 ud for Flensborg Fjord.
 GIVET PÅ AMALIENBORG, DEN 13. FEBRUAR  

 1959.
 Under Vor Kongelige Hånd og Segl.
 FREDERIK R.
-------------- Oluf Pedersen.
