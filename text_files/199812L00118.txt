Fremsat den 2. december 1998 af  

 undervisningsministeren (Marianne Jelved, fg.) Forslag til Lov om ændring af lov om åben  

 uddannelse (erhvervsrettet voksenuddannelse) m.v.
(Varighed, fjernundervisning, tilskudsrammer  

 m.v.) § 1 I lov nr. 508 af 30. juni 1993 om åben uddannelse (erhvervsrettet  

 voksenuddannelse) m.v. foretages følgende ændringer:
 1. I § 2, stk. 4, indsættes som 2. pkt.  

 :
 »I særlige tilfælde kan  

 undervisningsministeren bestemme, at korte kurser kan have en varighed  

 på 3-5 dage omregnet til heltid.«.
 2. I § 2, stk. 6, indsættes som 2. pkt.  

 :
 »Dette gælder dog ikke korte kurser efter  

 stk. 1, nr. 4, medmindre undervisningsministeren bestemmer andet.«.
 3. I § 3, stk. 2, 1. pkt., § 3, stk. 7,  

og § 12, stk. 2, 2. pkt., indsættes efter  

 »Undervisningsministeriet« : »eller Forskningsministeriet«.
 4. I § 3, stk. 4, indsættes som 2. pkt.  

 :
 »I tilfælde, hvor undervisningsministeren har  

 bestemt, at korte kurser kan have en varighed på 3-5 dage, jf. § 2,  

 stk. 4, 2. pkt., kan ministeren bestemme, at korte kurser efter § 2,  

 stk. 1, nr. 4, kan forbeholdes kursusdeltagere fra enkelte institutioner  

 m.v.«.
 5. § 6, stk. 1, 2. pkt., ophæves.
 6. § 6, stk. 2, affattes således :
»Stk. 2. Tilskuddet bestemmes på grundlag af antallet af  

 årselever eller årsstuderende og af en takst pr. årselev  

 eller årsstuderende, der fastlægges i de årlige finanslove  

 for større grupper af uddannelser og kurser.
Undervisningsministeren  

 træffer beslutning om placering af de enkelte uddannelser og kurser i  

 grupper.«.
 7. I § 6 indsættes efter stk. 2 som nyt  

 stykke :
»Stk. 3. Undervisningsministeren kan fastsætte  

 nærmere regler om tilskuddet og om opgørelse af antallet af  

 årselever eller årsstuderende.
Ministeren kan i særlige  

 tilfælde bestemme, at der sættes en ramme for hvor stort et  

 tilskud, der kan ydes til konkrete uddannelsesaktiviteter ved de enkelte  

 uddannelsesinstitutioner.«.
 Stk. 3 bliver herefter stk. 4.
§ 2 Loven træder i kraft den 1. januar 1999.
Bemærkninger til lovforslaget Almindelige bemærkninger Baggrunden for lovforslaget Baggrunden for lovforslaget er  

 primært at muliggøre en mere sikker styring af  

 udgiftsudviklingen ved åben uddannelse.
Det søges sikret ved  

 adgang til fastsættelse af tilskudsrammer for konkrete  

 uddannelsesaktiviteter ved de enkelte institutioner, hvor der er særlig  

 stor usikkerhed med hensyn til udgiftsudviklingen, herunder risiko for en  

 utilsigtet vækst, eller i særlige tilfælde, hvor der  

 ekstraordinært er behov for at nedbringe tilskudsforbruget.
Ifølge bemærkningerne til lov nr. 508 af 30.  

 juni 1993 om åben uddannelse (erhvervsrettet voksenuddannelse) m.v.,  

 jf.
Folketingstidende 1992-93, spalte 4574, 5486, 11042, 12001, Tillæg  

 A, spalte 6283, Tillæg B, spalte 1857 og 2211, og Tillæg C,  

 spalte 1749, er hovedformålet at tilgodese det voksende behov for  

 erhvervsrettet efter- og videreuddannelse hos voksne på  

 arbejdsmarkedet.
Det skal sikres, at der kan videreudvikles et fleksibelt og  

 markedsbaseret udbud af erhvervsrettet uddannelse for voksne i erhverv.  

 Systemet er baseret på, at der kræves deltagerbetaling, og at der  

 ikke ydes statens uddannelsesstøtte under åben uddannelse.
Loven  

 giver uddannelsesinstitutionerne stor frihed til at tilrettelægge  

 åben uddannelse og styre udbuddet heraf.
Ved enkelte uddannelsesaktiviteter har der vist sig  

 betydelige problemer i forhold til at styre udgiftsudviklingen under lov om  

 åben uddannelse.
Tilskud til åben uddannelse gives som  

 finanslovbundne tilskud, hvilket betyder, at uddannelsesaktiviteter  

 udløser tilskud efter takster fastsat på finansloven.
Der er  

 ingen absolut overgrænse for aktiviteten og tilskuddets  

 størrelse, og dette har givet problemer på områder, hvor  

 budgetusikkerheden er stor, hvilket konkret vil sige korte kurser efter  

 lovens § 2, stk. 1, nr. 4, (for hvilke reglerne om  

 tilrettelæggelse, udbud, indhold m.v. er særligt fleksible), og  

 enkelte nye uddannelser med stort efterspørgselspres, især  

 pc-brugeruddannelsen, hvor der har været tale om et aktivitetsniveau i  

 indkøringsfasen, der ligger væsentligt ud over de aktuelle  

 finansieringsmæssige muligheder.
Lovforslaget indeholder derfor en  

 bestemmelse, der giver mulighed for supplerende styring via forud fastlagte  

 bevillingsrammer på områder med særlig stor usikkerhed med  

 hensyn til udgiftsudviklingen eller ekstraordinært  

 efterspørgselspres.
Sådanne rammer, der primært vil  

 omfatte vækstområder, vil også i højere grad sikre  

 uddannelsesinstitutionernes planlægningshorisont, både fordi man  

 herved kan undgå takstnedsættelser for de pågældende  

 aktiviteter (ved aktstykke) i finansåret, og fordi en ramme kan  

 være med til at udjævne aktiviteten over en flerårig  

 periode.
Hjemlen vil ikke blive brugt til at regulere udgiftsudviklingen ved  

 flerårige uddannelser, bortset evt. fra indkøringsfasen ved  

 etablering af nye uddannelser.
Det vil fortsat være således, at  

 der tilsigter frit udbud uden tilskudsrammer ved hovedparten af uddannelser  

 under åben uddannelse.
Reguleringer af taksterne på finansloven  

 og heraf afledte reguleringer af deltagerbetalingen vil derfor fortsat  

 være den primære mulighed for at begrænse en utilsigtet  

 udgiftsudvikling.
Lovhjemlen til at fastlægge tilskudsrammer skal  

 gøre det muligt at undgå at foretage takstændringer i  

 løbet af finansåret som følge af uventet høj  

 aktivitet.
 For at sikre kvaliteten af korte kurser, der er  

 tilrettelagt som fjernundervisning, indeholder lovforslaget en bestemmelse,  

 der fjerner den generelle adgang til at udbyde sådanne  

 fjernundervisningsforløb, men samtidig giver undervisningsministeren  

 hjemmel til at tillade sådanne forløb, hvis kvaliteten er  

 sikret.
 Herudover indeholder lovforslaget bestemmelser, der skal  

 give mulighed for, at visse efteruddannelsesaktiviteter for enkelte  

 faggrupper, der i dag afvikles efter midlertidige regler, kan sikres en  

 permanent ordning under lov om åben uddannelse.
Hørte myndigheder Lovforslaget er samtidig med fremsættelsen for  

 Folketinget sendt til høring hos berørte myndigheder,  

 organisationer m.fl.
Økonomiske konsekvenser Forslagets § 1, nr. 7, om tilskudsrammer betyder, at  

 der på områder, hvor budgetusikkerheden er stor, kan sættes  

 en absolut overgrænse for størrelsen af tilskuddet, og dermed  

 sikres en forbedret økonomisk styring.
Der er ingen merudgifter  

 forbundet med forslaget.
Administrative konsekvenser Forslagets § 1, nr. 7, om tilskudsrammer vil i nogen  

 grad forøge administrationen for staten og institutionerne.
Desuden  

 formindskes fleksibiliteten i forhold til efterspørgselssiden  

 (virksomheder og uddannelsessøgende) i forbindelse med den decentrale  

 udbudsstyring.
Administrative og økonomiske konsekvenser for erhvervslivet Lovforslaget har ingen administrative og økonomiske  

 konsekvenser for erhvervslivet.
Miljømæssige konsekvenser Lovforslaget medfører ingen  

 miljømæssige konsekvenser.
Administrative konsekvenser for borgerne Lovforslaget har ingen administrative konsekvenser for  

 borgerne.
Forholdet til EU-retten Lovforslaget indeholder ikke EU-retlige aspekter.
Vurdering af konsekvenser af lovforslag Positive konsekvenser/mindreudgifter (hvis ja, angiv omfang) Negative Konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner Der gives hjemmel til at fastsætte en tilskudsramme for  

 enkelte uddannelsesaktiviteter, og dermed en forbedret økonomisk  

 styring.
Administrative konsekvenser for stat, kommuner og  

 amtskommuner Tilskudsrammer vil dels i nogen grad forøge  

 administrationen for stat og institutioner dels formindske fleksibiliteten i  

 forhold til efterspørgselssiden.
Økonomiske konsekvenser for erhvervslivet Administrative konsekvenser for erhvervslivet Miljømæssige konsekvenser Administrative konsekvenser for borgerne Forholdet til EU-retten Lovforslaget indeholder ikke EU-retlige aspekter.
Bemærkninger til de enkelte bestemmelser Til § 1 Til nr. 1 Siden 1995 har der været videreført en  

 særlig tilskudsordning for de af Landbrugets Korte  

 Efteruddannelseskurser, der er godkendt af Strukturdirektoratet for Landbrug  

 og Fiskeri (LANKU-kurserne), på finanslovskonto § 20.45.01.10  

 Landbrugsuddannelser.
Landboorganisationerne og -foreningerne ansøger  

 årligt om en fortsættelse af tilskudsordningen til de korte  

 efteruddannelseskurser, som p.g.a. en varighed på under 5 dage ikke kan  

 foregå under lov om åben uddannelse.
Også dele af  

 grundskolelærernes efteruddannelse er midlertidigt finansieret ved et  

 aktstykke, da det også for disse kurser gælder, at  

 varighedskravet for korte kurser (mindst 5 dage) ikke kan opfyldes.
For at  

 sikre disse to grupper en permanent ordning, vurderes den bedste  

 løsning at være en ændring af lov om åben  

 uddannelse, der giver undervisningsministeren en meget snæver adgang  

 til at dispensere, således at varigheden i særligt velbegrundede  

 tilfælde kan være 3-5 dage omregnet til heltid (18-30 timer). For  

 den del af kurserne ved grundskolelærernes efteruddannelse, der har en  

 varighed på under 3 dage (18 timer), søges den midlertidige  

 ordning videreført på § 20.61.01 Uddannelsestaxametre  

 på finanslovsforslaget for 1999.
Det bemærkes, at den gældende 5 dages regel er  

 fastsat af konkurrencemæssige hensyn til private kursusudbydere.
Ved  

 LANKU-kurserne og grundskolelærernes efteruddannelse har der  

 været en lang tradition for at afholde kurser af kortere varighed end 5  

 dage.
En videreførsel af denne adgang ændrer ikke ved de  

 gældende konkurrenceforhold i forhold til private kursusudbydere.
Til nr. 2 De nye informationsteknologiske muligheder har i praksis  

 skabt uklarhed om, hvad indholdet af undervisning, der er tilrettelagt som  

 fjernundervisning, skal være.
Ved fjernundervisning vil eksamen  

 være en af de vigtigste garanter for kvaliteten af undervisningen og  

 det hermed forbundne ressourceforbrug på institutionen.
Ved de korte  

 kurser kan der ikke afholdes eksamen, og denne mangel på  

 kvalitetssikring ved korte kurser, der er tilrettelagt som fjernundervisning,  

 er begrundelsen for forslaget om, at korte kurser efter stk. 1, nr. 4,  

 ikke kan tilrettelægges som fjernundervisning, medmindre  

 undervisningsministeren bestemmer andet.
En videre udvikling af mulighederne  

 for kvalitetssikring på dette område vil kunne føre til,  

 at ministeren igen indfører adgangen til at tilrettelægge korte  

 kurser som fjernundervisning.
 Dispensationsadgangen tænkes anvendt ved  

 fjernundervisningsforløb, hvor kvaliteten antages at være  

 sikret, fx hvor Undervisningsministeriet har været med til at udvikle  

 undervisningsplanen, ved udviklingsforsøg med deltagelse af  

 Undervisningsministeriet, hvor der er tale om kurser med et fagligt og  

 pædagogisk nyskabende indhold, herunder ved indsatsområder som fx  

 IT-oprustning af grundskolelærere.
En fremtidig generel adgang til at tilrettelægge  

 korte kurser som fjernundervisning vil i øvrigt være betinget  

 af, at der udvikles kvalitetssikringsmekanismer fx i form af  

 kvalitetsindikatorer for undervisningen,  

 selvevalueringsværktøjer til den enkelte institution, samt at  

 der etableres procedurer, gennem hvilke ministeriet kan anmode den enkelte  

 institution om at dokumentere kvaliteten af et konkret forløb.
Det kan  

 være dokumentation af kursusplanlægningen, mål og indhold  

 for kurset og ved evaluering af forløbet.
Til nr. 3 Der er tale om redaktionelle ændringer som  

 følge af ressortomlægningen i forhold til Forskningsministeriet,  

 jf. kongelig resolution af 23. marts 1998.
Til nr. 4 Bestemmelsen kan kun anvendes ved dispensationer i de  

 tilfælde, der er nævnt i lovforslagets § 1, nr. 1. Om  

 baggrunden for bestemmelsen henvises til de almindelige bemærkninger.  

 Med udtrykket »institutioner m.v.« sigtes til skoler, kommuner eller  

 lignende, hvorfor bestemmelsen fx ikke finder anvendelse på  

 kursusdeltagere fra private virksomheder.
Bestemmelsen betyder, at der ikke  

 skal ske offentlig annoncering, jf. § 3, stk. 6, 1. pkt., da der er  

 tale om kurser forbeholdt bestemte deltagere.
Herudover indebærer  

 bestemmelsen ingen ændring i forhold til den hidtidige praksis,  

 hvorefter korte kurser efter § 2, stk. 1, nr. 4, må  

 målrettes mod særlige målgrupper på arbejdsmarkedet,  

 fx en branche eller en jobfunktion, men ikke en bestemt virksomhed eller  

 arbejdsgiver.
Til nr. 5 Bestemmelsen flyttes til den ved lovforslagets § 1,  

 nr. 7, foreslåede affattelse af § 6, stk. 3, 1. pkt., og  

 formuleringen ændres, så det nu klart fremgår, at der er  

 hjemmel til at opstille tilskudsbetingelser.
Til nr. 6 Bestemmelsen svarer til § 6, stk. 2, i den  

 nugældende affattelse af loven, bortset fra nogle redaktionelle  

 ændringer.
Dog er hjemlen for undervisningsministeren til at  

 træffe beslutning om opgørelse af antallet af årselever  

 eller årsstuderende flyttet til den foreslåede nye bestemmelse i  

 § 6, jf. lovforslagets § 1, nr. 7.
Til nr. 7 Det foreslåede stk. 3, 1. pkt., er en  

 sammenskrivning af § 6, stk. 1, 2. pkt., og slutningen af § 6,  

 stk. 2, 3. pkt., i den nugældende lov.
Der henvises til  

 bemærkningerne til lovforslagets nr. 5 og nr. 6.
Den foreslåede bestemmelse i 2.  

 pkt. om adgang til fastsættelse af tilskudsrammer er ny.
Ved åben  

 uddannelse har der hidtil været frit udbud med tilskud, der er bestemt  

 ud fra takster fastsat på finansloven og den faktisk opgjorte aktivitet  

 målt i antal årselever.
Bestemmelsen giver adgang til, at  

 undervisningsministeren i særlige tilfælde kan bestemme, at der  

 sættes en ramme for hvor stort et tilskud, der maksimalt kan ydes til  

 konkrete uddannelsesaktiviteter ved de enkelte uddannelsesinstitutioner.
Bestemmelsen vil finde anvendelse på  

 uddannelsesaktiviteter, hvortil er knyttet betydelig budgetusikkerhed, som fx  

 budgettering af korte kursusforløb, samt ved aktiviteter med risiko  

 for særlig vækst, herunder udbud af nye uddannelsestilbud, eller  

 i særlige tilfælde, hvor der ekstraordinært er behov for at  

 nedbringe tilskudsforbruget, som det er tilfældet ved  

 pc-brugeruddannelsen, hvor det realiserede tilskudsforbrug i 1998 langt  

 overstiger det budgetterede.
Op til rammen fastsættes tilskuddet  

 fortsat ud fra takst og faktisk aktivitet, men rammen udgør en  

 overgrænse for tilskuddet til den pågældende aktivitet.
For  

 øvrige uddannelser vil tilskuddet fortsat skulle opgøres udfra  

 takster og den faktiske aktivitet.
Da der alene er tale om en ramme for den samlede bevilling  

 til den pågældende aktivitet, vil der være mulighed for en  

 større aktivitet end den, som udløsning af bevilling svarende  

 til tilskudsrammen forudsætter.
Institutionerne fastsætter selv  

 deltagerbetalingen ud fra deres egen budgetterede aktivitet og har derfor  

 mulighed for afhængigt af deltagerbetalingen at finansiere en  

 større aktivitet end den, som tilskudsrammen forudsætter.
Til § 2 Det foreslås, at loven træder i kraft den 1.  

 januar 1999. Det bemærkes, at undervisningsministerens hjemmel i  

 lovforslagets § 1, nr. 2, til at tillade, at korte kurser, der er  

 tilrettelagt som fjernundervisning, kan udbydes, når kvaliteten er  

 sikret, også forventes anvendt generelt til en overgangsordning i  

 forbindelse med lovforslagets ikrafttræden.
BILAG Lovforslaget sammenholdt med gældende lov Gældende formulering Lovforslaget § 2. - - - 1. I § 2, stk. 4, indsættes som 2.  

 pkt. :
 Stk. 4. Korte kurser efter stk. 1, nr. 4, er  

 koncentrerede undervisningsforløb af 1-8 ugers varighed omregnet til  

 heltid, som uddannelsesinstitutionen fastlægger frit efter lokalt behov  

 inden for rammer fastlagt af undervisningsministeren, jf. stk. 7.
 »I særlige tilfælde kan  

 undervisningsministeren bestemme, at korte kurser kan have en varighed  

 på 3-5 dage omregnet til heltid.«.
- - - Stk. 6. Åben uddannelse kan tilrettelægges som  

 fjernundervisning.
 2. I § 2, stk. 6, indsættes som 2.  

 pkt. :
 »Dette gælder dog ikke korte kurser efter  

 stk. 1, nr. 4, medmindre undervisningsministeren bestemmer andet.«.
- - - § 3. - - - Stk. 2. Uddannelsesinstitutioner under  

 Undervisningsministeriet, der er godkendt til at udbyde erhvervsrettet  

 uddannelse, og arbejdsmarkedsuddannelsescentre kan udbyde korte kurser efter  

 § 2, stk. 1, nr. 4, medmindre undervisningsministeren bestemmer  

 andet.
Undervisningsministeren kan bestemme, at andre  

 uddannelsesinstitutioner kan udbyde korte kurser.
 3. I § 3, stk. 2, 1. pkt., § 3, stk. 7,  

 og § 12, stk. 2, 2. pkt., indsættes efter  

 »Undervisningsministeriet« : »eller Forskningsministeriet«.
- - - Stk. 7. Undervisningsministeren kan pålægge  

 uddannelsesinstitutioner under Undervisningsministeriet at udbyde åben  

 uddannelse.
- - - § 12. - - - Stk. 2. Nævnet består af en formand, der skal  

 opfylde de almindelige betingelser for at kunne blive udnævnt til  

 dommer, og 3 medlemmer.
Formanden og et medlem, der skal repræsentere  

 uddannelsesinstitutionerne under Undervisningsministeriet, udpeges af  

 undervisningsministeren.
De to øvrige medlemmer udpeges af henholdsvis  

 Dansk Arbejdsgiverforening og Forbrugerrådet.
- - - § 3. - - - Stk. 4. Åben uddannelse kan ikke forbeholdes bestemte  

 virksomheder eller lignende, jf. dog § 4 om indtægtsdækket  

 virksomhed.
- - - 4. I § 3, stk. 4, indsættes som 2.  

 pkt. :
 »I tilfælde, hvor undervisningsministeren har  

 bestemt, at korte kurser kan have en varighed på 3-5 dage, jf. § 2,  

 stk. 4, 2. pkt., kan ministeren bestemme, at korte kurser efter § 2,  

 stk. 1, nr. 4, kan forbeholdes kursusdeltagere fra enkelte institutioner  

 m.v.«.
§ 6. Staten yder tilskud til delvis dækning af  

 undervisningsudgifter inkl. prøver og anden bedømmelse ved  

 åben uddannelse, jf. dog § 4 om indtægtsdækket  

 virksomhed.
Udbetaling af tilskuddet finder sted efter  

 undervisningsministerens nærmere bestemmelse.
 5. § 6, stk. 1, 2. pkt., ophæves.
 6. § 6, stk. 2, affattes således :
Stk. 2. Tilskuddet bestemmes på grundlag af det antal  

 årselever eller årsstuderende, som er indskrevet ved  

 uddannelsesaktiviteterne.
Det gennemsnitlige tilskud pr. årselev eller  

 årsstuderende fastlægges i de årlige finanslove for  

 større grupper af uddannelser og kurser.
Undervisningsministeren  

 træffer beslutning om placering af de enkelte uddannelser og kurser i  

 grupper og om opgørelse af antallet af årselever eller  

 årsstuderende.
»Stk. 2. Tilskuddet bestemmes på grundlag af antallet af  

 årselever eller årsstuderende og af en takst pr. årselev  

 eller årsstuderende, der fastlægges i de årlige finanslove  

 for større grupper af uddannelser og kurser.
Undervisningsministeren  

 træffer beslutning om placering af de enkelte uddannelser og kurser i  

 grupper.«.
 Stk. 3. Undervisningsministeren kan i særlige  

 tilfælde bestemme, at en åben uddannelse udbydes uden tilskud  

 efter denne lov.
 7. I § 6 indsættes efter stk. 2 som  

 nyt stykke :
»Stk. 3. Undervisningsministeren kan fastsætte  

 nærmere regler om tilskuddet og om opgørelse af antallet af  

 årselever eller årsstuderende.
Ministeren kan i særlige  

 tilfælde bestemme, at der sættes en ramme for hvor stort et  

 tilskud, der kan ydes til konkrete uddannelsesaktiviteter ved de enkelte  

 uddannelsesinstitutioner.«.
 Stk. 3 bliver herefter stk. 4.
