Udbetaling af erstatning Reference : EBL § 11 LV 1994 E.J.2.2 EBL § 11 2. pkt.
 Ligningsrådet blev anmodet om bindende forhåndsbesked om  

 følgende:
Vil fortjeneste ved påtagelse af rådighedsindskrænkning  

 i forbindelse med placering af en transformerstation på en ejendom  

 være skattefri? Ligningsrådet besvarede spørgsmålet  

 benægtende.
 Sagsfremstilling og begrundelse:
Ejeren af det areal, hvorpå en transformerstation skal  

 opføres, har ønsket fastslået, at den erstatning, der  

 modtages for rådighedsindskrænkningen, er skattefri.
Der agtes  

 indgået frivillig aftale om rådighedsindskrænkningen mellem  

 ejeren og det højspændingsværk, der udbetaler  

 erstatningen.
Ifølge EBL § 11 er fortjeneste ved modtagelse af en erstatningssum  

 i anledning af ekspropriation skattefri.
Ifølge bestemmelsens 2. pkt.  

 gælder det samme fortjeneste ved salg til en erhverver, der efter  

 formålet med erhvervelsen opfylder betingelserne for at ekspropriere  

 ejendommen.
Det bemærkes, at påtagelse af en  

 rådighedsindskrænkning sidestilles med salg.
Efter stærkstrømslovens § 18 kan boligministeren, når  

 almenvellet kræver det, tillade ekspropriation til anlæg for  

 produktion, transmission og distribution af elektricitet.
Reglerne i lov om  

 fremgangsmåden ved ekspropriation vedrørende fast ejendom  

 følges.
Vestre Landsrets dom af 10. januar 1995, TfS 1995, 113, fandt ikke  

 skattefritagelsesbestemmelsen i EBL § 11 2. pkt., anvendelig ved salg af et  

 jordareal til et fjernvarmeværk, der ikke var  

 ekspropriationsberettiget, selv om ejendommen skulle anvendes til  

 formål, hvortil ekspropriation ville kunne ske.
Kommunen kunne ved  

 lokalplan eller efter lov om varmeforsyning have eksproprieret ejendommen.
Landsretten udtalte, at skattefritagelse efter en naturlig sproglig  

 forståelse af bestemmelsen i EBL § 11 2. pkt., der er en  

 undtagelsesbestemmelse, er betinget af, både at der til det  

 formål, hvortil ejendommen overdrages, kan ske ekspropriation, og at  

 erhververen af ejendommen har ekspropriationshjemmel.
Landsretten fandt ikke,  

 at der efter forarbejderne til bestemmelsen var grundlag for ud fra  

 formålsbetragtninger at anlægge en udvidende fortolkning.
Da  

 fjernvarmeværket ikke havde hjemmel til at foretage ekspropriation,  

 kunne sagsøgerens fortjeneste ved salget af ejendommen herefter ikke  

 anses for fritaget for beskatning.
 Dommen er appelleret.
 Ligningsrådet svarede, at fortjenesten ved indgåelse af  

 frivillig aftale mellem lodsejeren og højspændingsværket  

 ikke er skattefri.
 Højspændingsværket anses ikke for  

 ekspropriationsberettiget, selv om der ifølge  

 stærkstrømsloven kan iværksættes ekspropriation  

 efter henvendelse fra højspændingsværket til  

 boligministeren.
