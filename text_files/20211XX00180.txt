Skriftlig fremsættelse (11. november 2021) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om anvendelse af tvang i psykiatrien m.v. og sundhedsloven (Husordener på psykiatriske afdelinger, notatpligt for den faste vagt for bæltefikserede patienter, sikkerhedskontroller i retspsykiatrien, særlige regler for surrogatanbragte, interval mellem lægelige vurderinger m.v.) (Lovforslag nr.
L 84) Det psykiatriske område har i en længere årrække været underprioriteret.
Det er derfor en vigtig prioritet for regeringen, at det psykiatriske område løftes.
Regeringens første skridt var at prioritere 600 mio. kr. årligt fra 2020 og frem til psykiatrien med Aftale om finansloven for 2020 sammen med de øvrige aftalepartier.
Regeringen besluttede endvidere af igangsætte arbejdet med en 10-års plan for psykiatrien, som skal adressere de grundlæggende udfordringer på tværs af sundheds- og socialområdet, og som skal sætte den langsigtede retning for udviklingen af psykiatrien.
Med aftale om finansloven for 2020 blev aftaleparterne endvidere enige om at afsætte 90 mio. årligt af psykiatrimidlerne fra 2020, for at styrke retspsykiatrien.
Antallet af retspsykiatriske patienter er gennem de seneste 20 år ca. tredoblet, og i 2019 blev der afsagt over 800 domme til behandling i psykiatrien.
Det retspsykiatriske område er komplekst, med en patientgruppe som udfordrer både kapacitet og ressourcer i forhold til problemer med vold og konflikter på afdelingerne.
Der er inden for de seneste år set eksempler på, at sikkerhedsniveauet på de psykiatriske afdelinger ikke har været tilstrækkeligt.
I 2019 undveg en person med relation til bandemiljøet i varetægtssurrogat fra en retspsykiatrisk afdeling på Sjælland ved hjælp af indsmugling af våben og trusler mod personalet.
Sikkerheden på de psykiatriske- og retspsykiatriske afdelinger er af afgørende betydning for regeringen.
Det sundhedsfaglige personale skal kunne udføre deres arbejde uden at blive udsat for vold eller trusler, ligesom sårbare patienter skal beskyttes mod patienter med voldelig eller kriminel adfærd.
Regeringen stiller bl.a. derfor forslag om, at der rutinemæssigt kan anvendes krops- og bagagescannere på de retspsykiatriske afdelinger.
Regeringen stiller derudover forslag om, at der kan oprettes særlige afdelinger for personer anbragt i varetægtssurrogat, og at der på disse afdelinger kan iværksætte begrænsninger uden foregående mistanke om indførelse af rusmidler eller farlige gentande, ligesom adgangen til mobiltelefoner, computere og lignende, kan afskæres.
Som en del af prioriteringen af det psykiatriske område, er det endvidere regeringens ønske, at den generelle retssikkerhed for psykiatriske patienter højnes.
Som en del heraf er det afgørende, at der er sker en nedbringelse af tvang på de psykiatriske afdelinger, og at tvang alene anvendes, når mindre indgribende midler ikke er tilstrækkelige.
 Regeringen så derfor også med stor alvor på, at Den Europæiske Menneskerettighedsdomstol den 15. september 2020 fandt at der samlet set var sket en overtrædelse af Den Europæiske Menneskerettighedskonventions artikel 3 om forbud mod bl.a. umenneskelig eller nedværende behandling i forbindelse med bæltefikseringen af en patient i 2013. Som opfølgning på ét af kritikpunkterne i dommen, stiller regeringen derfor forslag om, at de tre lægelige vurderinger i døgnet af bæltefikserede patienter bliver fastsat med maksimale intervaller.
Der stilles endvidere forslag om, at det klart fremgår af psykiatrilovens bestemmelser, hvilke begrænsninger der kan fastsættes i husordener på de psykiatriske afdelinger.
Husordeners formål er at skabe trygge rammer på afdelingen, som understøtter patienternes behandling og udfoldelsesmuligheder.
Samtidig skal der tages hensyn til sikkerheden for personale og patienter.
Endelig stilles der forslag om, at der indføres en notatpligt for den faste vagt for patienter der er tvangsfikseret med bælte, så vagten skal udarbejde et notat med en objektiv beskrivelse af patientens tilstand, mens den faste vagt fører opsyn med patienten.
Formålet er bl.a. en styrkelse af retssikkerheden for patienter i bælte, ligesom notatpligten kan være et supplement for den ansvarlige læge.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
