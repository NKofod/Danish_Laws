Pressenævnets kendelse i sag nr. 15-70-00857 Ikke klageberettiget vedr. omtale af yacht-personale.
 I Euromans artikel Vilde fester og ekstremt rige chefer: [Person A] får udbetalt mere end 50.000 om måneden for at arbejde på en yacht blev forholdene for ansatte på luksusyacht omtalt.
Klager drev et rekrutteringsfirma, der rekrutterede personale til yacht-branchen.
En ansat på en yacht udtaler sig i artiklen.
Denne ansatte havde tidligere været rekrutteret via klagers firma.
 Pressenævnet afviser imidlertid at behandle klagen, da omtalen ikke konkret henviser til klager eller klagers firma.
 Pressenævnets begrundelse og afgørelse:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
På baggrund af [Klager]s oplysninger lægges det til grund, at klagers firma tidligere har forestået rekrutteringen af [Person A], der udtaler sig i artiklen, til andre opgaver end dem, der er beskrevet i artiklen.
Klagers firma har i øvrigt rekrutteret ca. 95 % af de danske maskinmestre i yachtbranchen.
 De forhold kan imidlertid ikke føre til, at [Klager] har en sådan interesse i omtalen af [Person A]s arbejdsforhold, at der er grundlag for at behandle klagen, da omtalen ikke konkret henviser til [Klager] eller hans firma.
 Klagen afvises herefter, jf. medieansvarsloven § 43, stk. 2, nr. 2.
 [Klager] har klaget til Pressenævnet over artiklen Vilde fester og ekstremt rige chefer: [Person A] får udbetalt mere end 50.000 om måneden for at arbejde på en yacht bragt på euroman.dk den 31. august 2015, idet han mener, at god presseskik er tilsidesat.
 I artiklen berettede [Person A] om forholdene på luksusyachts. [Person A] udtaler blandt andet følgende om at blive rekrutteret til at arbejde på en yacht:
[] Og faktisk er det slet ikke umuligt at blive ansat på en yacht.
Du kan gøre det på flere måder.
Fx ved at komme ind hos en crew-agent, som bliver hyret af ejerne til at finde personale.
Ellers kan du gå på dock walking, simpelthen at gå rundt og banke på døren hos de forskellige yachter, mens de ligger i havn.
Jeg ville gøre det i Palma på Mallorca.
Det er et populært sted.  [] fortæller [Person A].
[] Artiklen er ikke længere tilgængelig på euroman.dk.
[Klager] har til støtte for klagen blandt andet anført, at han driver et rekrutteringsfirma, [Klagers virksomhed], der dækker ca. 95 % af rekrutteringerne af danske maskinmestre i yachtbranchen.
Maskinmestrene, maskinmesterskolerne, Søfartsstyrelsen, Maskinmestrenes Forening og Uddannelses- og Forskningsministeriet vil derfor tro, at hans firma står bag rekrutteringen af [Person A].
De resterende fem procent af danske maskinmestre på yachts er oftest blevet ansat via en maskinmester, de kender.
Denne maskinmester er typisk også rekrutteret via [Klagers virksomhed].
Han kender [Person A], men [Person A] er ikke længere ansat via hans firma.
Det er således ikke [Klagers virksomhed], der har rekrutteret [Person A] til hans nuværende arbejde.
 [Klager] har anmodet Euroman fjerne artiklen, da den er skadelig for hans forretning og de maskinmestre, der arbejder i branchen.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
På baggrund af [Klager]s oplysninger lægges det til grund, at klagers firma tidligere har forestået rekrutteringen af [Person A], der udtaler sig i artiklen, til andre opgaver end dem, der er beskrevet i artiklen.
Klagers firma har i øvrigt rekrutteret ca. 95 % af de danske maskinmestre i yachtbranchen.
 De forhold kan imidlertid ikke føre til, at [Klager] har en sådan interesse i omtalen af [Person A]s arbejdsforhold, at der er grundlag for at behandle klagen, da omtalen ikke konkret henviser til [Klager] eller hans firma.
 Klagen afvises herefter, jf. medieansvarsloven § 43, stk. 2, nr. 2.
