 I henhold til § 6 i lov nr. 129 af 12. april 1911 om handel med smør og  

 fremmede landbrugsprodukter m.m. fastsættes følgende bestemmelser:
 § 1.  - Alt smør, som i medfør af § 9 i lov nr. 129 af  

 12. april 1911 om handel med smør og fremmede landbrugsprodukter m.m. er  

 tilvirket på et til kontrol antaget mejeri, skal i overensstemmelse med  

 lovens § 6 på tilvirkningsstedet - eller ompakningsstedet, for så vidt  

 tilladelse til ompakning af lurmærket smør under benyttelse af lurmærket  

 måtte foreligge - pakkes i emballage, som er forsynet med gengivelse af  

 nedenstående mærke, der benævnes LURMÆRKET, og som anbringes på emballagens  

 udvendige side som nærmere anført nedenfor og i øvrigt efter nærmere  

 forskrift fastsat af Statens Smørmærketilsyn.
 Ordene »DANSK SMØR« kan erstattes med en oversættelse heraf på  

 et fremmed sprog.
 Stk. 2.  På emballagen for »bulkpakket« smør  

 skal for papkasser (kartoner) mærket være påtrykt mindst 2 steder og for  

 trækasser skal det være påtrykt eller indbrændt begge kassens endeflader.
Stk. 3.  I hver bulkpakning på 5 kg og derover skal  

 endvidere anbringes (påklæbes) en papirseddel (kontrolseddel, oblat), der er  

 forsynet med mærket og en løbenummerangivelse.
Kontrolsedlen (oblaten) skal  

 for smør i træ- eller papkasser (kartoner) anbringes (påklæbes) foroven på  

 det indvendige indpakningsmateriale (pergament el. lign.). Stk. 4. På  

 emballagen for detailpakket smør skal mærket være anbragt på det anvendte  

 indpakningsmateriale (folie m.v.). På yderemballagen (papkasser, kartoner)  

 for detailpakninger skal mærket være påtrykt mindst 2 steder.
§ 2 Anordningen træder i kraft den 1. marts 1971. Samtidig ophæves kgl.  

 anordning af 17. november 1911 angående mærkning af smør, der tilvirkes her i  

 landet af pasteuriseret fløde eller mælk, og hvis vandindhold ikke overstiger  

 16 pct.
 Givet på Christiansborg slot, den 28.  

 januar 1971.
 Under Vor Kongelige Hånd og Segl.
Frederik R./ Henry Christensen.
