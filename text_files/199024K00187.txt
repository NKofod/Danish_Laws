Nr BTL 187 Betænkning over Forslag til lov om ændring af lov om social bistand   

 Nr L 187 1990-91, 2. samling Afgivet af Socialudvalget Afgivet: 19910523 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal inden for flertallet (Det Konservative Folkepartis og  

 Venstres medlemmer af udvalget) ønsker at udtale følgende:
Regeringspartierne konstaterer, at dagtilbud til børn efter bistansloven  

 er en social ydelse på linje med de øvrige ydelser efter loven som f.eks.  

 kontanthjælp, hjemmehjælp, pladser i plejehjem og døgninstitutioner for børn  

 og voksne.
Der gælder ingen opsigelsesregler for disse ydelser, idet det er  

 den enkeltes behov, der er afgørende for tilbudet og dets varighed.
Kompetencen til at tildele ydelserne ligger hos kommunalbestyrelsen eller  

 amtsrådet.
Men ud fra en lighedsgrundsætning kan en bestemt gruppe ikke  

 generelt uden udtrykkelig lovhjemmel udelukkes fra en ydelse.
Derimod kan  

 kommunalbestyrelsen f.eks. ved tildeling af institutionspladser prioritere  

 ansøgerne og efter en individuel bedømmelse bestemme, at den enkelte ikke  

 længere har behov for ydelsen.
Med hensyn til dagtilbud til børn vil der være en række situationer, hvor  

 barnet må ophøre i tilbudet, f.eks. fordi barnet flytter ud af kommunen,  

 eller fordi barnet skønnes at have behov for anden støtte, måske optagelse i  

 en særlig institution for børn med handicap.
Det følger af  

 formålsbestemmelsen i lovens § 69, stk. 2, at dagtilbud både tjener et  

 pasningsformål og udgør et socialt og pædagogisk tilbud til børn.
Derfor kan  

 tilbudet være af værdi for barnet, selv om forældrene i en periode er i stand  

 til selv at passe det hele dagen på grund af eksempelvis ledighed.
 Det helt centrale hensyn til barnets tarv synes således sikret i den  

 nugældende lovgivning samtidig med, at kommunerne er sikret de nødvendige  

 frihedsgrader til at finde lokale og individuelle løsninger, som tilgodeser  

 behovet for en fleksibel udnyttelse af ressourcerne.
 Alligevel er der rejst tvivl om, hvorvidt et barn kan smides ud af en  

 daginstitution, alene fordi en eller begge forældre er blevet arbejdsløse.  

 Det har aldrig været meningen, at en bestemt erhvervsstatus skulle  

 diskrimineres eller på anden måde spille en afgørende, generel rolle på  

 bekostning af det individuelle hensyn.
 Regeringspartierne kan derfor støtte, at bistandsloven kommer til at  

 indeholde en regel i visitationsbestemmelsen for daginstitutioner (§ 72) om,  

 at et barn ikke skal udmeldes af en daginstitution, alene fordi forældrene  

 bliver ledige.
Daginstitutioner opfylder to behov.
Et pasningsbehov og et pædagogisk  

 behov, som ikke har noget med selve pasningen af gøre.
Børn af forældre, der  

 har mulighed for selv at varetage pasningen, har et lige så storet behov som  

 andre børn for at være sammen med jævnaldrende nogle timer om dagen.
Det  

 behov kan i nogle tilfælde bedst imødekommes i en daginstitution.
Men  

 dækningen af netop dette behov kræver bestemt ikke nødvendigvis en  

 fuldtidsplads på 8-10 timer dagligt.
Derfor mener regeringspartierne, at  

 kommunerne skal have mulighed for at nedsætte timetallet svarende til en  

 deltidsplads under forudsætning af, at der sker en tilsvarende nedsættelse af  

 forældrebetalingen, og at retten til en fuldtidsplads genindtræder, når  

 barnet har behov herfor.
 Det er naturligvis langt at foretrække, at sådanne ændringer bygger på  

 frivillige aftaler med forældrene, og mindretallet opfordrer af samme grund  

 kommunerne til at gøre deres yderste herfor.
 Kommunerne opfordres endvidere til generelt at tilbyde forældre, der ikke  

 ønsker at gøre helt eller delvis brug af en allerede erhvervet  

 institutionsplads i en periode, sikkerhed for at få en tilsvarende plads,  

 hvis behovet opstår på ny.
 Regeringspartierne opfordrer i det hele taget kommunerne til at bruge  

 bistandslovens regler så fleksibelt som muligt til gavn for børn og forældre.  

 Grundlaget skal være individuelle hensyn til den enkelte families behov og en  

 effektiv udnyttelse af ressourcerne.
 Et andet mindretal inden for flertallet (Kristeligt Folkepartis medlem af  

 udvalget) er enig i de synspunkter, der er anført ovenfor af Det Konservative  

 Folkepartis og Venstres medlemmer af udvalget, og ønsker at tilføje følgende:
 Kristeligt Folkeparti er enig i, at en kommune ikke skal kunne udmelde et  

 barn af en daginstitution på baggrund af en eller begge forældres ledighed.  

 Men Kristeligt Folkeparti ønskede denne retsstilling udformet på en mere  

 smidig måde, så fleksibilitet, mobilitet og individuelle hensyn kom  

 tydeligere til udtryk.
 Til Kristeligt Folkepartis store forbløffelse valgte Socialdemokratet uden  

 saglig begrundelse endsige dokumentation at hævde, at den valgte formulering  

 af ændringsforslaget var i strid med aftalen af 6. maj 1991 om forbedring af  

 børnefamiliernes vilkår.
Det kan undre, at Socialdemokratiet, i stedet for at gå ind i en saglig  

 drøftelse, vælger at fremture i magtfuldkommenhed og arrogance ved i bedste  

 »vi-alene-vide-holdning« at docere, hvad andre kan tillade sig og  

 ikke tillade sig.
Under sidste valgkamp talte Socialdemokratiet meget om at  

 formidle et bredt samarbejde hen over midten.
Det kan derfor undre, at  

 Socialdemokratiet ikke prøver at leve op til egne valgløfter ved at vise  

 respekt for andre partiers opfattelser og så gå ind i en saglig dialog med  

 andre partier.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Jytte Andersen (S) Pernille Forchhammer (S) Jytte Hilden (S) Jørn  

 Pedersen (S) Jan Petersen (S) Grete Schødts (S) Taanquist (S) nfmd.  

Hanne Thanning Jacobsen (SF) Bente Juncker (CD) Pia Christmas-Møller (KF)  

 Per Tærsbøl (KF) Agnete Laustsen (KF) Eva Kjer Hansen (V) Hanne Severinsen  

 (V) Tom Behnke (FP) Marianne Jelved (RV) Kofod-Svendsen (KRF) fmd.
