 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
Udnævnelse af biskopper § 1.  Til biskop kan kun udnævnes personer, der har  

 bestået teologisk kandidateksamen fra et universitet her i landet og opfylder  

 betingelserne for at blive ansat som præst i folkekirken.
 § 2.  Inden en stilling som biskop besættes, afholdes  

 en afstemning i overensstemmelse med reglerne i §§ 3-6.
 § 3.  Stemmeberettigede er medlemmer af stiftets  

 menighedsråd samt repræsentanter for valgmenigheder, der har hjemsted i  

 stiftet.
 Stk. 2.  Kirkeministeren fastsætter nærmere regler for  

 valgmenighedernes deltagelse i afstemningen.
 Stk. 3.  På Færøerne har hvert menighedsråd og hver  

 valgmenighed kun 1 stemme, der udøves af en af de valgte medlemmer af  

 menighedsrådet eller af valgmenighedens bestyrelse udpeget valgmand.  

 Stemmeret tilkommer endvidere vicebiskoppen og de på Færøerne ansatte  

 præster, herunder valgmenighedspræster.
§ 4.  Kirkeministeriet fastsætter en frist for  

 anmeldelse af kandidater ved afstemningen.
Anmeldelsen, der indgives til  

 vedkommende stiftsøvrighed, skal være underskrevet af mindst 75, højst 150  

 stemmeberettigede stillere og skriftligt tiltrådt af den opstillede kandidat.
Stk. 2.  Der vælges et valgudvalg på 3 medlemmer blandt  

 provstiudvalgsmedlemmerne i vedkommende stift, som sammen med  

 stiftsøvrigheden udgør valgbestyrelsen.
Stemmeberettigede ved valg af  

 valgudvalget er kun de valgte medlemmer af provstiudvalget.
Kirkeministeren  

 fastsætter nærmere regler for valg af valgudvalget og fastsætter, hvilke  

 opgaver udvalget skal varetage.
 § 5.  Stemmeafgivning inden for sognemenigheder og  

 døvemenigheder foretages i et menighedsrådsmøde.
 Stk. 2.  En præst, der er medlem af flere menighedsråd,  

 er kun stemmeberettiget i et af dem.
 Stk. 3.  De nærmere regler om gennemførelse af  

 afstemningen fastsættes af kirkeministeren.
§ 6.  Har nogen af kandidaterne fået over halvdelen af  

 de afgivne stemmer, indstiller kirkeministeren vedkommende til kgl.  

 udnævnelse.
Har ingen opnået et sådant stemmetal, afgør kirkeministeren,  

 hvilken af de kandidater, på hvem der er afgivet stemme, der skal indstilles  

 til udnævnelse.
 § 7.  Omkostningerne ved afstemningens gennemførelse  

 afholdes af præsteembedernes fællesfond.
Stiftsbåndsløsning § 8.  En sognemenighed eller valgmenighed kan ved  

 stiftsbåndsløsning slutte sig til en anden biskop, som er villig til at  

 modtage den.
Denne biskop overtager da tilsynet med menigheden for så vidt  

 angår prædikeembedet, sakramenternes forvaltning og sjælesorgen.
 Stk. 2.  Stiftsbåndsløsning kan tidligst finde sted 1 år  

 efter bispestillingens besættelse.
 Stk. 3.  Beslutning om stiftsbåndsløsning skal være  

 vedtaget på et menighedsmøde med tre fjerdedele af de afgivne stemmer og være  

 tiltrådt af menighedens præst eller en af dens præster.
Ikrafttrædelsesbestemmelser § 9.  Loven finder anvendelse på bispevalg, hvortil  

 kirkeministeren indkalder kandidatanmeldelser den 1. juni 1980 eller senere.
 Stk. 2.  Lov nr. 287 af 30. juni 1922 om bispeembeders  

 besættelse og om adgang til stiftsbåndsløsning ophæves.
 § 10.  Loven gælder ikke for Grønland, men kan ved  

 kgl. anordning sættes i kraft for Grønland med de afvigelser, som denne  

 landsdels særlige forhold tilsiger.
