Et medlem af Sømændenes Forbund var blevet rederiansat som  

 skibsassistent efter en overenskomst mellem Rederiforeningen R og Metal  

 Søfart MS og blev herefter aflønnet ringere end fastsat i en overenskomst  

 mellem S og R.
S ønskede afgjort, om dette var overenskomstmæssigt og  

 opfordrede R til at deltage i en faglig voldgift herom.
S havde oprindelig  

 nedlagt påstand om, at der var begået overenskomstbrud, men frafaldt denne  

 påstand, idet man dog tog forbehold om i givet fald at anlægge sag for  

 Arbejdsretten med påstand om overenskomstbrud.
R nægtede at deltage ved  

 faglig voldgift, bl.a. under henvisning til, at en voldgiftsret nødvendigvis  

 måtte tage stilling til overenskomsten med MS, uden at MS kunne være sikker  

 på at blive part i voldgiftssagen.
Arbejdsretten fandt, at såvel MS som R havde interesse i at MS fik  

 mulighed for at være repræsenteret under sagen.
Da dette bedst sker ved, at  

 sagen indbringes for Arbejdsretten, var R berettiget til at modsætte sig, at  

 S søgte sagen opdelt, således at fortolkningsspørgsmålet blev afgjort ved  

 faglig voldgift.
 Dommere: Bangert (retsformand), Bisgaard, Friis Christensen,  

 Nyløkke Jørgensen, Gert Kristensen, Jørgen Pedersen og Thorning.
 Under denne sag har Sømændenes Forbund i Danmark indklaget Danmarks  

 Rederiforening for Arbejdsretten for overenskomstbrud.
 Klageren har nedlagt følgende påstande:
 1. Indklagede har med urette vægret sig ved at deltage i den af Sømændenes  

 Forbund ved klageskrift af 14. december 1988 begærede voldgiftbehandling om  

 anvendelsesområdet for DIS- overenskomst af 19. august 1988 mellem Danmarks  

 Rederiforening og Sømændenes Forbund i Danmark.
 2. Indklagede tilpligtes at anerkende at spørgsmålet om DIS-  

 overenskomstens anvendelsesområde afgøres ved faglig voldgift.
 3. Indklagede pålægges en af retten fastsat bod.
 Indklagede har påstået frifindelse.
 Der er oplyst følgende om sagens nærmere omstændigheder:
 Rederiforeningen har overenskomster om arbejde i skibe med en række  

 organisationer blandt andre såvel Sømandsforbundet som Metal Søfart.
 Ved lov nr. 408/1988 indførtes Dansk Internationalt Skibsregister. § 10 i  

 denne lov lyder således:
 »Kollektive overenskomster om løn- og arbejdsforhold for ansatte på  

 skibe i dette register skal udtrykkelig angive, at de kun gælder for sådan  

 beskæftigelse.
Stk. 2. Kollektive overenskomster som nævnt i stk. 1, der er indgået af en  

 dansk faglig organisation, kan kun omfatte personer, som anses for at have  

 bopæl i Danmark, eller som i medfør af indgåede internationale forpligtelser  

 skal sidestilles med danske statsborgere.« I bemærkningerne til denne bestemmelse er det anført, at gældende  

 kollektive overenskomster om løn- og arbejdsforhold vedrørende beskæftigelse  

 på skibe indgået mellem danske rederier og danske faglige organisationer ikke  

 vil omfatte skibe, der overflyttes til Dansk Internationalt Skibsregister.  

 For beskæftigelse på sådanne skibe må indgås nye kollektive overenskomster,  

 der udtrykkeligt angiver, at de omfatter beskæftigelse på skibe registreret i  

 Dansk Internationalt Skibsregister.
Efter lovens ikrafttræden indgik foreningen aftale med disse  

 organisationer, bortset fra Sømandsforbundet, om en midlertidig ordning for  

 tjeneste i DIS-registrerede skibe.
Ordningen skulle gælde, indtil den blev  

 afløst af overenskomster, der er baseret på nettolønsatser.
En sådan  

 overenskomst blev indgået med Metal Søfart den 1. december 1988. En  

 tilsvarende overenskomst var blevet indgået med Sømandsforbundet den 19.  

 august 1988. I begge overenskomster er området angivet som gældende for  

 tjeneste i skibe registreret i Dansk Internationalt Skibsregister (DIS) -  

 jfr.
DIS-lovens § 10, stk. 1, men i øvrigt afviger de to overenskomster fra  

 hinanden på en række punkter, herunder med hensyn til lønninger.
Efter at et hidtidigt medlem af forbundet var blevet rederiansat som  

 skibsassistent efter Metal Søfarts overenskomst, indkaldte forbundet til  

 fællesmøde om aflønningen af skibsassistenter, idet de pågældende blev  

 aflønnet lavere end fastsat i DIS-overenskomsten med forbundet.
I  

 mødeindkaldelsen anførtes, at såfremt indklagede gjorde gældende, at sagen  

 skulle afgøres ved faglig voldgift, skulle skrivelsen betragtes som  

 indkaldelse til mæglingsmøde, som forbundet forventede afholdt i forlængelse  

 af fællesmødet.
Ifølge referatet af fællesmødet den 27. oktober 1988 gjorde forbundet  

 gældende, at skibsassistenter ikke kan aflønnes på ringere vilkår end efter  

 DIS-overenskomsten med Sømandsforbundet, medens rederiet fastholdt, at man  

 var berettiget til at aflønne rederiansatte skibsassistenter efter  

 overenskomsten med Metal Søfart.
Forbundet fastholdt de rejste klager om  

 overenskomststridig adfærd og meddelte, at sagen ville blive indbragt for en  

 faglig voldgiftsret, medens Rederiforeningen fandt, at sagen henhørte under  

 Arbejdsretten.
 Klageren udfærdigede herefter klageskrift til faglig voldgiftsret, hvori  

 man anførte følgende principale påstande:
 1. Danmarks Rederiforening tilpligtes at anerkende, at forhyring på skibe  

 registreret i Dansk Internationalt Skibsregister (D.I.S.) af befarne og  

 ubefarne besætningsmedlemmer, der opfylder betingelserne i DIS-lovens § 10,  

 stk. 2, på ringere vilkår end fastsat i DIS- overenskomst af 19. august 1988  

 mellem Danmarks Rederiforening og Sømændenes Forbund i Danmark er i strid med  

 den nævnte overenskomst.
 2. Danmarks Rederiforening tilpligtes at anerkende, at rederiet A.P.  

 Møller har begået overenskomstbrud ved at opfordre medlemmer af Sømændenes  

 Forbund til at udmelde sig af forbundet.
 Klageskriftet indeholdt desuden en subsidiær påstand.
Der var i den følgende tid en brevveksling mellem parterne, hvor klageren  

 fastholdt ønsket om faglig voldgift, medens indklagede ønskede sagen indbragt  

 for Arbejdsretten.
Da parterne ikke kunne enes om behandlingsmåden, indbragte  

 klagerne ved klageskrift af 7. marts 1989 sagen for Arbejdsretten.
I  

 klageskriftet har klageren blandt andet anført, at påstand nr. 2 for den  

 faglige voldgiftsret er frafaldet.
Endvidere har klageren anført, at såfremt  

 voldgiftsretten giver klageren medhold i de nedlagte påstande, foreligger der  

 efter omstændighederne et overenskomstbrud, som herefter vil kunne indbringes  

 for Arbejdsretten med påstand om bod.
Klageren har til støtte for sine påstande anført, at denne sag alene angår  

 spørgsmålet, om indklagede kan nægte at medvirke ved en faglig voldgift.
Der  

 er uenighed om rækkevidden af overenskomsten mellem klageren og indklagede.  

 Dette er et fortolkningsspørgsmål, og ifølge overenskomstens § 12 skal  

 uenighed om fortolkning af overenskomsten afgøres ved faglig voldgift.
Sagen  

 kan kun indbringes for Arbejdsretten, hvis der er sket brud på  

 overenskomsten, men dette har klageren ikke ønsket at nedlægge påstand om.  

 Var sagen blevet indbragt for Arbejdsretten med påstand om overenskomstbrud,  

 ville den antagelig været blevet udsat på, at fortolkningsspørgsmålet først  

 blev afgjort ved faglig voldgift.
Der foreligger ganske vist en  

 voldgiftskendelse om det tilsvarende spørgsmål med hensyn til de af  

 Rederiforeningen for mindre skibe indgåede overenskomster, men denne kendelse  

 angår andre parter og andre overenskomster og kan derfor ikke være bindende.  

 Forbundet har også en interesse i, at fortolkning af overenskomsten sker ved  

 en faglig voldgiftsret, hvor forbundets egne repræsentanter deltager i  

 afgørelsen.
Den interesse, som Metal Søfart måtte have i fortolkningen af sin  

 overenskomst, må dette forbund søge varetaget ved en selvstændig  

 voldgiftsret.
Indklagede har til støtte for sin påstand anført, at det spørgsmål, som  

 forbundet ønsker afgjort, ikke er begrænset til en fortolkning af forbundets  

 overenskomst, men i realiteten er en påstand om overenskomstbrud.
Forbundets  

 oprindelige påstande i klageskriftet til faglig voldgift indeholdt en påstand  

 om overenskomstbrud.
Denne er ganske vist frafaldet, men forbundet  

 forbeholder sig at fremsætte en sådan påstand, hvis det får medhold under  

 voldgiftsagen.
Herefter henhører sagen ikke i sin helhed under faglig  

 voldgift, og Arbejdsretten har adgang til at tage sagen under påkendelse  

 efter Arbejdsretslovens § 10, jfr. § 9, stk. 2.
Dertil kommer, at en voldgiftsret ved at tage stilling til det af klageren  

 rejste spørgsmål ikke kan komme uden om også at tage stilling til Metal  

 Søfarts overenskomst, men Metal Søfart vil ikke være part i en voldgiftssag.  

 Under den tidligere voldgiftssag vedrørende Rederiforeningen for mindre skibe  

 fik Danmarks Rederiforening og Metal Søfart mod klagerens protest, tilladelse  

 til at intervenere i sagen, men det kan ikke uden videre forventes, at Metal  

 Søfart får en tilsvarende tilladelse under en ny voldgiftssag.
Derimod vil  

 Metal Søfart kunne intervenere i en sag for Arbejdsretten.
 Endelig har indklagede anført, at en ny voldgiftssag vil medføre, at  

 systemet bruges imod det, der er dets inderste mening, nemlig at hindre en ny  

 afgørelse om et spørgsmål, der reelt allerede er afgjort.
Under disse omstændigheder kan Rederiforeningen ikke være forpligtet til  

 at medvirke ved en ny voldgiftssag.
Man har ikke modsat sig, at sagen  

 indbringes for Arbejdsretten, men tværtimod tilbudt at medvirke til, at sagen  

 behandles som hastesag.
 Arbejdsretten skal udtale:
Selv om klageren har frafaldet at nedlægge påstand for voldgiftsretten om,  

 at der er begået overenskomstbrud, fastholdes det, at indklagede har handlet  

 i strid med overenskomsten, og der er taget forbehold om i givet fald at  

 anlægge sag for Arbejdsretten med påstand om overenskomstbrud.
Der er  

 herefter mulighed for at indbringe sagen for Arbejdsretten.
Der må gives  

 indklagede medhold i, at en afgørelse af det spørgsmål, som klageren har  

 ønsket afgjort, også berører indklagedes overenskomst med Metal Søfart, og at  

 såvel denne organisation som indklagede derfor har interesse i, at Metal  

 Søfart får mulighed for at være repræsenteret under sagen.
Dette sker bedst  

 ved, at sagen indbringes for Arbejdsretten.
Under disse omstændigheder finder Arbejdsretten, at indklagede er  

 berettiget til at modsætte sig, at klageren søger sagen opdelt, således at  

 fortolkningsspørgsmålet afgøres ved faglig voldgift.
Herefter frifindes  

 indklagede.
 T h i k e n d e s f o r r e t :
 Indklagede, Danmarks Rederiforening, frifindes.
 Klageren, Sømændenes Forbund i Danmark, skal betale 2.000 kr. i  

 sagsomkostninger til Arbejdsretten.
