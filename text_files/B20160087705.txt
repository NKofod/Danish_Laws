Bekendtgørelse om godkendelse til udgrøftning og dræning samt støtte til bekæmpelse af okkergener I medfør af § 2, stk. 1 og stk. 3, § 11 og § 14 a i lov okker (Okkerloven), jf. lovbekendtgørelse nr. 1581 af 10. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
Kapitel 1 Godkendelsesordningens omfang § 1. Udgrøftning og dræning indenfor jordbrugserhvervet må ikke påbegyndes uden godkendelse efter lovens § 3 inden for de afgrænsede områder af klasse I, II og III i den kortlægning af okkerpotentielle arealer i Jylland, som blev foretaget i årene 1981-1983.
 Stk. 2. Ved udgrøftning og dræning forstås enhver aktivitet herunder ændring, vedligeholdelse og reparation, hvorved grundvandsstanden sænkes i de i stk. 1 nævnte områder.
 Stk. 3. Oplysninger om beliggenhed af de i stk. 1 nævnte områder kan fås hos kommunalbestyrelsen.
Kapitel 2 Ansøgning om godkendelse til udgrøftning og dræning §  2. Ansøgning om godkendelse indgives til kommunalbestyrelsen i den kommune, hvor udgrøftning eller dræning agtes foretaget.
Ansøgningen skal være skriftlig og indeholde 1) oplysninger om ejendommens og drænarealets beliggenhed, matr.nr. og størrelse, 2) kortmateriale, der viser det areal, hvor grundvandsstanden påvirkes, samt placering af projekteret drænudløb, 3) en vurdering foretaget på baggrund af fornødne undersøgelser af jordbund og grundvand af, i hvilket omfang udgrøftningen eller dræningen vil medføre okkerbelastning i vandløb m.v., 4) oplysning om arealets dræntilstand, herunder om arealet tidligere har været udgrøftet eller drænet, 5) oplysning om, hvorvidt arealet er vedvarende græsareal, der ikke inden for de sidste 10 år forud for ansøgningens indgivelse har været omlagt, 6) forventet tidspunkt for dræningsarbejdets påbegyndelse og afslutning, og 7) oplysning om forhold, der har særlig betydning for vurdering af ansøgningen, herunder om der findes registreret dambrug indenfor en afstand af 6 km nedstrøms udløbet fra den påtænkte udgrøftning eller dræning.
Kapitel 3 Meddelelse af godkendelse, støtte og erstatning til udgrøftning og dræning § 3. Kommunalbestyrelsen vurderer, om projektet kan godkendes uden vilkår om etablering af okkerrensningsanlæg, om projektet bør godkendes på nærmere angivne vilkår om etablering af okkerrensningsanlæg, eller om der bør meddeles afslag på ansøgningen.
Stk. 2. Kommunalbestyrelsen skal ved sin vurdering af mulige okkergener tage hensyn til samtlige berørte interesser ved vandområdet samt sikre, at projektet er foreneligt med recipientkvalitetsmålsætningen for det pågældende vandområde.
For ikke målsatte vandområder skal kommunalbestyrelsen endvidere sikre, at projektet ikke medfører en sådan forøget okkerbelastning, at opretholdelsen af det eksisterende naturlige plante- og dyreliv forhindres.
 § 4. Finder kommunalbestyrelsen, at udgrøftningen eller dræningen kan gennemføres uden vilkår om etablering af okkerrensningsanlæg, meddeler kommunalbestyrelsen godkendelse hertil, jf. lovens § 3, stk. 2. Kommunalbestyrelsens afgørelse bør foreligge inden 4 uger fra tidspunktet for modtagelsen af fyldestgørende ansøgning, jf. § 2.
 Stk. 2. Godkendelsen skal indeholde en angivelse af de forudsætninger, der har ligget til grund for afgørelsen, samt oplysninger om muligheden for klage og udnyttelse af godkendelsen, jf. lovens § 13, stk. 2-4.
§ 5. Finder kommunalbestyrelsen, at der i en godkendelse bør fastsættes vilkår om etablering af et okkerrensningsanlæg, skal ansøgeren orienteres herom samt om, at sagen efter fremsendelse af forslag til okkerrensningsanlæg vil blive sendt til afgørelse i Styrelsen for Vand- og Naturforvaltning.
Samtidig orienteres ansøgeren om adgangen til at få støtte eller erstatning, jf. lovens § 6.
Stk. 2. Forslag til okkerrensningsanlæg og ansøgning om støtte hertil indgives til kommunalbestyrelsen til udtalelse.
Projektforslaget skal indeholde 1) en beskrivelse af anlæggets indretning og virkemåde, 2) en vurdering af anlæggets effektivitet og driftsstabilitet, 3) en beskrivelse af, hvordan anlægget skal drives og vedligeholdes, samt hvordan driftskontrollen skal udføres.
4) overslag over udgifterne til projektering, etablering og drift af anlægget, 5) Jordbrugskommissionens vurdering af det pågældende areal før dræning, salgsværdien for arealet i drænet tilstand, den direkte værdiforøgelse, som arealet påføres ved dræningen, og om arealet har særlig betydning for den pågældende ejendom, og 6) angivelse af særlige forhold, der kan have betydning ved Styrelsen for Vand- og Naturforvaltnings fastsættelse af støtten, herunder om der er søgt støtte efter anden lovgivning.
Stk. 3. Kommunalbestyrelsen videresender sagen til Styrelsen for Vand- og Naturforvaltning til afgørelse, jf. lovens § 3, stk. 3, og § 4, ledsaget af en vurdering af, om det foreslåede rensningsanlæg er nødvendigt, tilstrækkeligt og rimeligt til at sikre recipientkvaliteten.
Endvidere vedlægges oplysning om ejendommens seneste vurdering samt oplysninger om, hvorvidt okkerrensningsprojektet forudsætter godkendelse efter bestemmelser i anden lovgivning.
Sagen skal for hvert finansår være modtaget i styrelsen senest den 1. marts.
 § 6. Styrelsen for Vand- og Naturforvaltnings godkendelse af og støtte til et projekt, der forudsætter tilladelse eller godkendelse efter bestemmelser i naturbeskyttelsesloven, kan først meddeles, når der foreligger endelig afgørelse efter disse bestemmelser.
 Stk. 2. Styrelsen for Vand- og Naturforvaltning fastsætter en frist på ikke under 6 uger for ansøgerens accept af det meddelte tilsagn om støtte.
 Stk. 3. Kommunalbestyrelsen foranlediger, at pligten til at drive og vedligeholde okkerrensningsanlæg tinglyses på ejendommen, jf. lovens § 5, stk. 2.
 § 7. Finder kommunalbestyrelsen, at der bør meddeles afslag på ansøgningen, skal ansøgeren orienteres herom samt om, at sagen vil blive sendt til afgørelse i Styrelsen for Vand- og Naturforvaltning.
 Stk. 2. Kommunalbestyrelsen skal ved videresendelse af ansøgningen vedlægge oplysning om ejendommens seneste vurdering samt afgive en udtalelse i sagen.
 § 8. Erstatning i medfør af lovens § 4 kan ikke ydes til projekter, hvis realisering forudsætter godkendelse efter bestemmelser i anden lovgivning, med mindre der foreligger endelig godkendelse til projektet efter disse bestemmelser.
 Stk. 2. Såfremt der ikke er enighed om erstatningens størrelse, kan ansøgeren, inden 8 uger efter at afslaget er meddelt, indbringe erstatningsspørgsmålet for taksationsmyndighederne efter §§ 57 og 58 i lov om offentlige veje.
 § 9. Ansøgning om støtte til okkerrensningsanlæg ved udgrøftning eller dræning uden for de i § 1 nævnte områder fremsendes til Styrelsen for Vand- og Naturforvaltning gennem kommunalbestyrelsen ledsaget af de i § 5 nævnte oplysninger.
Kapitel 4 Støtte til rensningsforanstaltninger ved vandløb og dambrug § 10. I vandløb, hvor okkerbelastningen er til hinder for opfyldelsen af recipientkvalitetsmålsætningen, kan kommunalbestyrelsen søge Styrelsen for Vand- og Naturforvaltning om støtte til foranstaltninger, der kan forbedre tilstanden, jf. lovens § 6, stk. 1, nr. 2.
 Stk. 2. Kommunalbestyrelsen kan endvidere søge om støtte til foranstaltninger, der forbedrer tilstanden i vandløb.
Stk. 3. Ansøgning og forslag til okkerrensningsprojekt indgives til Styrelsen for Vand- og Naturforvaltning.
Ansøgningen, der for hvert finansår skal være modtaget i styrelsen senest den 1. marts, skal indeholde 1) en redegørelse for målsætningen for vandløbet, vandløbskvaliteten samt interesser knyttet til vandløbssystemet, 2) oplysninger om, hvordan okkerbelastningen påvirker vandløbskvaliteten og interesser ved vandløbssystemet, 3) et skitseforslag til okkerrensningsprojekt, 4) en vurdering af, hvilke forbedringer der kan forventes ved det foreslåede projekt, og 5) en tidsplan for arbejdets udførelse samt overslag over anlægs- og driftsudgifter.
 Stk. 4. Forslag til okkerrensningsprojekt i et vandløbssystem, der berører flere kommuner, udarbejdes i samarbejde mellem de berørte kommunalbestyrelser.
 § 11. Dambrugere, som er blevet påført øgede udgifter til okkerrensningsforanstaltninger på grund af dræning eller udgrøftning udført efter den 1. juli 1985, kan søge Styrelsen for Vand- og Naturforvaltning om støtte til dækning af disse udgifter, jf. lovens § 6, stk. 1, nr. 3.
Stk. 2. Ansøgningen fremsendes til Styrelsen for Vand- og Naturforvaltning gennem kommunalbestyrelsen.
Ansøgningen skal indeholde 1) oplysninger om dambrugets placering og indretning, herunder dambrugets vandforbrug, 2) oplysninger om tidligere og nuværende udgifter til okkerrensningsforanstaltninger, 3) oplysninger om årsagerne til de øgede okkerrensningsomkostninger.
Stk. 3. Kommunalbestyrelsen sender ansøgninger efter stk. 2 til afgørelse i Styrelsen for Vand- og Naturforvaltning ledsaget af oplysninger om recipientforholdene nedstrøms og opstrøms dambruget samt en vurdering af de i ansøgningen nævnte forhold.
Ansøgningen skal for hvert finansår være modtaget i styrelsen senest den 1. marts.
Kapitel 5 Udbetaling af støtte § 12. Støtte til projektering og etablering af okkerrensningsanlæg udbetales i overensstemmelse med det meddelte tilsagn, når der efter arbejdernes udførelse gennem kommunalbestyrelsen til Styrelsen for Vand- og Naturforvaltning fremsendes en opgørelse over de dokumenterede udgifter hertil.
 Stk. 2. Støtte til drift af okkerrensningsanlæg udbetales i overensstemmelse med det meddelte tilsagn, når der ved et af Styrelsen for Vand- og Naturforvaltning fastsat tidspunkt gennem kommunalbestyrelsen til styrelsen fremsendes en opgørelse over de dokumenterede udgifter hertil.
 Stk. 3. Styrelsen for Vand- og Naturforvaltning kan træffe bestemmelse om, hvilken dokumentation der skal foreligge efter stk. 1 og 2.
Kapitel 6 Forskellige administrative bestemmelser § 13. Hvis en sag vedrører vandløbsforholdene i flere kommuner, skal sagen forelægges for de berørte kommunalbestyrelser til udtalelse.
 Stk. 2. Uenighed mellem de berørte kommunalbestyrelser afgøres af Styrelsen for Vand- og Naturforvaltning.
 § 14. Indgår det som led i en godkendelse efter lovens § 3, stk. 2 og 3, at der skal foretages foranstaltninger, der kræver godkendelse af kommunalbestyrelsen som vandløbsmyndighed, meddeles sådan godkendelse efter reglerne i vandløbslovgivningen.
 § 15. Kommunalbestyrelsen underretter Styrelsen for Vand- og Naturforvaltning om afgørelser truffet efter lovens § 3, stk. 2, og § 9, stk. 2-5, samt om tilsynet efter lovens § 9, stk. 1.
 § 16. Styrelsen for Vand- og Naturforvaltnings afgørelser efter bekendtgørelsen kan ikke påklages til anden administrativ myndighed.
Kapitel 7 Ikrafttræden § 17. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1312 af 20. november 2006 om godkendelse til udgrøftning og dræning samt støtte til bekæmpelse af okkergener ophæves.
