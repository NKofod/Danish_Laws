Ankestyrelsens principafgørelse O-99-97 om opholdskommune - lignende behandlingsinstitution - kriminalforsorgens pensionater - refusion Resume:
 Der var ikke grundlag for refusion fra A kommune for den kommunale andel af udgifter efter bistandsloven ydet af B kommune under en persons ophold på et af kriminalforsorgens pensionater.
 Sagen var ikke omfattet af refusionsreglen i § 11, stk. 1, nr. 1, da A kommune ikke havde medvirket ved mandens flytning til pensionatet i B kommune.
 Sagen var endvidere ikke omfattet af refusionsreglen i § 11, stk. 1, nr. 2, da pensionatet ikke kunne sidestilles med en lignende behandlingsinstitution, da der ikke blev foretaget behandling på pensionatet, men kun givet husly og kost til beboerne.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 11, stk. 1, nr. 1 og § 11, stk. 1, nr. 2 Sagsfremstilling:
 Sagen vedrørte en mand, som var idømt 5 års fængsel og blev løsladt 31. januar 1995. Inden indsættelsen boede han i A kommune.
 Forud for løsladelsen havde manden med støtte fra A kommune i et par måneder opholdt sig på en idrætshøjskole, frem til han i oktober 1994 forlod højskolen og tog ophold hos sine forældre i A kommune.
 I december 1994 gav A kommune afslag på støtte til revalidering efter bistandslovens § 43, til en uddannelse til tømrer/gulvlægger.
 Manden besluttede trods afslaget at påbegynde uddannelsen, og flyttede på eget initiativ til B kommune.
Her tog manden ophold på et af kriminalforsorgens pensionater.
Pensionatet var døgnbemandet, og der førtes tilsyn med beboerne, som havde ophold her, indtil de kunne finde en permanent bolig.
B kommune dækkede udgifterne til mandens ophold på pensionatet.
 Den 1. marts 1995 fraflyttede manden pensionatet, hvorefter B kommune ikke længere afholdt udgifter til ham.
B kommune anmodede om refusion fra A kommune for den kommunale andel af de udgifter, som kommunen havde afholdt i forbindelse med mandens ophold på pensionatet.
A kommune afslog at yde refusion, da den ikke havde medvirket ved flytningen til B kommune.
 B kommune indbragte sagen for ankenævnet, som traf den afgørelse, at der ikke var refusionspligt efter bistandslovens § 11, stk. 1, nr. 1 eller 2, da der ikke var sket medvirken fra A kommunes side ved flytningen, og da pensionatet ikke var omfattet af institutionsbegrebet i § 11, stk. 1, nr. 2.
 B kommune indbragte herefter sagen for Ankestyrelsen.
 Sagen blev behandlet i principielt møde med henblik på afklaring af, hvorvidt kriminalforsorgens pensionater er omfattet af institutionsbegrebet i bistandslovens § 11, stk. 1, nr. 1 eller 2.
 Afgørelse:
 Ankestyrelsen fandt, at B kommune ikke havde ret til refusion fra A kommune efter bistandslovens § 11, stk. 1, nr. 1, fordi der ikke i sagen var dokumentation for, at flytningen til kriminalforsorgens pensionat var sket under medvirken fra A kommune.
Ankestyrelsen fandt endvidere ikke, at der var baggrund for refusion efter lovens § 11, stk. 1, nr. 2, idet pensionatet ikke kunne betragtes som en "lignende behandlingsinstitution. " Her blev der lagt vægt på, at pensionatets formål var at give beboerne kost og tag over hovedet.
 Der var ikke tale om et egentligt behandlingsformål, blot om husly.
 Ankestyrelsen tiltrådte således ankenævnets afgørelse.
