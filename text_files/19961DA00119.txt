Nr BTB 119 Betænkning over Forslag til folketingsbeslutning om at udarbejde en tids-  

 og handlingsplan vedrørende eventuel etablering af et naturgaslager i Tønder  

  

 Nr B 119 1996-97, 1. samling Afgivet af Det Energipolitiske Udvalg Afgivet: 19970521 Udvalget har behandlet beslutningsforslaget i nogle møder.
 Herefter indstiller et flertal (Venstres, Det Konservative  

 Folkepartis, Fremskridtspartiets og Centrum-Demokraternes medlemmer af  

 udvalget) beslutningsforslaget til vedtagelse uændret.
 Et mindretal (Socialdemokratiets, Socialistisk Folkepartis og Det  

 Radikale Venstres medlemmer af udvalget) indstiller beslutningsforslaget til  

forkastelse.
 Et flertal inden for mindretallet (Socialdemokratiets medlemmer af  

 udvalget) finder, at det er nødvendigt, at DONG sikres den fornødne  

 lagerkapacitet til naturgas af hensyntil sæsonudjævningen,  

 forsyningssikkerheden samt for at sikre konkurrencedygtigheden i det kommende  

 integrerede gasmarked.
 En tilstrækkelig lagerkapacitet vil gavne både muligheden for eksport og  

 import af naturgas og dermed give den fornødne handlefrihed til gavn for  

 forbrugerne og forsyningssikkerheden.
Placeringen i Tønder tegner til at være en særdeles god placering, men  

 Socialdemokratiet finder, at de nødvendige undersøgelser skal have tid.
Dette  

 gælder også undersøgelserne af eventuelle alternative løsninger.
 Socialdemokratiet finder, at det er bedst for det samlede overbliks skyld,  

 at de pågående forhandlinger med Norge om et fremtidigt samarbejde på  

 gasmarkedet er afsluttet, før der tages endelig stilling til gaslagerets  

 placering og udformning.
 Socialdemokratiet finder, at en beslutning fra Folketinget om udarbejdelse  

 af en tids- og handlingsplan inden den 1. juli 1997 kan være med til at  

 forkludre beslutningsprocessen, og indstiller derfor beslutningsforslaget til  

 forkastelse.
 Et mindretal inden for mindretallet (Socialistisk Folkepartis medlemmer af  

 udvalget) har hele tiden haft den holdning til et eventuelt gaslager i  

 Tønder, at SF helst vil undgå en placering i Tønder, men ville ikke på  

 forhånd, før alternative placeringsmuligheder var vurderet, tage afstand fra  

 et gaslager i Tønder.
SF foreslog på samrådet den 7. august 1995 om placeringen af et gaslager i  

 Tønder, at en vurdering af alternative placeringsmuligheder blev igangsat.  

 Det arbejde må snart være færdigt.
Under samrådet pegede SF bl.a. på, at det  

 må være oplagt f.eks. at udvide det gaslager, der allerede er etableret i  

 Lille Thorup i Viborg Amt.
SF mener, at en udvidelse af Lille Thorup er et  

 realistisk alternativ.
De oplysninger, der er fremlagt om Lille  

 Thorup-lageret, viser, at der er tilstrækkelig kapacitet.
Der har været  

 afholdt offenligt møde om sagen, og befolkningen i området har ikke noget  

 imod en udvidelse af lageret.
SF synes derfor, at et kommende gaslager skal placeres der, hvor  

 befolkningen ikke har noget imod det.
Et naturgaslager skal ikke presses ned  

 over hovedet på en befolkning, der er imod placeringen.
SF ønsker en meget hurtig afgørelse og har en stærk forventning om, at  

 miljø- og energiministeren snarest muligt vil afslutte undersøgelserne.  

 Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Christian O.
Aagaard (KF) Kim Behnke (FP) fmd.
 Enhedslisten og Dansk Folkeparti havde ikke medlemmer i udvalget.
Ændringsforslag Af Bent Hindrup Andersen (EL) og Jan Køpke Christensen (FP):
 Til teksten 1) Efter 3. pkt. indsættes om nyt punktum:
»Indgiver DONG ikke en ansøgning inden den 1. september 1997,  

 pålægges miljø- og energiministeren at sørge for, at arealreservationerne til  

 naturgaslager i Tønder ophæves.« Bemærkninger Til nr. 1 Ændringsforslaget skal sikre, at arealreservationer til  

 naturgaslageret i Tønder ophæves, såfremt DONG ikke ansøger om tilladelse til  

 etablering af et naturgaslager i Tønder inden den 1. september 1997.
