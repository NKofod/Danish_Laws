Et medlem, som ønsker at skifte arbejdsløshedskasse under  

 beskæftigelse på en arbejdsplads, hvor der var eksklusivaftale med en faglig  

 organisation, ikke anset som selvforskyldt ledig X Med skrivelse af 15. februar 1989  

 fra Nærings- og Nydelsesmiddelarbejdernes Arbejdsløshedskasse har  

 direktoratet modtaget Deres klage over kassens afgørelse, ifølge hvilken  

 Deres søn udelukkes fra at oppebære dagpenge i fem uger på grund af  

 selvforskyldt ledighed.
 Det fremgår af sagen, at Deres søn den 1. november 1988 påbegyndte  

 beskæftigelse hos Y og blev opsagt med sidste arbejdsdag den 18. december  

 1988.
Videre fremgår det af sagen,  

 at Nærings- og Nydelsesmiddelarbejdernes Arbejdsløshedskasse ved et  

 almindeligt/rutinebesøg på Deres søns arbejdsplads konstaterede, at han var  

 nyansat, og at han var medlem af Z afdeling.
Deres søn blev under dette besøg  

 orienteret om, hvordan man blev overflyttet og var helt indforstået med  

 dette.
Endvidere fremgår det af sagen, at der et par dage senere kom en  

 overflytningsblanket fra Deres søn, hvoraf det fremgår, at han ønskede at  

 blive overflyttet til Kristelig Arbejdsløshedskasse.
Afdelingen besøgte  

 straks herefter bageriet og gjorde Deres søn opmærksom på, at en overflytning  

 ville være i strid med gældende overenskomst.
Dette var Deres søn ligeglad  

 med, da han kunne spare mange penge.
Deres søn stod fast på sin beslutning,  

 selv om han var blevet oplyst om, at en overflytning  

 til Kristelig Arbejdsløshedskasse ville medføre enten en opsigelse eller en  

 indberetning af hans mester.
 Af overflytningsblanketten fremgår det bl.a., at Deres søn har oplyst, at  

 han påbegyndte arbejdet den 1. oktober 1988, og at arbejdet var etableret i  

 henhold til bistandsloven.
På baggrund af dette  

 oplyste Nærings- og Nydelsesmiddelarbejdernes Arbejdsløshedskasse ved  

 skrivelse af 12. december 1988 Deres søn om, at overflytningen, hvis disse  

 oplysninger var korrekte, ikke kunne foretages.
Det er dog senere  

 konstateret, at disse oplysninger var ukorrekte.
 Videre meddelte Nærings- og Nydelsesmiddelarbejdernes Arbejdsløshedskasse  

 i skrivelsen af 12. december 1988 Deres søn, at hans arbejdsgiver var  

 omfattet af en overenskomst med NNF-Bager/Møllergruppen, at denne  

 overenskomst forpligter bagermesteren til kun at beskæftige medlemmer  

 af NNF-Bager/Møllergruppen, og at der derfor, hvis hans medlemskab  

 af Nærings- og Nydelsesmiddelarbejdernes Arbejdsløshedskasse ophørte, ville  

 blive rejst faglig sag mod hans arbejdsgiver for overenskomstbrud.
 De har i Deres klage af 2. januar 1989 oplyst, at Deres søn af nogle  

 kolleger blev opfordret til at søge overflytning  

 til Kristelig Arbejdsløshedskasse, da han ved medlemskab af denne  

 arbejdsløshedskasse kunne spare et anseligt beløb i kontingent.
 De har videre i Deres klage oplyst, at overflytningen aldrig blev til  

 noget, da Deres søn blev gjort opmærksom på, at hans arbejdsgiver havde  

 overenskomst med NNF.
 De har endvidere oplyst, at den eventuelle overflytning kun forblev ved en  

 forespørgsel.
 Kassens hovedledelse har ved oversendelsen af sagen til direktoratet  

 fastholdt afgørelsen.
 Ved skrivelse af 23. februar 1989 anmodede De på vegne af Deres søn om  

 aktindsigt i sagen.
Med skrivelse af 2. marts 1989 fremsendte direktoratet sagens akter og  

 anmodede Dem om, hvis De havde bemærkninger til sagen, at fremkomme med disse  

 inden 14 dage.
Direktoratet har ikke modtaget nogen bemærkninger fra Dem.
 På telefonisk forespørgsel  

 har Nærings- og Nydelsesmiddelarbejdernes Arbejdsløshedskasse oplyst, at  

 Deres søn ikke har været medlem af NNF siden januar 1988.
AFGØRELSE Direktoratet lægger til grund, at der på privatbagerområdet er  

 eksklusivaftale, og at forbundslovene kræver, at et medlem af NNF skal være  

 medlem af Nærings- og Nydelsesmiddelarbejdernes Arbejdsløshedskasse.
 Ifølge dagældende § 63, stk. 1, nr. 2, i arbejdsløshedsforsikringsloven og  

 Arbejdsdirektoratets dagældende bekendtgørelse nr. 719 af 22. december 1982,  

 § 5, medfører det konsekvenser for dagpengeretten, såfremt et medlem er  

 blevet afskediget med en grund, der kan tilregnes medlemmet.
 Direktoratet finder på baggrund af det i sagen oplyste ikke, at  

 arbejdsophøret i det væsentligste kan tilregnes Deres søn, hvorfor den  

 pålagte karantæne bortfalder.
 Direktoratet har ved afgørelsen lagt vægt på, at Deres søn ikke siden  

 januar 1988 har været medlem af NNF, og at der ikke i  

 arbejdsløshedsforsikringsloven er hjemmel til at pålægge medlemmer, der  

 ønsker at blive overflyttet til en anden arbejdsløshedskasse en karantæne.
 Direktoratets ændrer således kassens afgørelse og skal samtidig gøre  

 opmærksom på, at kassen inden fire uger efter afgørelsens modtagelse kan  

 klage over den til Ankenævnnet for Arbejdsløshedsforsikringen.
Direktoratet skal endelig anmode kassen om at undersøge medlemmets  

 rådighed for arbejdsmarkedet.
P.D.V.
E.B.
