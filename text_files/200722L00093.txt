Fremsat den 28. februar 2008 af fødevareministeren (Eva Kjer Hansen) Forslag til Lov om ændring af lov om statsgaranti for lån til yngre jordbrugere m.v.
(Forhøjelse af udmålingsgrundlag for statsgaranti, bemyndigelse til fastsættelse af satsen for risikopræmie m.v.) § 1 I lov om statsgaranti for lån til yngre jordbrugere m.v., jf. lovbekendtgørelse nr. 1015 af 9. oktober 2006, som ændret ved § 18 i lov nr. 316 af 31. marts 2007 og ved § 30 i lov nr. 523 af 6. juni 2007, foretages følgende ændringer:
 1. § 4 affattes således:
 »§ 4.  Ministeren for fødevarer, landbrug og fiskeri yder statsgaranti for lån finansieret med realkreditobligationer, særligt dækkede realkreditobligationer eller særligt dækkede obligationer til jordbrugere, der opfylder betingelserne i §§ 5 og 10.
 Stk. 2. Lånet skal være udbetalt senest 6 måneder efter meddelelsen om tilsagn om statsgaranti for lånet.
Stk. 3. I lånets løbetid betaler låntagerne en risikopræmie.
Ministeren fastsætter risikopræmiens størrelse.
 Stk. 4. Den i stk. 3 omhandlede risikopræmie tilfalder statskassen.
Stk. 5. Ministeren fastsætter nærmere regler om opkrævning af risikopræmien.« 2. § 4 a affattes således:
»§ 4 a.
Ministeren for fødevarer, landbrug og fiskeri yder statsgaranti for lån finansieret med realkreditobligationer, særligt dækkede realkreditobligationer eller særligt dækkede obligationer til jordbrugere, der opfylder betingelserne i § 10 a.
 Lånet skal være udbetalt senest 6 måneder efter meddelelsen om tilsagn om statsgaranti for lånet.
Stk. 3. I lånets løbetid betaler låntagerne en risikopræmie.
Ministeren fastsætter risikopræmiens størrelse.
 Stk. 4. Den i stk. 3 omhandlede risikopræmie tilfalder statskassen.
Stk. 5. Ministeren fastsætter nærmere regler om opkrævning af risikopræmien.« 3. I § 5, stk. 3, nr. 1, indsættes efter » stk. 6,« : »og«.
 4. § 5, stk. 3, nr. 2, ophæves.
 5. I § 5, stk. 4, udgår »om opfyldelse af gældende mindstekrav med hensyn til miljø, hygiejne og dyrevelfærd, jf. stk. 3, nr. 2,«.
6. I § 9, stk. 1, 2. pkt., ændres » 19.500.000 kr.« til : » 24.500.000 kr.« 7. § 10 a affattes således:
»§ 10 a.  Låntager kan ansøge om et tillægslån, jf. § 4 a, hvis låntageren 1) har erhvervet førstegangsetableringsbedriften, jf. § 5, efter den 8. december 2003, 2) ikke har indgivet ansøgning om lån inden den 8. oktober 2004, og 3) har fået udmålt lån efter reglerne i § 8, stk. 1 og 2.
 Stk. 2. Låntageren er ikke forpligtet til at ansøge om maksimalt lån.
Stk. 3. Udmålingsgrundlaget ved ansøgninger om lån på grundlag af erhvervelse af førstegangsetableringsbedriften efter den 1. januar 2006 udgør det beløb for værdien af betalingsrettighederne, der er fastsat i adkomstdokumentet eller i et andet dokument udstedt i forbindelse med erhvervelsen af førstegangsetableringsbedriften.
I udmålingsgrundlaget kan kun indgå betalingsrettigheder, der vedrører den erhvervede førstegangsetableringsbedrift.
 Stk. 4. Lånet udmåles med 90 pct. af det udmålingsgrundlag, der følger af stk. 3, jf. dog stk. 5 og 6.
 Stk. 5. Lånet kan dog kun udmåles med 70 pct. af det udmålingsgrundlag, der følger af stk. 3, hvis det långivende instituts værdiansættelse af jordbrugsbedriften, jf. § 8, stk. 1 og 2, er større end den kontante handelsværdi, jf. § 8, stk. 1.
 Stk. 6. Lånet kan dog sammen med det lån, der er udmålt efter § 9, jf. § 5, højst udmåles til et beløb svarende til 30 pct. af det långivende instituts værdiansættelse af jordbrugsbedriften, jf. § 8, stk. 1 og 2. Ved denne beregning kan værdiansættelsen højst indgå med 25.000.000 kr.
 Stk. 7. Lånet skal have pantesikkerhed inden for 100 pct. af ejendommens kontante handelsværdi, jf. § 8, stk. 1.
Stk. 8. Lånet ydes som et 20-årigt nominelt lån og afdrages efter annuitetsprincippet.
Der ydes kun lån, der udmåles til mindst 200.000 kr.
Ministeren for fødevarer, landbrug og fiskeri fastsætter nærmere regler om ydelse af lånet.
Stk. 9. Lån udmålt efter § 9, jf. § 5, og lån udmålt efter stk. 3, kan udbetales som et samlet lån, hvis det udmålte lån efter § 9, jf. § 5, ikke er udbetalt.
Det samlede lån skal have pantesikkerhed inden for 100 pct. af ejendommens kontante handelsværdi, jf. § 8, stk. 1.
Stk. 10. Ministeren kan fastsætte nærmere regler for beregningen af udmålingsgrundlaget og for udmålingen af lånet.« 8. I § 29 indsættes efter stk. 7 som nyt stykke:
»Stk. 8. For lån, hvorpå reglerne i lov nr. 397 af 14. juni 1995 om statsgaranti og ydelsestilskud ved lån til yngre jordbrugere i medfør af stk. 1 fortsat finder anvendelse, skal ansøgning om supplerende lån være indgivet til Økonomistyrelsen senest den 31. december 2009.« § 2 Loven træder i kraft den 1. september 2008.
Bemærkninger til lovforslaget Almindelige bemærkninger 1. Formål og indhold Formålet med lovforslaget er at give de yngre jordbrugere mulighed for at opnå større lån (§ 1, nr. 6 og 7) og at skabe balance mellem statens indtægter og udgifter på ordningen ( § 1, nr. 1 og 2). Endvidere foreslås en række tilpasninger som følge af ændret lovgivning m.v. vedrørende realkreditinstitutters virksomhed (§ 1, nr. 1, 2 og 7) og tilpasninger som følge at ændring af landdistriktsforordningen ( § 1, nr. 3-5). Endelig reguleres ansøgningsfristen for ansøgning om suppleringslån i 1995-yngre jordbruger-ordningen ( § 1, nr. 8).
2. Gældende ret Lov om statsgaranti for lån til yngre jordbrugere m.v. giver ministeren for fødevarer, landbrug og fiskeri mulighed for at yde statsgaranti for et lån i realkreditinstitutterne DLR Kredit, Nordea Kredit, Nykredit og Realkredit Danmark.
Statsgarantien, der er en 100 pct.´s garanti for realkreditinstitutternes tab og omkostninger i forbindelse med låntagers misligholdelse af lånet, giver realkreditinstitutterne mulighed for at yde lån udover de almindelige lånegrænser.
Ordningen administreres af Økonomistyrelsen i samarbejde med ovennævnte fire realkreditinstitutter.
Ordningen er principiel åben for alle institutter, der yder »realkreditlån«, men kun ovennævnte institutter har ønsket at indgå aftale med Fødevareministeriet om at kunne yde lånene.
Statsgarantien og dermed lånets størrelse kan maksimalt udgøre 3,9 mio. kr., inkl. suppleringslån (ved et udmålingsgrundlag på 19,5 mio. kr.). Hertil kommer mulighed for at opnå et tillægslån, der maksimalt kan udgøre 2,1 mio. kr.
For at opnå lån, skal jordbrugeren opfylde en række betingelser, herunder være under 40 år, etablere sig for første gang, have en landmandsuddannelse (minimum driftslederuddannelsen), opfylde et arbejdskraftkrav på bedriften og ved budgetter godtgøre økonomisk overlevelsesevne.
Loven har bestemmelser om, at låntager i hele lånets løbetid skal betale en risikopræmie på 0,75 pct. p.a. af lånets restgæld.
Bestemmelsen blev indsat i yngre jordbruger-lovgivningen i år 2000 med henblik på, at ansøger skulle være med til at afdække statens tab på garantier.
En risikopræmie af samme størrelse blev indført for tillægslån i 2005.
I den gældende lov er der bestemmelser om, at låntager skal opfylde gældende mindstekrav med hensyn til miljø, hygiejne og dyrevelfærd.
Disse bestemmelser blev indsat i yngre jordbruger-lovgivningen i år 2000 som følge af, at disse bestemmelser stod i Landdistriktsforordningen fra 1999, jf.
Rådets forordning (EF) nr. 1257/1999 af 17. maj 1999 om støtte til udvikling af landdistrikterne fra Den Europæiske Udviklings- og Garantifond for Landbruget (EUGFL), EFT L 160 af 26.6 1999, s. 80. Denne forordning er nu afløst af Landdistriktsforordningen fra 2005, jf.
Rådets forordning (EF) nr. 1698/2005 af 20. september 2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), EFT L 277 af 21.10 2005, s.1. Denne forordning indeholder ikke sådanne bestemmelser.
 Af § 11, stk. 4, i lov nr. 397 af 14. juni 1995 om statsgaranti og ydelsestilskud ved lån til yngre jordbrugere fremgår det, at låntager kan ansøge om suppleringslån indtil det fyldte 40. år.
3. Baggrund og indhold Ved lov nr. 1159 af 19. december 2003 gennemførtes en principiel ændring af yngre jordbruger-ordningen, idet ydelsestilskuddet blev afskaffet, samtidig med at det maksimale udmålingsgrundlag for statsgarantibeløbet for lånet blev forhøjet fra 7,0 mio. kr. til 14,5 mio. kr.
Ved lov nr. 405 af 1. juni 2005 gennemførtes en yderligere ændring af yngre jordbruger-ordningen, idet det maksimale udmålingsgrundlag for statsgarantibeløbet blev forhøjet fra 14,5 mio. kr. til 19,5 mio. kr.
Samtidig blev der indført mulighed for at opnå et tillægslån, som udmåles på baggrund af værdien af betalingsrettigheder købt i forbindelse med førstegangsetableringen.
 I perioden fra fremsættelsen af det lovforslag, der blev vedtaget som lov nr. 405 af 1. juni 2005 og til i dag, er priserne på landbrugsejendomme steget kraftigt, jf. tabel 1.
Tabel 1 Kilde: Danmarks Statistik Det fremgår endvidere af tal fra Danmarks Statistik, at antallet af jordbrugsejendomme gennem de senere år er reduceret betydeligt, samt at de tilbageværende ejendomme er blevet større.
Denne udvikling kan ligeledes, jf. nedenfor, ses af ansøgningerne om yngre jordbruger-lån.
 Da statsgarantien for de ydede yngre jordbruger-lån udgør en procentdel af enten handelsprisen eller det långivende instituts vurdering, har det betydet større statsgarantier og større lån.
 Størrelsen af ejendommene samt priserne for førstegangsetableringsbedrifterne har udviklet sig således, at udlånsloftet på 3.900.000 kr. for statsgarantierne nu rammes i flere ansøgninger.
Der er siden lovændringen i 2005, der trådte i kraft den 1. januar 2006, ydet statsgaranti for førstegangsetableringslån til 226 yngre jordbrugere.
Af disse er 73 ejendomme erhvervet for handelspriser på over 20.000.000 kr., hvilket medfører, at disse ejendomme rammer låneloftet.
Af yngre jordbruger-lånene bevilget i 2006 ramte ca. 19 pct. af ansøgningerne låneloftet på 3,9 mio. kr., mens tallet for 2007 var på ca. 28 pct.
 I forbindelse med de i alt 226 ydede statsgarantier for lån til yngre jordbrugere, har købsprisen for de erhvervede bedrifter i gennemsnit ligget på ca. 18.400.000 kr., og de pågældende bedrifter har haft et gennemsnitligt areal på ca. 96 ha.
 Det kan endvidere konstateres, at de unge jordbrugere i etableringsfasen hyppigt køber flere ejendomme til sammenlægning.
Det skal endvidere bemærkes, at fordelingen mellem yngre jordbrugere, der køber i fri handel henholdsvis i familiehandel har ændret sig markant, siden ikrafttræden af lov nr. 1159 af 19. december 2003 den 1. januar 2004. Tidligere var ansøgergruppen ligeligt fordelt mellem ansøgere, der købte i fri handel og ansøgere, der købte i familiehandel, mens gruppen, der køber i fri handel nu udgør ca. 2/3 af ansøgerne.
Samtidig er antallet af ansøgninger om yngre jordbruger-lån faldet fra ca. 300 til nu ca. 100 pr. år.
 På baggrund af ovennævnte udvikling i købssummen på førstegangsetableringsbedriften foreslås ved lovforslagets § 1, nr. 6, det maksimale udmålingsgrundlag forhøjet fra 19,5 mio. kr. til 24,5 mio. kr., svarende til en forhøjelse af den maksimale statsgaranti og dertil svarende lån fra 3,9 mio. kr. til 4,9 mio. kr. for ordinære yngre jordbruger-lån, jf. lovens §§ 5 og 10.
 Som en konsekvens af forhøjelsen af det maksimale udmålingsgrundlag foreslås ved lovforslagets § 1, nr. 7, beregningsgrundlaget i forbindelse med udmåling af tillægslån i § 10 a, hævet ligeledes med 5 mio. kr. fra 20,0 mio. kr. til 25,0 mio. kr. svarende til en forhøjelse af den maksimale statsgaranti og dertil svarende lån fra 2,1 mio. kr. til 2,6 mio. kr.
 Siden indførelsen af statsafgiften (nu risikopræmien) i juli 2000, hvorved det var hensigten, at den yngre jordbruger skulle være med til at afdække statens tab på garantier, har der i forholdet risikopræmie/tab på garantier været et overskud for statskassen på ca. 9,4 mio. kr., jf. tabel 2. Som følge heraf foreslås det i lovforslagets § 1, nr. 1 og 2, at ministeren for fødevarer, landbrug og fiskeri kan fastsætte størrelsen for risikopræmien ud fra overskuds-/ tabssituationen for statsgarantier.
Tabel 2 Kilde: Økonomistyrelsen På baggrund af erfaringer fra de tidligere yngre jordbruger-ordninger, har det vist sig, at tabene først indfinder sig en årrække efter jordbrugerens etablering.
Samtidig har de gode konjunkturer medført et lavere tab end forventet de seneste år.
Begge de anførte faktorer har været medvirkende til, at indførelsen af risikopræmie har medført, at yngre jordbruger-ordningen har givet et gennemsnitligt årligt overskud på ca. 1,2 mio. kr.
Som det ses af tabellen, har der været underskud for staten på yngre jordbruger-ordningen i 2003 og 2004, men temmelig store overskud i 2005, 2006 og 2007.
 Endeligt er der fundet grundlag for i lovforslagets § 1, nr. 8, at forkorte ansøgningsfristen til at ansøge om suppleringslån efter 1995-yngre jordbruger-ordningen, jf. lov nr. 397 af 14. juni 1995 om statsgaranti og ydelsestilskud ved lån til yngre jordbrugere, således at ansøgningsfristen for suppleringslån efter 1995- yngre jordbruger-ordningen ændres fra 2019 til 2009.
Muligheden for at ansøge om førstegangsetableringslån efter 1995-ordningen og dermed opnå mulighed for siden at kunne ansøge om et suppleringslån udløb den 31. december 1999. Af § 11, stk. 4, i lov nr. 397 af 14. juni 1995 om statsgaranti og ydelsestilskud ved lån til yngre jordbrugere fremgår det, at låntager kan ansøge om suppleringslån indtil det fyldte 40. år.
Som det fremgår af nedenstående, indkommer der nu næsten ingen ansøgninger længere.
Der er siden år 2000 bevilget 31 garantier for suppleringslån efter 1995-ordningen.
Som det fremgår af nedenstående tabel 3, er der i 2006 og 2007 kun bevilget et enkelt suppleringslån årligt.
Tabel 3 Kilde: Økonomistyrelsen Der er ultimo 2007 ca. 750 aktive yngre jordbruger-lån efter 1995-ordningen.
Efter 1995-ordningen har de yngre jordbrugere i lidt over 1/3 af disse sager fortsat en mulighed for at ansøge om suppleringslån, da låntagerne endnu ikke har opnået det maksimale lån - og/ eller statsgaranti på 750.000 kr., og ansøgerne endnu ikke er fyldt 40 år.
Ophører muligheden for at kunne ansøge om suppleringslån pr. 31. december 2009, vil det berøre ca. 165 yngre jordbrugere, svarende til ca. 22 pct. af den nuværende portefølje efter 1995-ordningen.
Ca. 70 pct. af disse låntagere skønnes at kunne ansøge om et suppleringslån på over 100.000 kr.
Det vurderes, at lån under 100.000 kr. er uinteressante, da omkostninger til konsulentbistand fra landboforening, bank, sparekasse og lign. vil være for store i forhold til fordelen ved at optage lånet.
 Endvidere foreslås ved lovforslagets § 1, nr. 1 og 2, § 4 og § 4 a ændret, således at »statsgaranti for realkreditlån« omformuleres til » statsgaranti for lån finansieret med realkreditobligationer, særligt dækkede realkreditobligationer eller særligt dækkede obligationer« i overensstemmelse med ny lovgivning på området, jf. lov nr. 577 af 6. juni 2007 om ændring af lov om finansiel virksomhed og forskellige andre love (særligt dækkede obligationer).
Det foreslås endvidere ved lovforslagets § 1, nr. 1 og 2, at fastsætte en frist på 6 måneder for at hjemtage yngre jordbruger-lånet efter Økonomistyrelsens meddelelse af tilsagn om statsgaranti for lånet.
Fristen foreslås indsat for at undgå, at der henligger ubenyttede garantitilsagn, hvilket kan vanskeliggøre opgørelser over statens reelle garantiforpligtelser.
Endvidere foreslås det ved lovforslagets § 1, nr. 4, at ophæve kravet i § 5, stk. 3, nr. 2, om, at låntager skal opfylde gældende mindstekrav med hensyn til miljø, hygiejne og dyrevelfærd, idet disse bestemmelser nu ikke længere EU-retligt reguleres i landdistriktsforordningen, men i regelsættet om krydsoverensstemmelse.
Som følge heraf foreslås som konsekvensændringer, lovforslagets § 1, nr. 3 og 5.
Endelig foreslås § 10 a ved lovforslagets § 1, nr. 7, ændret således, at bestemmelserne om fradrag af værdien for betalingsrettigheder i realkreditinstitutternes vurdering udgår - den gældende lovs § 10 a, stk. 2, idet realkreditinstitutterne siden 1. september 2006 ikke længere foretager nævnte fradrag, jf.
Finanstilsynets ophævelse af Vejledning om værdiansættelse af landbrugsejendomme efter bekendtgørelse om realkreditinstitutters værdiansættelse og låneudmåling.
4. Lovforslagets økonomiske konsekvenser for stat, regioner og kommuner Udgangspunktet for lovforslagets konsekvenser for staten er, at der gennemsnitligt ydes 100 nye yngre jordbruger-lån pr. år.
Baseret på strukturudviklingen og hidtidige erfaringer forudsættes antallet af ansøgninger reduceret med 5 pct. årligt.
Udmålingsgrundlaget er som udgangspunkt opgjort til 16,4 mio. kr. svarende til det gennemsnitlige udmålingsgrundlag i den gældende ordning.
De senere års prisstigninger på jordbrugsbedrifter har ligget på 15-20 pct. årligt.
Ca. 1/3 af ansøgerne skønnes at ville opnå et ordinært førstegangsetableringslån på mellem 3,9 mio. kr. og 4,9 mio. kr.
 På trods af forhøjelse af den maksimale statsgaranti og dermed af det ordinære førstegangsetableringslån med 1 mio. kr. skønnes der et statsfinansielt overskud som følge af lovændringen i de første år, da tab på statsgarantier erfaringsmæssigt først indtræder nogle år efter lånets udbetaling.
Der forventes således ingen indfrielser på nye lån i 2008 og 2009, mens der budgetteres med indfrielser på 0,2 pct. af den samlede portefølje i 2010, 0,5 pct. i 2011 og 0,8 pct. i 2012. Der forudsættes desuden indbetalt ordinære afdrag samt ekstraordinære afdrag og indfrielser som hidtil på ca. 10 pct. pr. år.
Budgetteringerne bygger på de seneste tal fra Økonomistyrelsen over skønnede forventede udgifter ved garantiindfrielser og indtægter ved risikopræmier.
 Bliver der fortsat opkrævet en risikopræmie på 0,75 pct. p.a. af restgælden i en periode på 5 år, skønnes følgende statsfinansielle konsekvenser:
Som nævnt under Alm.
Bemærkninger pkt. 3, bevilges der kun meget få supplerende statsgarantier efter 1995-ordningen.
Den foreslåede ophævelse af muligheden for at indgive ansøgning om disse suppleringslån, skønnes derfor ikke at have nævneværdige statsfinansielle konsekvenser for statskassen i form af sparede udgifter til ydelsestilskud og tab på garantier.
 Lovforslaget skønnes ikke at have økonomiske konsekvenser for regioner og kommuner.
5. Lovforslagets administrative konsekvenser for stat, regioner og kommuner Lovforslaget skønnes kun at have mindre administrative konsekvenser for staten.
 Lovforslaget skønnes ikke at have administrative konsekvenser for regioner og kommuner.
6. Lovforslagets administrative og økonomiske konsekvenser for erhvervslivet Lovforslagets forhøjelse af maksimumsgrænsen for statsgarantien og dermed for yngre jordbruger-lånet fra 3,9 mio. kr. til 4,9 mio. kr. vil forbedre de yngre jordbrugeres muligheder for at finansiere deres bedrift med lån finansieret med realkreditobligationer, særligt dækkede realkreditobligationer eller særligt dækkede obligationer.
De anførte beregninger er foretaget under forudsætning af en effektiv udlånsrente på yngre jordbruger-lån på 5 pct. p.a. og en forudsat alternativ rente på 10 pct. p.a.
Risikopræmien sættes i alle tilfælde til den gældende sats på 0,75 pct. p.a.
 De opgjorte nutidsværdier er afhængige af udviklingen i forskellen mellem renten på yngre jordbruger-lånet og den alternative lånerente.
 Som det ses af nedenstående beregninger, vil den yngre jordbruger, der erhverver en bedrift til en handelspris i størrelsesordenen mellem 20 og 25 mio. kr., opnå en betydelig økonomisk forbedring - op til ca. 120.000 kr., jf. forskellen i nutidsværdi af en statsgaranti på 4,9 mio. kr. og en statsgaranti på 3,9 mio. kr. - ved lovforslaget, set over yngre jordbruger-lånets 20-årige løbetid ved en forhøjelse af udmålingsgrundlaget til 24,5 mio. kr.
 Den opnåede besparelse som følge af statsgarantien er i nedenstående tabel opgjort i nutidskroner.
 Besparelsen er beregnet som forskellen mellem nettoydelserne i henholdsvis pengeinstitut og realkreditinstitut for lån med enslydende hovedstole og 20 års løbetid.
Som det fremgår af nedenstående tabel, vil den enkelte yngre jordbruger med et maksimalt lån efter lovforslaget marginalt opnå en besparelse på ca. 20.000 kr. i de 3 første år efter etableringen som følge af, at statsgarantien forhøjes fra maksimalt 3,9 mio. kr. til maksimalt 4,9 mio. kr.
Dette svarer til, at den yngre jordbruger, der under den foreslåede ordning erhverver en bedrift til 25 mio. kr., over en 3-årig periode opnår en yderligere besparelse på 25 pct. i forhold til, hvis erhvervelsen sker under den eksisterende ordning.
Den foreslåede forhøjelse af udmålingsgrundlaget vil medføre mulighed for at opnå tillægslån på op til 2,6 mio. kr. mod 2,1 mio. kr. i den gældende ordning.
Forhøjelsen er en følge af, at statsgarantien for tillægslånet kan udmåles af op til 30 pct. af den kontante handelsværdi.
Der kan således i alt opnås et maksimalt yngre jordbruger-lån på 7,5 mio. kr. ved en kontant handelspris på 25 mio. kr.
Et tillægslån på 2,6 mio. kr. vil dog kun kunne opnås under forudsætning af, at værdiansættelsen af betalingsrettighederne i skødet er på ca. 3 mio. kr.
Hidtil er dette kun yderst sjældent set i praksis.
Markedsprisdannelsen på rettighederne har vist, at betalingsrettighedernes værdi i dag sættes lavere, end da tillægslånet blev udmålt på baggrund af realkreditinstituttets vurdering.
Det skønnes derfor, at tillægslånets størrelse ikke vil blive påvirket af den foreslåede lovændring.
Af samme årsag er det fravalgt at beregne nutidsværdier på det nye maksimale tillægslån, da der under den gældende ordning i gennemsnit kun ydes garanti for tillægslån på ca. 430.000 kr.
Samtidig opnår ca. 1/3 af ansøgerne ikke tillægslån, da ansøgningerne ikke kan opfylde minimumsløbet på 200.000 kr.
 Lovforslaget skønnes ikke at have administrative konsekvenser for jordbrugserhvervene eller realkreditinstitutterne.
Lovforslaget har været forelagt Erhvervs- og Selskabsstyrelsens Center for Kvalitet i ErhvervsRegulering.
Centret vurderer, at lovforslaget har positive økonomiske konsekvenser for de yngre jordbrugere, idet deres muligheder for finansiering af deres bedrifter forbedres.
Centret anser det endvidere for positivt, at risikopræmien gøres justerbar.
7. Lovforslagets administrative konsekvenser for borgerne Lovforslaget har ingen administrative konsekvenser for borgerne.
8. Lovforslagets miljømæssige konsekvenser Lovforslaget har ingen miljømæssige konsekvenser.
9. Forhold til EU-retten Det vurderes, at lovforslaget opfylder betingelserne i punkt 4.3, litra a - f, om forhold, der udelukker eksistensen af statsstøtte i EU-retlig forstand i Meddelelse fra Kommissionen om anvendelsen af EF-traktatens art. 87 og 88 angående statsstøtte i form af garantier (2000/C 71/07), EFT C 71/14 af 11.3 2000.
 Lovforslaget indeholder ikke herudover EU-retlige aspekter.
10. Hørte organisationer Lovforslaget har været forelagt for Arbejderbevægelsens Erhvervsråd, Brancheforeningen for Økologiske og Biodynamiske Planteproducenter og Forarbejdningsvirksomheder i Danmark, Brancheforeningen for Økologiske og Biodynamiske Æg- og Fjerkræproducenter, Danmarks Biavlerforening, Danmarks Jægerforbund, Danmarks Naturfredningsforening, Dansk Ejendomsmæglerforening, Dansk Gartneri, Dansk Handel og Service, Dansk Industri, Dansk Landbrug, Dansk Ornitologisk Forening, Dansk Pelsdyravlerforening, Dansk Planteskoleejerforening, Dansk Skovforening, Dansk Vand- og Spildevandsforening, Dansk Økologileverandørforening, Danske Biavleres Landsforening, Danske Regioner, Danske Småøer, De danske Skovdyrkerforeninger, De samvirkende Invalideorganisationer, Den danske Landinspektørforening, Det Økologiske Fødevareråd, DLR Kredit, Dyrenes Beskyttelse, Dyreværnsforeningernes Fællesråd, Finansrådet, 4H, Foreningen af Danske Landbrugskonsulenter, Foreningen Registrerede Revisorer, Foreningen af Statsautoriserede Revisorer, Foreningen for Biodynamisk Jordbrug, Foreningen for Danske Landbrugsskoler, Foreningen til Dyrenes Beskyttelse i Danmark, Friluftsrådet, HedeDanmark, Jordbrugsakademikernes Forbund, Kommunernes Landsforening, LandboUngdom, Landbrugets Rådgivningscenter, Landbrugsraadet, Landdistrikternes Fællesråd, Landsforeningen af Danske Mælkeproducenter, Landsforeningen af Danske Svineproducenter, Landsforeningen af Økologiske og Biodynamiske Mælkeproducenter i Danmark, Landsforeningen af Økologiske Kødproducenter i Danmark, Plantning og Landskab, Landsforeningen Frie Bønder- Levende Land, Landsforeningen Økologisk Jordbrug, Landsorganisationen i Danmark, Mejeriforeningen, Nordea Kredit, Nykredit, Nærings- og Nydelsesforbundet, Realkredit Danmark, Samarbejdsudvalget for Økologisk/Biodynamisk Jordbrug, Sammenslutningen af Danske Erhvervsbiavlere, Sammenslutningen af Danske Herregårdsejere, Sammenslutningen af Landbrugets Arbejdsgiverforeninger, Slagteriernes Forskningsinstitut, 3F- Fagligt Fælles Forbund, Verdensnaturfonden, Økologisk Landscenter, Økologiske og Biodynamiske Frugt-, Bær- og Grøntavlere.
 Lovforslaget har endvidere været offentliggjort på Ministeriet for Fødevarer, Landbrug og Fiskeris hjemmeside www.fvm.dk.
