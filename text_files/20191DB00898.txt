Betænkning afgivet af Social- og Indenrigsudvalget den 4. juni 2020 Betænkning over Forslag til folketingsbeslutning om kommunalbestyrelses- og regionsrådsmedlemmers vederlag ved orlov [af Pernille Skipper (EL) m.fl.]:
1. Indstillinger Et flertal i udvalget (S, V, RV, SF og KF)  indstiller beslutningsforslaget til forkastelse.
 Et mindretal i udvalget (DF, EL, NB, LA og ALT) indstiller beslutningsforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Radikale Venstre, Socialistisk Folkeparti og Det Konservative Folkeparti Socialdemokratiets, Venstres, Radikale Venstres, Socialistisk Folkepartis og Det Konservative Folkepartis medlemmer af udvalget mener, at der er behov for at stramme op på reglerne for kommunal- og regionsrådspolitikeres vederlag i forbindelse med fravær.
Partierne er derfor enige om en række helt konkrete ændringer af reglerne om vederlag til politikere i kommuner og regioner, som skaber mere rimelige vilkår for fravær med vederlag, som går videre end beslutningsforslaget.
De ændrede regler skal begrænse adgangen til, at kommunal- og regionsrådspolitikere kan modtage vederlag, hvis de ikke passer deres hverv.
Ligesom der skal stilles krav om dokumentation i forbindelse med fravær pga. sygdom, barsel, graviditet og adoption.
 Partierne kan på den baggrund ikke støtte beslutningsforslaget.
Dansk Folkeparti Dansk Folkepartis medlemmer af udvalget mener principielt, at de løn- og pensionsregler, der er gældende for politikere, hvad enten det er kommunalpolitikere, regionsrådspolitikere eller folketingspolitikere, skal være sammenlignelige med vilkår på det danske arbejdsmarked.
Vilkårene skal være rimelige, og de skal være fornuftige, men samtidig er det også rigtig vigtigt, at de er gennemsigtige og forståelige, sådan at borgeren kan gennemskue og acceptere dem.
Derfor støtter Dansk Folkeparti naturligvis beslutningsforslaget fremsat af Enhedslisten.
3. Udvalgsarbejdet Beslutningsforslaget blev fremsat den 13. november 2019 og var til 1. behandling den 14. januar 2020. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til social- og indenrigsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Rasmus Helveg Petersen (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Karen Ellemann (V) Marlene Ambo-Rasmussen (V) Hans Andersen (V) Stén Knuth (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
