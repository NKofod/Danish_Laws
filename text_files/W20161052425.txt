Erstatningsansvarslovens § 26 - forbrydelser mod kønssædeligheden mv., nævnets j.nr. 15-520-06816 En 51-årig skadevolder blev dømt for blufærdighedskrænkelse ved i et tog at have befølt den dengang 16-årige ansøger på inderlåret, ligesom han med begge hænder befølte hende på brysterne uden på tøjet.
Ansøger forklarede i retten, at skadevolder satte sin fod på hendes højre fod.
Han lagde sin højre hånd på hendes knæ og førte hånden to gange op og ned ad hendes inderlår mod hendes intime dele.
Derefter førte han to gange sin højre hånd op mod hendes bryst.
Ansøger løb væk fra skadevolder, og søgte hjælp hos to unge mænd.
Ansøger så, at skadevolder gik gennem toget og kiggede på hende gennem en glasdør, men da han så, at hun sad hos de unge mænd, vendte han om og gik.
Nævnet tilkendte ansøger 10.000 kr. i tortgodtgørelse.
Nævnet lagde vægt på aldersforskellen mellem ansøger og skadevolder.
Nævnet lagde endvidere vægt på, at skadevolder satte sin fod på ansøgers fod, hvilket kunne antyde en form for fastholdelse, og han efterfølgende fulgte hende gennem toget og først forsvandt, da ansøger satte sig hos to unge mænd.
Endelig lagde nævnet vægt på, at ansøger fik betydelige gener som følge af episoden.
