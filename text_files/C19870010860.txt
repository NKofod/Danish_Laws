(Til samtlige amtsråd og  

 kommunalbestyrelser) Indhold.
 1. Indledning.
 2. Lån til ejere af en del af en ejendom.
 3. Adgang til at lade en del af et lån forblive  

 indestående ved ejerskifte.
 4. Sikkerhedskravet (skadeløsbrev - ejerpantebrev).
 5. Afgiftsfritagelse for skadeløsbreve og pantebreve.
 6. Låneberettigede pensionsmodtagere.
 1. Indledning.
 Ved den i bilaget til denne vejledning gengivne lov nr. 267 af 13. maj  

 1987 er der med virkning fra den 1. juli 1987 foretaget forskellige ændringer  

 i lov om lån til betaling af ejendomsskatter og om ændring af ligningsloven,  

 jfr. lov nr. 202 af 18. maj 1982, som ændret ved lov nr. 646 af 19. december  

 1984 ( i det følgende benævnt låneloven).
 Der er tidligere redegjort for låneloven med senere ændring i cirkulære  

 nr. 16 af 7. februar 1983, cirkulæreskrivelse af 17. december 1984 og  

 skrivelse af 25. juli 1986. De forhold, der er nævnt i sidstnævnte skrivelse,  

 er blevet reguleret ved ændringsloven, og denne skrivelse har således ikke  

 mere betydning.
 Denne vejledning indeholder en orientering om de ændringer, der er en  

 følge af ændringsloven af 13. maj 1987.
 2. Lån til ejere af en del af en ejendom.
 Hovedformålet med ændringsloven har været at tilvejebringe hjemmel til, at  

 låneordningen udvides til at omfatte personer, der ejer en del af en ejendom,  

 således at disse personer får mulighed for at optage lån.
Efter den hidtidige lov har der kun i begrænset omfang været mulighed for  

 at anvende låneordningen i tilfælde, hvor en ejendom ejes af flere i  

 fællesskab.
I sådanne tilfælde, kunne lån kun ydes som et samlet lån til alle  

 ejerne.
Ydelse af lån i disse tilfælde forudsatte derfor, at samtlige  

 medejere af ejendommen opfyldte lovens krav til ejerne (fyldt 65 år m.m.)  

 (Der er i denne forbindelse set bort fra den særlige regel vedrørende  

 ægtefæller).
 Ved ændringsloven er der i lovens § 1 indsat et nyt stk. 5.
Den nye § 1, stk. 5, udvider de almindelige låneregler til generelt også  

 at omfatte tilfælde, hvor en ejendom er i sameje mellem flere.
I disse  

 tilfælde kan der dog kun ydes lån til en forholdsmæssig del af  

 ejendomsskatterne.
Denne del er fastsat som den del, som svarer til den del,  

 som den pågældende delejer og dennes husstand ejer.
Hvis ejerforholdet  

 fremgår af det eller de tinglyste skøder, lægges dette forhold til grund.  

 Ellers forudsættes flere delejere at eje ejendommen med lige store andele  

 hver.
Til husstanden medregnes delejerens ægtefælle, hjemmeværende børn og  

 andre, der har fast ophold i boligen uden at være logerende.
Hvis en ejendom  

 er i sameje mellem to, der samlever papirløst, vil således en af parterne,  

 der opfylder lånebetingelserne, kunne optage lån til betaling af de samlede  

 ejendomsskatter.
3. Adgang til at lade en andel af et lån forblive indestående ved ejerskifte.
I tilknytning til reglen om adgang til at opnå lån til en del af  

 ejndomsskatterne er der også en ændring af reglerne om lånets forfald.
Ifølge  

 loven § 5, stk. 1, 1. pkt., forfalder et lån med tilskrevne renter, hvis  

 ejendommen skifter ejer (salg - dødsfald).
Som nævnt under pkt. 2 vil det kunne forekomme, at der er ydet et samlet  

 lån til samtlige ejere af en ejendom i tilfælde, hvor samtlige medejere  

 opfylder lånebetingelserne.
Når der i et sådant låneforhold indtræder  

 ejerskrifte med hensyn til en del af ejendommen, bringer dette det samlede  

 lånebeløb til at forfalde.
 I denne situation er der imidlertid, jfr. ny § 5, stk. 2, indrømmet en  

 låntager, der fortsat opfylder lånebetingelserne, adgang til at lade sin del  

 af lånet forblive indestående i ejendommen.
 Rent teknisk er denne adgang udformet på den måde, at den pågældende  

 låntager kan lade en forholdsmæssig del af lånebeløbet overgå til lån efter §  

 1, stk. 5. Dvs. låntageren kan lade sin del af det forfaldne lån, der er  

 optaget med sikkerhed - skadeløsbrev eller ejerpantebrev - i den samlede  

 ejendom, omdanne til et lån med sikkerhed i låntagerens andel af ejendommen.  

 Dette pantebrev kan naturligvis også tjene som sikkerhed for lån, der efter  

 ejerskifte ydes efter de almindelige regler.
 4. Sikkerhedskravet (skadeløsbrev, ejerpantebrev).
Efter den hidtidige affattelse af lovens § 1, stk. 2, nr. 3, skal lånet  

 sikres ved et på den pågældende ejendom tinglyst  skadeløsbrev.
Denne  

 bestemmelse er blevet udvidet således, at også et tinglyst ejerpantebrev kan  

 tjene til sikkerhed.
 De nærmere regler om sikkerheden er ændret på følgende 3 punkter:
1. grundlaget for sikkerheden 2. sikkerhedsgrænsen 3. mulighed for at pantebrevet kan rykke for nye lån.
 4.1. Grundlaget for sikkerheden.
Efter de hidtige regler skal pantebrevet tinglyses på den samlede faste  

 ejendom.
Hertil er nu føjet muligheden for, at pantebrevet kan have pant i en  

 andel af ejendommen.
Dette er et supplement til den nye regel om samejeres  

 adgang til at opnå lån til en forholdsmæssig del af ejendomsskatterne, jfr.  

 ovenfor unden pkt. 2 og 3.
 4.2. Sikkerhedsgrænsen.
Sikkerhedsgrænsen er nu fastlagt således, at pantebrevets pålydende skal  

 have panteret inden for den senest ansatte kontantejendomsværdi, reguleret  

 efter vurderingslovens § 2A (årsregulering). I tilfælde, hvor pantebrevet  

 tinglyses i en andel af ejendommen, skal det have sikkerhed inden for en  

 forholdsmæssig del af den regulerede ejendomsværdi.
Dvs. den andel af  

 ejendommen, som den pågældende samejer og dennes husstand ejer.
Efter  

 tindlysningslovens § 10, stk. 1, skal et dokument vedrørende fast ejendom  

 bl.a. fremtræde som udstedt af den, der ifølge tingbogen er berettiget til at  

 råde, eller som udstedt med dennes samtykke.
Sikkerheden kan derfor kun  

 udstrækkes til en husstandshørende samejers andel af ejendommen med dennes  

 samtykke.
 Hvis der er tinglyst prioriteter med pant i den samlede ejendom, må en  

 forholdsmæssig del heraf henføres til den andel, der skal belånes, ved  

 opgørelsen af, om sikkerhedskravet er opfyldt.
 Kommunen er berettiget til at lægge til grund, at de foranstående  

 prioriteter eller dele heraf, der skal indgå i opførelsen, skal medregnes med  

 gældens størrelse ifølge tingbogen.
 I så fald vil det være op til ansøgeren at sørge for, at de foranstående  

 prioriteter bliver nedlyst til de beløb, de aktuelt er nedbragt til, hvis  

 mindre beløb ønskes lagt til grund.
 Kommunen vil dog også kunne nøjes med at lade foranstående prioriteter  

 indgå i opgørelsen med den aktuelle restgæld, hvis denne dokumenteres, typisk  

 ved hjælp af terminskvitteringer.
 4.3. Rykningspåtegning.
 Loven har hidtil været fortolket således, at kommunerne er udelukket fra  

 efter låntagerens anmodning at forsyne skadesløsbrevet med rykningspåtegning,  

 jfr. pkt. 7, sidste afsnit, i cirkulære nr. 16 af 7. februar 1983.
 Ved ændringsloven er der imidlertid indført adgang for kommunerne til  

 efter anmodning at lade deres pantebreve rykke i forbindelse med optagelse af  

 nye lån, dog således at pantebrevet fortsat skal ligge inde for den  

 oprindelige grænse (kontantejendomsværdien).
Rykning vil især kunne være rimelig i forbindelse med lån til  

 boligforbedring.
Der er dog ikke i loven fastlagt en nærmere afgrænsning af  

 rykningsadgangen.
Der er således tale om en bestemmelse, der generelt giver  

 kommunerne adgang til at rykke i forbindelse med ny lånoptagelse.
Det er  

 herefter op til den enkelte kommune, hvorledes den nærmere vil administrere  

 denne adgang, idet det dog i overensstemmelse med almindelige  

 forvaltningsretlige principper forudsættes, at den enkelte kommunes  

 administration af rykningsadgangen sker efter ensartede retningslinjer.
 5. Afgiftsfritagelse for skadeløsbreve og ejerpantebreve.
 Ifølge den hidtige affattelse af lånelovens § 9 er de til sikkerhed for  

 lån i henhold til loven udfærdigede skadesløsbreve fritaget for  

 tinglysningsafgifter og andre afgifter til det offentlige.
Der har tidligere i tinglysningspraksis været tvivl om hensyn til, om  

 denne fritagelse også omfatter retsafgift (400 kr.) Vestre Landsret har imidlertid i en kendelse af 21. juni 1985, gengivet i  

 Ugeskrift for Retsvæsen 1985, side 960, statueret, at tinglysningen findes at  

 burde ske uden betaling af retsafgift.
 Ved behandlingen af ændringsloven har Justitsministeriet på den baggrund  

 givet udtryk for den opfattelse, at der ikke skal svares retsafgift for  

 tinglysning af skadesløsbreve og efter ændringsloven heller ikke af  

 ejerpantebreve, der udstedes til sikkerhed for lån tilbetaling af  

 ejendomsskatter.
 Skattedepartementet har tilsvarende oplyst, at de nævnte pantebreve er  

 stempelfri.
 Ved et ejerpantebrev vil det - i modsætning til hvad der er tilfældet med  

 skadeløsbrev - ikke fremgå af ejerpantebrevet, hvad det skal anvendes til.
 Anvendes der ejerpantebrev, skal ejerpantebrevet af hensyn til  

 afgiftsfritagelsen være forsynet med en erklæring/påtegning fra kommunen om,  

 at det skal anvendes som sikkerhed for lån til betaling af ejendomsskatter og  

 derfor i medfør af § 9 i lov om lån til betaling af ejendomsskatter og om  

 ændring af ligningsloven er stempelfrit og fritaget for retsafgift.
 6. Låneberettigede pensionsmodtagere.
 Efter den hidtige affattelse af lovens § 1, stk. 2, nr. 1, var det bl.a.  

 en betingelse for at kunne opnå lån til betaling af ejendomsskatterne, at den  

 pågældende ejendomsejer eller denne ægtefælle er fyldt 65 år eller modtager  

 eller får forskud på folkepension, enkepension eller invalidepension eller  

 invaliditetsydelse.
Imidlertid er lov om folkepension og lov om invalidepension og  

 førtidspension m.v. blevet ophævet i forbindelse med vedtagelsen af lov nr.  

 217 af 16. maj 1984 om social pension.
I loven om social pension findes  

 pensionstyperne folkepension, højeste og mellemste førtidspension, forhøjet  

 almindelig førtidspension og almindelig førtidspension, mens betegnelserne  

 enkepension og invalidepension ikke findes længere.
