Ved en faglig voldgift blev det fastslået, at det var  

 overenskomststridigt at reducere dæksbesætningen på skibe i overensstemmelse  

 med lovens minimumsbestemmelser.
Rederiforeningen R underrettede straks efter  

 dels telefonisk, dels skriftligt sine medlemmer herom.
Til brug for en  

 verserende arbejdsretssag anmodede R sine medlemmer om at meddele, om der var  

 sket genbemanding som følge af voldgiftskendelsen.
Et rederi P meddelte, at  

 der for så vidt angår skibet K ikke havde været foretaget nogen reduktion,  

 der stred mod voldgiftskendelsen.
Det viste sig over et år efter, at  

 voldgiftskendelsen var afsagt, at der forelå en sådan reduktion.
Arbejdsretten fandt, at P straks efter at have modtaget underretning  

 om voldgiftskendelsen burde have undersøgt, om besætningen på K var i  

 overensstemmelse med kendelsen.
Da P på trods heraf ikke besvarede R's  

 forespørgsel på korrekt måde, var bod forskyldt for overenskomstbrud.
At K  

 havde været udtaget som prøveskib med hensyn til anvendelsen af lovens  

 regler, var ikke en undskyldende omstændighed.
Under hensyntagen til, at den  

 reducerede besætning havde medført et krav på forkortsejlads på ca. 110.000  

 kr. blev boden fastsat til 200.000 kr.
R frifandtes for en påstand om bod for  

 organisationsansvar.
 Dommere: Vejgaard Andersen, Bollerup-Jensen, Arnold Hansen,  

 Nyløkke Jørgensen, Henrik Lind, Mundt (retsformand) og Strube.
 Under denne ved klageskrift af 10. november 1987 indbragte sag har  

 Sømændenes Forbund i Danmark indklaget Dansk Arbejdsgiverforening for  

 Danmarks Rederiforening og samme for Rederiet Aalborg Portland for  

 Arbejdsretten og nedlagt følgende endelige påstande:
 1. Rederiet Aalborg Portland har begået brud på overenskomsterne af 18.  

 juni 1985 og 2. marts 1987 mellem Danmarks Rederiforening og Sømændenes  

 Forbund i Danmark ved i M/S Kongsdal i perioden 2. oktober 1985 - 2. marts  

 1986 at have forhyret en ubefaren matros i stedet for en befaren og ved i  

 perioden 2. oktober 1985 - 31. oktober 1987 yderligere at have forringet  

 besætningen med en befaren matros.
 2. Rederiet Aalborg Portland idømmes en af retten fastsat bod.
 3.Danmarks Rederiforening har på overenskomststridig vis gjort sig  

 delagtig i overenskomstbrud begået af Rederiet Aalborg Portland og idømmes en  

 af retten fastsat bod.
Indklagede har taget bekræftende til genmæle over for klagerens påstand 1.  

 Over for påstand 2 har indklagede principalt påstået, at bod ikke bør  

 pålægges, subsidiært at bod alene har karakter af en ordensbod.
Indklagede  

 har påstået frifindelse for den nedlagte påstand 3.
 Den bestemmelse i overenskomsten mellem Danmarks Rederiforening og  

 Sømændenes Forbund i Danmark - enslydende i 1985 og 1987 overenskomsterne -  

 der er af betydning for denne sag, indeholdes i § 15 b, der er sålydende:
 »Stk.1. I overenskomstperioden må besætningens størrelse i de enkelte  

 skibe ikke forringes, medmindre:
 der foretages sådanne ændringer med hensyn til skibets anvendelse, fart,  

 rute eller indretning, at en forringelse af denne grund bliver berettiget.
 Stk.2. Spørgsmålet om berettigelsen af en påtænkt forringelse af  

 besætningens størrelse kan indankes for den i overenskomsten fastsatte  

 voldgiftsdomstol.
Stk.3. Uanset bestemmelserne i stk. 1 kan besætningens størrelse dog  

 reduceres i overensstemmelse med den i medfør af lov nr. 158 af 7. maj 1964  

 om ændring i lov om skibes bemanding fastsatte bemanding.......« De spørgsmål, der foreligger til pådømmelse under denne sag, er, om  

 rederiet har gjort sig skyldig i bodspådragende overenskomststridig adfærd,  

 ved at rederiet har reduceret dæksbesætningen i overensstemmelse med de  

 besætningsfastsættelser, der som minimumsbesætninger blev fastsat af Statens  

 Skibstilsyn og Besætningsnævnet i henhold til lov nr. 239 af 6. juni 1985 om  

 skibes besætning, uanset at overenskomsten af 18. juni 1985 indeholder den  

 ovennævnte bestemmelse om, at besætningens størrelse i de enkelte skibe,  

 fastsat efter 1964-bemandingsloven, ikke må forringes i overenskomstperioden,  

 og om Rederiforeningen er medansvarlig herfor.
Det er ved en faglig voldgiftskendelse af 7. juli 1986 bl.a. bestemt, at  

 »Danmarks Rederiforening..... tilpligtes at anerkende, at forringelse i  

 overenskomstperioden af besætninger i skibe tilsluttet (Danmarks  

 Rederiforening) er et brud på overenskomst af 18. juni 1985...., såfremt  

 besætningernes størrelse udelukkende reduceres på grundlag af den i medfør af  

 lov nr. 239 af 6. juni 1985 om skibes besætning fastsatte bemanding.« M/S Kongsdal havde i 1985 i overensstemmelse med dispensation, meddelt i  

 medfør af den indtil den 1. juli 1985 gældende lov om skibes bemanding  

 (lovbekendtgørelse nr. 556 af 12. november 1975), en dæksbesætning, bestående  

 af 1 bådsmand og 5 befarne matroser.
Den 6. juni 1985 afholdtes der et møde i Direktoratet for Statens  

 Skibstilsyn med repræsentanter fra redernes og de søfarendes organisationer,  

 på hvilket møde det blev meddelt, at man ville påbegynde arbejdet med  

 besætningsfastsættelse efter den nye lov ved at udpege en række skibe,  

 »som hver især er repræsentative for en større gruppe skibe«.
M/S  

 Kongsdal blev senere udpeget som et sådant »pilot«-skib.
Den 22. august 1985 traf Statens Skibstilsyn afgørelse om  

 besætningsfastsættelsen for M/S Kongsdal.
Herefter skulle den minimale  

 dæksbesætning være på 4 befarne og 1 ubefaren matros.
 Den 17. september 1985 påklagede Sømændenes Forbund afgørelsen til  

 Besætningsnævnet.
 Den 2. oktober 1985 reducerede rederiet dæksbesætningen i overensstemmelse  

 med besætningsfastsættelsen af 22. august 1985.
 Den 3. december 1985 fastsatte Besætningsnævnet dæksbesætningen til 5  

 befarne matroser.
 I skrivelse af 17. december 1985 rejste Sømændenes Forbund over for  

 Rederiforeningen spørgsmålet om forholdet mellem den nye besætningslov og  

 overenskomstens § 15b.
 Den 2. marts 1986 blev dæksbesætningen på M/S Kongsdal bragt op på 5  

 befarne matroser, idet en ubefaren matros blev erstattet af en befaren  

 matros.
Den 9. april 1986 indbragte Sømandsforbundet en sag for Arbejdsretten (nr.  

 86.127) vedrørende besætningsreduktion, oprindelig kun på Rederiet A.P.Møller  

 A/S's skibe.
Denne sag blev udsat på faglig voldgift.
Efter at den faglige voldgiftsret ved den ovennævnte kendelse af 7. juli  

 1986 havde bestemt, at det var overenskomststridigt at reducere  

 besætningernes størrelse udelukkende på grundlag af den i medfør af den nye  

 besætningslov fastsatte bemanding, underrettede Danmarks Rederiforening dels  

 telefonisk, dels skriftligt sine medlemmer om afgørelsen.
I  

 cirkulæreskrivelse nr. 49/1986 af 8. juli 1986 skrev Rederiforeningen således  

 til sine medlemmer:
 Til Deres orientering fremsendes vedlagt opmandskendelse af 7. juli  

 1986.....
 Som det fremgår af kendelsen, fik Danmarks Rederiforening ikke medhold i  

 den nedlagte påstand.
Vi vil snarest vende tilbage med henblik på at orientere rederierne om  

 kendelsens virkning for de enkelte skibes fastsatte bemanding.' Den 5. september 1986 fulgte Rederiforeningen sagen op ved følgende  

 skrivelse til rederierne:
 1. Forhandlingsudvalget henstiller på baggrund af voldgiftskendelsen og  

 som tidligere meddelt, at bemandingen af skibe tilhørende medlemsrederier  

 snarest gørligt - såfremt dette ikke allerede er sket - bringes i  

 overensstemmelse med den seneste besætningsfastsættelse til skibene udstedt i  

 medfør af 1964-loven.
 2. Som en følge heraf henstiller Forhandlingsudvalget, at rederierne  

 snarest udbetaler forkortsejlads til dæksbesætningen fra det tidspunkt,  

 besætningsreduktionerne har fundet sted i henhold til de nye  

 besætningsfastsættelser og lov om skibes besætning, § 24, stk. 2 i de  

 tilfælde, hvor besætningen kvantitativt er nedsat.
3. På grundlag af indhentede juridiske vurderinger af kendelsens  

 rækkevidde henstiller Forhandlingsudvalget endvidere, at der udbetales  

 forkortsejlads såvel i de tilfælde, hvor besætningsfastsættelsen kvantitativt  

 skal ændres eller er ændret, som hvor den kvalitativt skal ændres eller er  

 ændret.
I sådanne tilfælde skal udbetales f.eks. forskellen mellem befaren  

 matros og ubefaren matros eller ubefaren skibsassistent, der er påmønstret i  

 henhold til den nye lov om skibes besætning........' Til brug for den da verserende arbejdsretssag (nr. 86.127) anmodede  

 Danmarks Rederiforening til opfyldelse af en provokation fra Sømandsforbundet  

 sine medlemmer om ved besvarelsen af et den 6. november 1986 udsendt  

 spørgeskema at meddele, hvorvidt der var sket genbemanding som følge af  

 voldgiftskendelsen af 7. juli 1986 samt udbetalt sparet hyre i henhold til  

 Sømandslovens § 23.
I februar 1987 var bemandingen af et andet af Rederiet Aalborg Portlands  

 skibe, M/S Norden, genstand for tvist mellem Sømandsforbundet og  

 Rederiforeningen.
Forbundet hævdede, at besætningen var reduceret i strid med  

 forbud om reduktion i overenskomstperioden.
Der var imidlertid tale om et nyt  

 skib, for hvilket Statens Skibstilsyn i henhold til 1985-besætningsloven den  

 29. juli 1985 havde fastsat besætningen til 4 befarne og 1 ubefaren matros,  

 hvilken afgørelse blev ændret ved Besætningsnævnets kendelse af 14. november  

 1985, hvor dæksbesætningen blev bestemt til 4 befarne matroser.
Den 2. april 1987 udleverede Rederiforeningen til brug for den verserende  

 arbejdsretssag oversigt over besvarelserne af ovennævnte spørgeskemaer til  

 Sømandsforbundet.
Besvarelsen for så vidt angår Rederiet Aalborg Portland går  

 ud på, at rederiet ikke har foretaget reduktion i dæksbesætningen i henhold  

 til 1985-besætningsloven.
 Den 8. oktober 1987 meddelte Sømandsforbundet Rederiforeningen, at man  

 havde underretning om, at der - uanset det i oversigten anførte - havde  

 fundet besætningsreduktion sted på M/S Kongsdal.
 Den 26. oktober 1987 fremsendte Rederiforeningen herefter en oversigt over  

 det forhyrede dæksmandskab på M/S Kongsdal i perioden fra den 1. juli 1985.
Den 27. oktober 1987 afholdtes der fællesmøde i sagen.
På dette erkendte  

 man fra arbejdsgiverside, at der var sket en overenskomststridig reduktion,  

 og gav tilsagn om, at man for den periode, som reduktionen havde eksisteret,  

 ville udbetale et beløb efter Sømandslovens § 23 for forkortsejlads.
 Den 31. oktober 1987 genbemandede rederiet M/S Kongsdal, således at skibet  

 på ny bemandedes i overensstemmelse med reglerne efter den tidligere gældende  

 bemandingslov.
Den 11. november 1987 betalte det indklagede rederi 109.048,93 kr. i  

 erstatning i henhold til sømandslovens § 23, men afviste at være forpligtet  

 til betaling herudover.
Uenigheden mellem parterne om det yderligere krav  

 angik fortolkningen af ordene i sømandslovens § 23, stk.1: »sparet hyre  

 for den tid, skibet er i søen.« Ved Sø- og Handelsrettens dom af 5.  

 oktober 1988, stadfæstet af Højesteret ved dom af 7. april 1989, fik  

 Sømandsforbundet medhold i sin påstand om, at der skulle betales  

 forkortsejladshyre for alle de dage, hvor M/S Kongsdal havde været i søen,  

 herunder også de dage, hvor skibet var ankommet til og afsejlet fra en havn.
 Herefter udbetalte rederiet den 23. maj 1989 yderligere 170.466 kr.
Medens nærværende sag har verseret for Arbejdsretten, har spørgsmålet, om  

 rederiet i medfør af bestemmelsen i § 15b, stk. 1, om ændringer med hensyn  

 til skibets anvendelse, fart, rute eller indretning, havde været berettiget  

 til at reducere besætningen, af Rederiforeningen været indbragt til afgørelse  

 ved faglig voldgift.
Ved kendelse af 11. maj 1988 blev Sømandsforbundet  

 frifundet for Rederiforeningens påstand herom.
Der har endelig været strid mellem parterne om, fra hvilket tidspunkt der  

 kan kræves renter af de beløb, rederiet har betalt.
Efter Rederiforeningens  

 indhentelse af et responsum fra en advokat er det indklagede rederi indgået  

 på at betale i overensstemmelse med forbundets krav om betaling af renter fra  

 hyrekravenes forfaldstid.
Renter er derefter betalt den 28. juni 1989 med  

 ialt 76.572,52 kr.
 Der er den 20. februar 1989 mellem Sømændenes Forbund i Danmark og  

 Danmarks Rederiforening underskrevet et protokollat, hvorefter  

 overenskomstens § 15b, stk. 3, ændres således:
»Uanset bestemmelserne i stk. 1 kan besætningens størrelse bringes i  

 overensstemmelse med den til enhver tid gældende  

 besætningsfastsættelse.« Formandssekretær i Sømandsforbundet Henrik Berlau har forklaret, at  

 voldgiftskendelsen af 7. juli 1986 hurtigt efter afsigelsen blev almindeligt  

 kendt i søfartskredse.
Der skete i løbet af eftersommeren og efteråret 1986  

 genbemanding af ca. 90 skibe.
Den ved protokollatet af 20. februar 1989  

 aftalte ændring af overenskomsten har sammenhæng med, at en bestemmelse  

 svarende til § 15b, stk. 3, ikke findes i overenskomsten vedrørende de i  

 Dansk internationalt Skibsregister optagne skibe.
M/S Kongsdal har i dag en  

 dæksbesætning på 6 befarne matroser.
Afdelingschef i personaleafdelingen på Aalborg Portland Bent Kanstrup har  

 forklaret, at virksomheden beskæftiger ca. 900 timelønnede medarbejdere, ca.  

 450 funktionærer og derudover ca. 100 søfolk, fordelt med 50 officerer og 50  

 menige.
Når rederiet ikke havde foretaget genbemanding på M/S Kongsdal efter  

 voldgiftskendelsen i sommeren 1986, skyldtes det, at man havde ment sig i sin  

 gode ret til at anvende de besætningsfastsættelser, der var foretaget af  

 Statens Skibstilsyn og Besætningsnævnet i 1985. M/S Kongsdal var udtaget som  

 »pilotskib«, og man gik derfor ud fra, at myndigheder og øvrige  

 interesserede ønskede at drage erfaringer på grundlag af de således fastsatte  

 besætninger.
Der skete ikke besætningsreduktioner på rederiets øvrige skibe.  

 Det var baggrunden for, at rederiet ikke besvarede Rederiforeningens  

 spørgeskema.
Man havde ment sig berettiget til at fortsætte med den mindre  

 dæksbesætning som sket.
Klageren har til støtte for sin påstand om, at der pålægges det indklagede  

 rederi bod for det erkendt overenskomststridige brud på overenskomsten,  

 anført, at det ikke er nogen undskyldende omstændighed, at M/S Kongsdal var  

 udtaget som »pilotskib« ved Statens Skibstilsyns gennemførelse af  

 besætningsfastsættelser i henhold til den nye besætningslov af 1985.  

 Overenskomstens bestemmelse om opretholdelse af den hidtidige bemanding var  

 ikke i strid med denne lov.
Det var en selvfølge, at Sømandsforbundet deltog  

 i behandlingen af besætningsfastsættelserne i henhold til besætningsloven af  

 1985, hvorfor der ikke deri kan indlægges nogen accept af, at overenskomstens  

 bestemmelser ikke skulle overholdes.
Rederiet burde have gjort sig nøjere  

 bekendt med Rederiforeningens meddelelser i anledning af voldgiftskendelsen  

 og besvaret det fremsendte spørgeskema korrekt.
Der var sket reduktion af  

 besætningen, og det skulle man straks have meddelt Rederiforeningen og  

 derigennem Sømandsforbundet.
I hvert fald under behandlingen af sagen om M/S  

 Norden burde rederiet være blevet opmærksom på, at der var begået en fejl med  

 hensyn til bemandingen af M/S Kongsdal.
For så vidt angår Rederiforeningens medansvar for overenskomstbruddet har  

 klageren anført, at foreningen ikke på tilstrækkelig grundig måde har  

 informeret sine medlemmer, når det indklagede rederi har kunnet opfatte det  

 således, at man kunne fortsætte med besætningsreduktionen efter  

 voldgiftskendelsen.
Rederiforeningen burde have foranstaltet selvstændige  

 undersøgelser af besætningsstørrelsen på de enkelte skibe for at sikre, at  

 voldgiftskendelsen blev efterlevet.
Dertil kommer, at Rederiforeningen ikke  

 har opfyldt sin pligt til på tilstrækkelig hurtig og effektiv måde at søge at  

 formå rederiet til at opfylde sine forpligtelser, efter at  

 overenskomstbruddet var konstateret.
På den baggrund må de sager, der senere  

 måtte føres: Sagen for Højesteret om beregningen af forkortsejladshyre,  

 voldgiftssagen om berettigelsen af besætningsnedsættelse i medfør af  

 overenskomstens § 15b, stk. 1, og sagen om renteberegningen, ses.
Indklagede har til støtte for påstanden om, at der ikke bør pålægges det  

 indklagede rederi nogen bod, subsidiært kun en ordensbod, anført, at rederiet  

 befandt sig i en undskyldelig vildfarelse med hensyn til betydningen af  

 voldgiftskendelsen.
M/S Kongsdal var udtaget som prøveskib for anvendelsen af  

 reglerne i den nye besætningslov for en lang række lignende skibe.
Derfor  

 havde rederiet opfattet det således, at voldgiftskendelsen ikke havde  

 betydning for dette skib.
Rederiet havde følt det som en forpligtelse at  

 gennemføre bemandingen som et forsøg med dette skib, hvortil kom, at  

 Sømandsforbundet havde deltaget i behandlingen af besætningsfastsættelsen  

 både for Statens Skibstilsyn og i Besætningsnævnet.
Forbundet rejste først  

 voldgiftssagen i december 1985.
Så snart sagen vedrørende M/S Kongsdal blev rejst af Sømandsforbundet i  

 oktober 1987, traf rederiet foranstaltning til genbemanding, og det erkendtes  

 straks på fællesmødet den 27. oktober 1987, at der havde foreligget et brud  

 på overenskomsten.
Allerede den 11. november 1987 betalte rederiet den  

 ubestridte del af forkortsejladshyren.
For så vidt angår de senere udbetalte  

 beløb, var det berettiget ved de respektive instanser først at få afgjort, om  

 der forelå en retlig forpligtelse til betaling.
Omfanget af forpligtelsen til  

 betaling af forkortsejladshyre på dage, hvor et skib anløb eller afsejlede  

 fra havn, var tvivlsomt og havde ikke tidligere været forelagt danske  

 domstole til afgørelse.
For så vidt angår Rederiforeningen gøres det gældende, at foreningen på  

 enhver måde har bestræbt sig for at søge de forpligtelser, der var en følge  

 af voldgiftskendelsen, opfyldt af sine medlemmer.
Der er dels telefonisk,  

 dels skriftligt givet underretning om kendelsen og dens konsekvenser.
Det er  

 ikke ansvarspådragende, at foreningen har bistået sine medlemmer med at få  

 tvivlsspørgsmål vedrørende fortolkningen af Sømandsloven og af overenskomsten  

 afgjort, før betaling fandt sted.
 Arbejdsretten skal udtale:
 Da indklagede har taget bekræftende til genmæle over for den af klageren  

 nedlagte påstand 1 om, at de angivne besætningsreduktioner har været  

 overenskomststridige, vil der i så henseende være at give dom efter klagerens  

 påstand.
Da der ved Rederiforeningens telefoniske underretning om  

 voldgiftskendelsen af 7. juli 1986, efterfulgt af foreningens skrivelse af 8.  

 juli 1986 med opmandskendelsen og foreningens skrivelse af 5. september 1986  

 om konsekvenserne deraf, findes at have været al anledning for Rederiet  

 Aalborg Portland til at undersøge, om besætningen på M/S Kongsdal var i  

 overensstemmelse med de nu fastslåede regler, og da rederiet på trods heraf  

 undlod at besvare Rederiforeningens forespørgsel af 6. november 1986 på  

 korrekt måde, findes det indklagede rederi at have forskyldt bod for det  

 skete brud på overenskomsten som af klageren påstået.
Der findes på baggrund  

 af det anførte ikke at kunne gives indklagede medhold i, at det begåede brud  

 på overenskomsten er af undskyldelig karakter, fordi M/S Kongsdal var udtaget  

 som prøveskib af Statens Skibstilsyn.
Ved fastsættelsen af bodens størrelse  

 findes udgangspunktet at burde tages i det beløb på 109.048,93 kr., som  

 rederiet erkendte at måtte betale i forkortsejladshyre for tiden 2. oktober  

 1985 - 31. oktober 1987, hvorimod der findes at kunne bortses fra de senere  

 betalinger, der var afhængige af afgørelsen af tvivlsomme retlige spørgsmål.  

 Boden, der tilfalder klageren, vil herefter passende være at fastsætte til  

 200.000 kr.
Danmarks Rederiforening findes ikke at have gjort sig delagtig i det af  

 rederiet begåede overenskomstbrud, idet Rederiforeningen har opfyldt de  

 forpligtelser, der som organisation påhviler foreningen til at underrette  

 medlemmerne om den trufne voldgiftsafgørelse og de konsekvenser, den medførte  

 for medlemmerne.
Indklagedes påstand om frifindelse af Rederiforeningen vil  

 derfor være at tage til følge.
 Indklagede findes at burde betale sagens omkostninger til Arbejdsretten  

 med 2.000 kr.
 T h i k e n d e s f o r r e t :
 Rederiet Aalborg Portland har begået brud på overenskomsterne af 18. juni  

 1985 og 2. marts 1987 mellem Danmarks Rederiforening og Sømændenes Forbund i  

 Danmark ved i M/S Kongsdal i perioden 2. oktober 1985 - 2. marts 1986 at have  

 forhyret en ubefaren matros i stedet for en befaren og ved i perioden 2.  

 oktober 1985 - 31. oktober 1987 yderligere at have forringet besætningen med  

 en befaren matros.
 Rederiet Aalborg Portland betaler inden 14 dage en bod på 200.000 kr. til  

 Sømændenes Forbund i Danmark.
 Danmarks Rederiforening frifindes for den af Sømændenes Forbund i Danmark  

 under denne sag nedlagte påstand.
Sagens omkostninger til Arbejdsretten, 2.000 kr., betales inden 14 dage af  

 indklagede.
NOTER (* 1) Henvisninger: K.86.127 (A 1988 s.20), K.87.174 (A  

 1988, s.65).
