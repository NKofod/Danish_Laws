Nr BSF 23 Forslag til folketingsbeslutning om indkøb af nutidskunst Fremsat af Ingerlise Koefoed (SF) Grethe Larsen (SF) Stillinger (SF) Ebba  

 Strange (SF) den 30. oktober 1986 Folketinget pålægger regeringen på de årlige finanslove fra og med finansloven 1987 at søge afsat 5 mill. kr. til indkøb af nutidskunst.
De indkøbte kunstværker skal danne udgangspunkt for samlingerne i et museum for nutidskunst.
Indkøbene skal foretages af Statens Museum for Kunst, og de skal, indtil andre beslutninger er truffet, deponeres i dette museum og indgå i dets virksomhed.
BEMÆRKNINGER TIL LOVFORSLAGET Dette beslutningsforslag har et lidt andet indhold end det af SF i folketingsåret 1984-85 fremsatte forslag til folketingsbeslutning om oprettelse af et museum for dansk nutidskunst, jf.
 Folketingstidende 1984-85, sp. 7128 og sp. 8268 samt tillæg A sp.
 4005.
Ved 1. behandling af dette forslag udtrykte de fleste af Folketingets partier stor interesse for ideen om et museum for nutidskunst, men diskussionen strandede som tidligere på mulighederne for at finansiere museet.
I øvrigt har oprettelsen af et museum for nutidskunst i årevis været et stadigt diskussionsemne med tilløb til virkeliggørelse ind i mellem, men som ovenfor nævnt er projektet strandet gang på gang under henvisning til den økonomiske situation.
Det er imidlertid vigtigt, at man i Danmark får samlet en del af den kunst, der giver et glimt af fremtiden og samtidig fortæller om kunstnernes opfattelse af den tid, vi lever i.
Det er meget vigtigt i en hverdag, der på mange måder virker monotont for den enkelte, at vi med et nutidsmuseum kan være med til at skærpe sanserne, oplevelserne, aktiviteterne hos det enkelte menneske.
I den senere tid er diskussionen om et museum for nutidskunst igen blevet levende.
I juni måned 1986 fremlagde amtsborgmester Per Kaalund således planer for en skitse til et nutidskunstmuseum i Brøndby Strandpark.
Der er ideer om et lignende museum i Mosede, og der er fra flere forskellige byer i øvrigt vist interesse for at give husly for museet.
Kulturministeren og hans parti har også i den senere tid gang på gang talt om nødvendigheden af at oprette et museum for nutidskunst, og for ganske nylig har kulturministeren nedsat et hurtigt arbejdende udvalg, der skal fremkomme med overvejelser om museets form, indhold og placering.
Med nærværende forslag ønsker forslagsstillerne ikke at tage stilling til et fremtidigt museums fysiske placering, ligesom man heller ikke ønsker at afvise en aktuel ide om, at museet kunne placeres som en nybygget afdeling i forbindelse med Statens Museum for Kunst.
Forslagsstillerne har alene villet understrege, at der i de mange diskussioner om det kommende museum mangler et væsentligt led, nemlig diskussionen om, hvordan man får etableret samlinger til dette museum.
Sådanne samlinger etableres ikke i et nu, og heller ikke inden for den kortere årrække, som det vil tage fra det tidspunkt beslutningen om at etablere et sådant museum er vedtaget og til museet foreligger færdigt.
Det er vigtigt, også hvis man vil sikre sig ny ung kunst, mens den endnu ikke er blevet alt for dyr, at der allerede nu afsættes årlige beløb direkte beregnet til dette formål.
En tilkendegivelse af, at staten nu går aktivt ind i en opbygning af en sådan samling, vil sandsynligvis også inspirere forskellige donatorer til i samarbejde med Statens Museum for Kunst at indkøbe værker til det nye museum.
De økonomiske konsekvenser af forslaget er en årlig udvidelse af budgettet for Ministeriet for Kulturelle Anliggender på 5 mill.
kr., som placeres under en særlig konto i forbindelse med budgettet for Statens Museum for Kunst.
