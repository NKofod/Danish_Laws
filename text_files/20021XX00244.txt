Skriftlig fremsættelse (29. januar  

 2003) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om  

 social service (Magtanvendelse og andre indgreb i selvbestemmelsesretten  

 særlige døråbnere, fastholdelse og flytning) (Lovforslag nr.
L 136).
 Ved gennemførelse af  lov nr. 392 af 2. juni 1999  

 om ændring af lov om social service og lov om retssikkerhed og  

 administration på det sociale område, hvor der indførtes  

 regler om magtanvendelse og andre indgreb i selvbestemmelsesretten m.v.  

 overfor voksne med betydelig og varigt nedsat psykisk funktionsevne, blev der  

 indsat en revisionsbestemmelse.
 Efter revisionsbestemmelsen skal forslag om revision af  

 loven fremsættes for Folketinget senest i folketingåret  

 2002-2003.
Der har blandt andet efter en  

 evalueringsundersøgelse af reglernes anvendelse i praksis vist sig et  

 behov for en vis justering af enkelte af reglerne.
Denne justering af  

 reglerne sker for at tilgodese hensynene til de pågældendes  

 sikkerhed, værdighed og sociale tryghed samtidig med, at hensynet til  

 disse menneskers retssikkerhed opretholdes på samme vis som den  

 retssikkerhed, der gælder for andre borgere i det danske samfund.
Forslaget indebærer en præcisering af den  

 gældende lovs bestemmelse om udøvelse af omsorgspligten over for  

 mennesker med betydelig og varigt nedsat psykisk funktionsevne.  

 Omsorgspligten vil ikke kunne udøves ved brug af fysisk tvang.
Der har  

 imidlertid i visse særlige tilfælde vist sig at være behov  

 for at kunne fastholde personer i hygiejnesituationer for at udøve  

 omsorgspligten.
Kommunen eller amtskommune vil efter forslaget kunne  

 træffe beslutning herom i en kortvarig periode, når det er  

 absolut nødvendigt.
Endvidere indebærer forslaget en lempelse af  

 kriterierne for at anvende alarm- og pejlesystemer overfor mennesker i dag-  

 eller botilbud, som på grund af deres psykiske handicap ikke er i stand  

 til at tage sikkert vare på sig selv uden for bo- eller dagtilbud.
Der  

 vil derudover i visse tilfælde efter forslaget blive mulighed for at  

 opsætte særlige døråbnere, hvis alarm- eller  

 pejlesystemerne viser sig at være utilstrækkelige til at sikre de  

 pågældendes sikkerhed.
Endelig indebærer forslaget en nemmere adgang til at  

 flytte personer, der ikke er i stand til at give et informeret samtykke  

 på grund af en fremadskridende, aldersbetinget eller senere erhvervet  

 mental svækkelse, til et botilbud, hvor vedkommende kan få den  

 nødvendige hjælp, og hvor det vil være uforsvarligt ikke  

 at flytte personen.
Forslaget herom er knyttet sammen med de gældende  

 værgemålsregler.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Tingets hurtige og velvillige behandling.
