Bekendtgørelse om pulje til omstilling af erhvervstransport I medfør af tekstanmærkning nr. 121 ad 28.21.23. til § 28 på finansloven for finansåret 2020 fastsættes efter bemyndigelse:
Formål § 1. Ifølge Aftale om udmøntning af midler i puljen til grøn transport af d. 3. april 2020 mellem Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet er der afsat en pulje til grøn transport.
Denne bekendtgørelse er en udmøntning af pulje til omstilling af erhvervstransport og fastlægger processen for ansøgning og tildeling af tilskud til fra puljen.
Puljens anvendelsesområde § 2. Der kan ydes tilskud til projekter, der fremmer etablering af offentligt tilgængelig ladeinfrastruktur med særligt henblik på etablering i knudepunkter for erhvervstrafikken og tankanlæg for alternative drivmidler.
 Stk. 2. Der kan ydes tilskud til projekter, hvor der både indgår tilskud til køretøjer og infrastruktur.
Statslig tilskudspulje § 3. Den samlede pulje til omstilling af erhvervstransport er på i alt 24 mio. kr.
Statsligt tilskud § 4. Tilskud kan udgøre op til 50 pct. af tilskudsmodtagers totalomkostninger til det ansøgte projekt efter § 2. Tilskud kan udgøre op til 60.000 kr. ekskl. moms pr. køretøj til dækning af meromkostninger ved indkøb af lastbiler og op til 25.000 kr. ekskl. moms pr. køretøj ved indkøb af varebiler, der anvender alternative drivmidler, til ansøgte projekter efter § 2, stk. 2.
 Stk. 2. Vejdirektoratet kan stille vilkår for tilsagn om tilskud, herunder fastsætte en tidsfrist for gennemførelsen af tilskudsmodtagers projekt.
 Stk. 3. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 Stk. 4. Det er en betingelse for tilskud, at tilskudsmodtagers projekt vil kunne gennemføres inden ophør af denne bekendtgørelse, jf. § 14, stk. 2.
 § 5. Tilskudsmodtagers egenfinansiering kan ikke dækkes af andre statslige puljer eller af EU-tilskud.
Ansøgning om tilskud § 6. Ansøgning om tilskud kan indgives til Vejdirektoratet af transport- og distributionsvirksomheder.
 Stk. 2. Der kan kun være én juridisk tilskudsmodtager pr. ansøgning, uagtet at flere parter indgår i et samarbejde om et projekt, herunder i form af et partnerskab eller lign.
 § 7. Ansøgning om tilskud skal indgives ved at anvende det til enhver tid gældende ansøgningsskema med projektbeskrivelse og projektbudget på www.virk.dk.
 Stk. 2. Frist for ansøgning annonceres på www.vejdirektoratet.dk.
 Stk. 3. Vejdirektoratet kan til enhver tid anmode om yderligere oplysninger i forbindelse med behandlingen af ansøgninger.
Forligskredsens behandling af ansøgninger § 8. Vejdirektoratet udarbejder indstilling til transportministeren om tildeling af tilskud til projekter under pulje til omstilling af erhvervstransport.
 Stk. 2. Ved indstilling og prioritering af tilskud lægges der vægt på følgende forhold:
 1) Sammenhæng mellem den udbudte infrastruktur i forhold til det forventede forbrug.
 2) Geografisk placering i forhold til trafikale knudepunkter.
 3) Projekternes modenhed, herunder myndighedsgodkendelser og teknologiens niveau.
 4) Hvorvidt projektet vil kunne gennemføres uden statslig støtte.
 5) Medfinansieringsgrad fra ansøger.
 6) Tilgængelighed til faciliteter for alle potentielle brugere.
 7) Projekternes CO2-påvirkning.
 Stk. 3. Transportministeren forestår på baggrund heraf forhandlinger med ordførerne fra forligskredsen, jf. § 1, omfordeling af tilskudspuljen til de enkelte projekter.
 Stk. 4. Transportministeren meddeler Vejdirektoratet, hvilke beslutninger der er truffet efter § 8, stk. 3, med henblik på, at Vejdirektoratet forestår administration heraf, jf. § 9.
 Administration og tilsyn m.v.
 § 9. Vejdirektoratet meddeler ansøgerne, om ansøgning om tilskud er imødekommet.
Stk. 2. Vejdirektoratet forestår udbetaling af puljemidler.
Dette sker, når tilskudsmodtager kan dokumentere at have afholdt samtlige udgifter til projektet.
Stk. 3. Ændring af et projekt, hvor Vejdirektoratet har meddelt tilsagn om tilskud, skal godkendes af Vejdirektoratet, inden ændringen iværksættes.
Vejdirektoratet kan godkende ændringen, hvis den efter Vejdirektoratets vurdering er i overensstemmelse med projektets formål.
Stk. 4. Tilskudsmodtager skal senest den 1. august hvert år afrapportere skriftligt om projektets status til Vejdirektoratet.
Der skal endvidere foretages afrapportering af det endelige projekt.
Vejdirektoratet har i forbindelse med meddelelse af tilskud mulighed for at kræve en hyppigere afrapportering.
Stk. 5. Vejdirektoratet fører tilsyn med, at reglerne i denne bekendtgørelse overholdes, og kan i den forbindelse anmode om enhver oplysning til brug herfor fra tilskudsmodtageren.
Vejdirektoratet kan endvidere foretage besigtigelse af det ansøgte projekt.
Stk. 6. Tilskudsmodtager skal straks underrette Vejdirektoratet, hvis 1) der foreligger forhold, som efter § 10 kan medføre krav om helt eller delvist bortfald af tilsagn om tilskud, 2) der foreligger forhold, som efter § 11 kan medføre krav om hel eller delvis tilbagebetaling af allerede udbetalt tilskud, eller 3) tilskudsmodtager skifter revisor i løbet af projektperioden.
Bortfald af tilsagn om tilskud og tilbagebetaling af tilskud § 10. Tilsagn om tilskud kan bortfalde, hvis 1) tilskudsmodtager har givet urigtige eller vildledende oplysninger, 2) tilskudsmodtager har modtaget midler fra andre statslige puljer eller af EU-tilskud, jf. § 5, 3) tilskudsmodtager har tilsidesat sin underretningspligt efter § 9, stk. 3 eller stk. 6, 4) projektet ikke gennemføres i overensstemmelse med den godkendte ansøgning, eller 5) vilkår for tilskud, jf. § 4, stk. 2, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes.
§ 11. Vejdirektoratet kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 10, eller 2) de udbetalte tilskudsmidler uden forudgående godkendelse har været anvendt til andre formål end beskrevet i projektbeskrivelsen.
§ 12. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 13. Den til enhver tid gældende regnskabsinstruks og den til enhver tid gældende revisionsinstruks skal overholdes.
Instrukserne vil blive gjort tilgængelige på www.vejdirektoratet.dk.
Ikrafttræden og ophør § 14. Bekendtgørelsen træder i kraft den 10. juli 2020.
 Stk. 2. Bekendtgørelsen ophæves den 31. december 2024.
