Nr BTB 66 Betænkning over Forslag til folketingsbeslutning om tilladelse til  

 cannabinolfri hampedyrkning i Danmark   

 Nr B 66 1997-98. 1. samling Afgivet af Udvalget for Fødevarer, Landbrug og Fiskeri Afgivet: 19980204 Udvalget har behandlet beslutningsforslaget i nogle møder og har herunder  

 stillet spørgsmål til fødevareministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 TeknologiRådet.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Det Radikale Venstres medlemmer af udvalget)  

 beslutningsforslaget til vedtagelse med de stillede ændrings forslag.
Flertallet er bekendt med, at forslagsstillerne for at undgå utilsigtet  

 misbrug samt for at lette kontrollen er indstillede på, - at tilladelser til dyrkning af cannabinolfri hamp skal administreres og  

 kontrolleres af Plantedirektoratet eller anden lignende kontrolmyndighed, - at arealer til dyrkning af cannabinolfri hamp skal fremgå af  

 EUstøtteberettigede landmænds ansøgninger med kortmateriale, - at importører og eventuelle danske fremavlere af udsædsmateriale af  

 cannabinolfri hampefrø skal registreres, og - at Plantedirektoratet eller anden lignende kontrolmyndighed kan forlange  

 oplyst, hvad det høstede hampemateriale er brugt til.
 Kontrollen bør efter flertallets opfattelse betales af det offentlige.  

 Disse udgifter kan forholdsmæssigt overføres til en dyrker sammen med anden  

 straf, såfremt dyrkeren findes skyldig i med overlæg at dyrke illegal hamp.
 Danske landmænd skal efter flertallets opfattelse have mulighed for at  

 dyrke cannabinolfri hamp på samme vilkår som andre EUlandmænd, dvs. også som  

 nonfoodafgrøde med brakpræmier og som vildtplante.
 Et mindretal (Socialdemokratiets og Det Radikale Venstres medlemmer  

 af udvalget) indstiller beslutningsforslaget til forkastelse.
 Mindretallet ønsker at pege på, at den eneste betingelse, der stilles fra  

 EU's side for at opnå arealtilskudet på ca. 5.400 kr. pr. hektar, er, at  

 hampen er dyrket frem til høst, hvilket betyder, at landmanden ikke behøver  

 at bekymre sig om afgrødens anvendelse og i princippet end ikke behøver at  

 høste afgrøden.
Oplysninger fra de medlemslande, hvor der dyrkes hamp, viser, at  

 produktionen udelukkende er rentabel som følge af det høje arealtilskud, idet  

 der ikke i større omfang er påvist en industriel interesse/afsætning ud over  

 de traditionelle anvendelsesmuligheder (primært papirindustrien). I disse  

 medlemslande gælder det, at hektarstøtten er helt afgørende for, at der  

 overhovedet finder en produktion sted.
Udviklingen gennem de seneste år har  

 været præget af en kraftig udvidelse af de dyrkede arealer, idet der uden  

 tvivl har været tale om støttetænkning i vidt omfang.
Denne omstændighed har medført, at Rådet i juni 1997 har pålagt  

 Kommissionen at undersøge muligheden for at indføre mere restriktive  

 støttemuligheder som godkendelsesordning for forarbejdningsvirksomheder,  

 obligatoriske kontrakter mellem producent og forarbejder,  

 forarbejdningsforpligtelse og lignende.
Dette svarer til reglerne i  

 støtteordningen for spindhør.
Kommissionen har ikke på nuværende tidspunkt  

 afsluttet sine overvejelser, men lægger vægt på at sikre en effektiv kontrol  

 med produktionen, således at det undgås, at der ydes støtte til dyrkning af  

 illegal hamp.
Justitsministeriet i Danmark har næret samme betænkeligheder,  

 idet det vil være vanskeligt at kontrollere, om der f.eks. dyrkes hampesorter  

 med højt cannabinolindhold på marker, hvor der angiveligt dyrkes hamp med  

 lavt cannabinolindhold.
Foreløbige tilkendegivelser fra Kommissionen om det  

 forestående prisforslag tyder på, at denne bekymring har sat gang i  

 overvejelser i Kommissionen om helt at afskaffe støtteordningen vedrørende  

 dyrkning af hamp på lidt længere sigt.
 På kort sigt, dvs. for det kommende markedsår, forventes Kommissionen at  

 foreslå en reduktion i støtten på 30 pct. i forhold til niveauet i 1997/98  

 (fra 716 til 501 ECU pr. hektar). Såfremt dette forslag vedtages, kan det  

 forventes, at incitamentet til at dyrke hamp mindskes i betragtelig grad.
Dyrkning af hamp i Danmark bør i det mindste forudsætte, - at der foreligger en leverings og forarbejdningskontrakt samt  

 godkendelsesordning for forarbejdningsvirksomheden, - at der er reelle industrielle anvendelsesmuligheder, - at der er etableret en administrativ kontrolordning, der står i forhold  

 til produktionsudbyttet, samt - at kontrolomkostningerne betales af dyrkerne I lyset af de betydelige kontrolproblemer og den støttetænkning, der vil  

 gøre sig gældende i Danmark, hvis dyrkningsforbudet lempes, er mindretallet  

 af den opfattelse, at det i første omgang vil være mest hensigtsmæssigt kun  

 at tillade forsøgsdyrkning i begrænset omfang.
Æ n d r i n g s f o r s l a g Til teksten Af et flertal (udvalget med undtagelse af S og RV):
 1) Tidsfristen »inden den 1. januar 1998« ændres til:  

 »senest den 10. marts 1998«.
 2) Efter »lovforslag« indsættes: »og/eller udstede  

 de nødvendige administrative forskrifter«.
 3) Efter »hamp i Danmark« indsættes: »senest den  

 31. marts 1998.«.
B e m æ r k n i n g e r Til nr. 1 Beslutningsforslaget kan af tidsmæssige grunde ikke vedtages inden 1.  

 januar 1998, og den anførte frist foreslås derfor ændret til senest den 10.  

 marts 1998.
Til nr. 2 Det er efter flertallets opfattelse tilstrækkeligt, såfremt intentionerne  

 i beslutningsforslaget kan opfyldes ved udstedelse af administrative  

 forskrifter.
Til nr. 3 Det skønnes nødvendigt at fastsætte en dato, fra hvilken lovforslaget  

 eller de nødvendige administrative forskrifter skal have virkning.
Erling Christensen (S) Eva Fatum (S) Erik Mortensen (S) Frederik  

 Nørgaard (S) Ole Vagn Christensen (S) Kristen Touborg (SF) nfmd.  

Vibeke Peschardt (RV) Bent Hindrup Andersen (EL) Addi Andersen (CD)  

 Christian Mejdahl (V) Bodil Thrane (V) Mariann Fischer Boel (V) fmd.  

Kim Mouritsen (V) Lene Espersen (KF) Henning Grove (KF) Peder Sønderby (V)  

 Niels Højland (FP) Dansk Folkeparti havde ikke medlemmer i udvalget.
