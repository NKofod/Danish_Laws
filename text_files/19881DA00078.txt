Nr BTB 78 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1986   

 Nr B 78 1988-89, 1. samling Afgivet af Finansudvalget Afgivet: 19890419 Finansudvalget har behandlet den af statsrevisorerne afgivne endelige betænkning over statsregnskabet for finansåret 1986 samt de af statsrevisorerne afgivne beretninger.
Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget i  

 forbindelse hermed eller f.eks. i forbindelse med gennemgangen af de årlige  

 bevillingslovforslag har stillet spørgsmål til ministre, hvor der har været  

 anledning hertil.
Under den nu foretagne gennemgang af det samlede materiale  

 har udvalget stillet spørgsmål til udenrigsministeren for at få belyst,  

 hvilke skridt der er taget for at tilvejebringe klargøring, præcisering og  

 regelbinding af budgetgrundlaget vedrørende udenrigstjenestens  

 driftsudgifter.
Ministerens besvarelse er optrykt som bilag til nærværende  

 betænkning.
 Ligesom i tidligere år tilslutter udvalget sig generelt samtlige kritiske  

 udtalelser, statsrevisorerne har fremsat i betænkningen og beretningerne, og  

 udvalget forudsætter, at den rejste kritik allerede har givet de berørte  

 ministerier og styrelser anledning til dybtgående overvejelser om en  

 forbedring af budgetlægningen og regnskabsaflæggelsen på de punkter, som  

 omfattes af kritikken.
 Et mindretal (Fremskridtspartiets medlem af udvalget) udtaler, at  

 godkendelse af statsrevisorernes betænkning over statsregnskabet for  

 finansåret 1986 og dermed af statsregnskabet for 1986 ikke skal tages som  

 udtryk for, at Fremskridtspartiet giver samtykke til det store overforbrug,  

 der også fandt sted i 1986.
Ved behandlingen af statsregnskabet for 1986, ligesom ved de seneste 20  

 statsregnskaber, var man fristet til at tro, at grænsen for statens  

 overforbrug var nået.
Men lige så sikkert har det været hver gang, at det  

 næste års regnskab har udvist yderligere udvidelser i statsfrådseriet.
Skal de danske problemer med arbejdsløshed, udlandsgæld og skatteplyndring  

 af befolkningen løses, er en kraftig reduktion af de offentlige udgifter den  

 eneste farbare vej.
Det kræver, at Folketinget vedtager reducerede  

 finanslove, at der ikke kommer yderligere udgifter ved tillægsbevillinger, og  

 at de enkelte ministerier lever op til kravet om, at man skal passe meget  

 bedre på andres penge end på sine egne.
Rigsrevisionen og statsrevisorerne er  

 et vigtigt redskab til at sikre det sidste.
Fremskridtspartiet forventer, at  

 regeringen og de enkelte ministerier tager revisorernes betænkning alvorligt  

 og strammer sig op.
Herefter stiller udvalget i overensstemmelse med statsrevisorerne følgende Forslag til folketingsbeslutning i henhold til grundlovens § 47 med hensyn til statsregnskabet for finansåret 1986 Statsregnskabet for finansåret 1986 godkendes.
Henning Andersen (KF) Collet (KF) Karen Højte Jensen (KF) Svend Erik  

 Hovmand (V) fmd.
Skrumsager Skau (V) Behnke (FP) Kirsten Lee (RV) Mimi  

 Jakobsen (CD) Kofod-Svendsen (KRF) Baadsgaard (S) Helle Degn (S) Arne Jensen  

 (S) Erling Olsen (S) nfmd.
Henning Rasmussen (S) Erik B.
Smith (S)  

 Ingerlise Koefoed (SF) Jes Lunde (SF) Spørgsmål:
 I forbindelse med beretning nr. 14 1986 om sammenholdelse af bevillinger  

 og regnskabstal har ministeriet i skrivelse af 23. juni 1988, jf. den  

 endelige betænkning side 86, udtalt, at der er taget skridt til at  

 tilvejebringe den ønskede klargøring, præcisering og regelbinding af  

 budgetgrundlaget vedrørende § 10.01.01. Udenrigstjenestens driftudgifter.
 Det ønskes oplyst, hvilke skridt der er taget i så henseende.
 Svar:
 Budgetkontoret har styrket behandlingen af disse sagsområder med næsten 1  

 årsværk, og personalet har i den mellemliggende periode deltaget i  

 forskellige kurser arrangeret af Statens Regnskabsdirektorat med henblik på  

 tilegnelse af den nødvendige viden for udarbejdelse af de årlige  

 bevillingslove, ligesom man generelt har styrket efteruddannelsen for  

 medarbejdere i udenrigstjenesten, der beskæftiger sig med budget og regnskab.
