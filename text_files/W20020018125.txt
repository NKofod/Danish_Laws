Skrivelse om, hvorvidt et byrådsmedlem,  

 der er idømt en bøde samt betinget frakendelse af  

 førerretten i tre år for overtrædelse af  

 færdselslovens § 3, stk. 1, og § 26, stk. 6, jf.  

 § 118, er valgbar (Fra Valgbarhedsnævnet til et byråd, j.nr.  

 594/2002) Ved brev af 30. maj 2002 har X Byråd i henhold til den kommunale  

 valglovs § 101, stk. 4, indberettet til Valgbarhedsnævnet, at  

 byrådsmedlem NN er blevet idømt en bøde på 1.500  

 kr. samt betinget frakendt førerretten i tre år.
 Det fremgår af sagen, at den pågældende ved retten i Y  

 den 23. maj 2002 blev idømt en bøde på 1.500 kr. samt  

 betinget frakendelse af førerretten i tre år for  

 overtrædelse af færdselslovens § 3, stk. 1, og  

 § 26, stk. 6, jf. § 118, ved den 1. marts 2002 at have  

 ført en personbil ad en vejstrækning under tilsidesættelse  

 af væsentlige hensyn til færdselssikkerheden, idet den  

 pågældende foretog højresving ad en vej mod vest uden at  

 overholde sin ubetingede vigepligt for en modkørende knallert, der  

 blev ført ad en dobbeltrettet cykelsti, hvorved der skete  

 påkørsel med personskade og materiel skade til følge.
 I den anledning skal man meddele, at Valgbarhedsnævnet har fundet,  

 at den begåede handling   uanset de krav, der må stilles til  

 personer, der beklæder hverv som medlem af kommunale råd   ikke i  

 almindeligt omdømme gør den pågældende  

 uværdig til at være medlem af kommunale råd, jf. den  

 kommunale valglovs § 4.
 Den pågældende må derfor anses for valgbar.
