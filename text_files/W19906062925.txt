 Fundet, at en kommune ikke havde hjemmel til at give afslag på en  

 ansøgning om dispensation fra brandbestemmelser ud fra andet end brandmæssige  

 hensyn.
» Byggelovsklage vedrørende ejendommen matr.nr. 1469 Udenbys Klædebo,  

 København, Livjægergade 43 I skrivelse af 15. august 1990 meddelte Bygge- og Boligstyrelsen, at Deres  

 klage af 5. august 1990 over Københavns magistrats afgørelse blev sendt til  

 magistraten til udtalelse.
 Magistraten har i skrivelse af 31. august 1990 fastholdt sit afslag på  

 dispensation fra bygningsreglement 1982, kap. 6.3, stk. 3, jf. kap. 6.4.
 Det fremgår af Deres klageskrivelse af 5. august 1990, at Københavns  

 magistrat den 12. juni 1990 har meddelt afslag på en ansøgning om tilladelse  

 til at isætte 3 vinduer i en gavl på ovennævnte ejendom.
 Det fremgår af Københavns magistrats udtalelse i sagen af 31. august 1990,  

 at udførelse af de ansøgte 3 vinduesåbninger i brandvæggen i skel mod  

 naboejendommen, matr.nr. 495 ibid. er i strid med bestemmelserne i  

 bygningsreglement 1982, kap. 6.3, stk. 3, jf. kap. 6.4 om brandvægge.
 Magistraten har den 5. april 1990 foretaget naboorientering.
 Magistraten har endelig ved skrivelse af 12. juli 1990 meddelt afslag på  

 Deres ansøgning, idet magistraten bemærker, at man har lagt vægt på, at  

 ejeren af naboejendommen, matr.nr. 495 ibid. ikke kan acceptere udførelsen af  

 de omhandlede vinduer.
De har i skrivelse af 26. september 1990, hvori De kommenterer  

 magistratens udtalelse af 31. august 1990 bl.a. anført, at De finder  

 magistratens begrundelse for afslaget, at naboejeren ikke kan acceptere  

 udførelsen af vinduerne uforståelig.
De finder, at afgørelsen af hvor vidt  

 der skal meddeles dispensation fra brandbestemmelser bør hvile på  

 brandtekniske overvejelser.
 I Bygge- og Boligstyrelsens skrivelse af 15. august 1990 tog man forbehold  

 med hensyn til, om Deres klage kunne tages op til behandling, idet Københavns  

 magistrats afgørelser efter byggelovens § 23 kun kan påklages til Bygge- og  

 Boligstyrelsen, hvis afgørelsen omfatter spørgsmål om forståelse af  

 byggeloven eller en bestemmelse fastsat i medfør af denne lov.
 Bygge- og Boligstyrelsen finder, at byggelovens betingelser for at tage  

 Deres sag op til behandling er opfyldte.
 Det fremgår af byggelovens § 22, at der kan meddeles dispensation fra  

 bestemmelser i loven og de i medfør af loven fastsatte bestemmelser, når det  

 skønnes foreneligt med de hensyn, der ligger til grund for de pågældende  

 bestemmelser.
 Det fremgår endvidere af bygningsreglement 1982, kap. 6.3, stk. 3, at  

 bygninger der opføres nærmere naboskel, vej eller sti end 2,5 m, skal udføres  

 med brandvæg, jf. kap. 6.4, mod naboskel, vej eller sti.
 Bygge- og Boligstyrelsen skal i denne anledning meddele, at Københavns  

 magistrat efter styrelsens opfattelse ikke har haft hjemmel til at meddele  

 afslag på dispensation fra bygningsreglement 1982, kap. 6.3, stk. 3, jf. kap.  

 6.4 til isætning af vinduer i gavlen på ovennævnte ejendom med den  

 begrundelse, at en naboejer ikke kan acceptere den projekterede udførelse af  

 de omhandlede vinduer.
 Bygge- og Boligstyrelsen har herved lagt vægt på, at afslag på  

 dispensation fra bygningsreglementets brandbestemmelser i henhold til  

 byggelovens § 22 må ske under henvisning til de brandmæssige hensyn, som  

 ligger til grund for de pågældende bestemmelser.
 Bygge- og Boligstyrelsen skal iøvrigt henlede opmærksomheden på, at de  

 projekterede murgennembrydninger tillige kræver dispensation fra  

 bygningsreglement 1982, kap. 3.1.3 om bebyggelsens højde i forhold til  

 naboskel og sti og kap. 3.2.3 om bebyggelsens afstand til naboskel og sti.
 Bygge- og Boligstyrelsen har på denne baggrund d.d. anmodet Københavns  

 magistrat om at tage sagen op til fornyet afgørelse.
 Afgørelsen kan ikke påklages til anden myndighed, det fremgår af § 14,  

 stk. 1 i Boligministeriets bekendtgørelse nr. 9 af 5. januar 1990 om  

 henlæggelse af opgaver og beføjelser til Bygge- og Boligstyrelsen.
Såfremt sagen ønskes indbragt for domstolene, skal sagen efter byggelovens  

 § 25 anlægges inden 6 måneder.« Not. 2 Under henvisning til ovenanførte skal Bygge- og Boligstyrelsen anmode  

 magistraten om, at tage sagen op til fornyet afgørelse.
Der henvises til j.nr.
UK 30728.
