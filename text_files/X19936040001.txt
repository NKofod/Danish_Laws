 Et skadesforsikringsselskab, der har koncession bl.a. til  

 forsikringsklasse 8, har oplyst, at det har anmodet om at overføre en  

 bygningsbrandforsikring for en her i landet beliggende ejendom til et fransk  

 generalagentur af et engelsk forsikringsselskab.
Selskabet forespørger, om bygningsbrandforsikring lovligt kan  

 overføres til et selskab, der ikke har koncession her i landet, men som er  

 notificeret som tegner af »store risici«.
Tilsynet fandt, at en i  

 selskabet tegnet bygningsbrandforsikring kan overføres til et  

 forsikringsselskab/generalagentur, der er notificeret som berettiget til at  

 dække klasse 8 her i landet.
Et herværende skadesforsikringsselskab »S«, der har koncession  

 bl.a. til forsikringsklasse 8, oplyste at være blevet anmodet om at overføre  

 en bygningsbrandforsikring for en her i landet beliggende ejendom til et  

 generalagentur i Frankrig af et engelsk forsikringsselskab.
Selskabet  

 forespurgte i denne forbindelse bl.a., om bygningsbrandforsikringen lovligt  

 kan overføres til nævnte generalagentur, der ikke har koncession her i  

 landet, men som er notificeret som tegner af »store risici«.
Det fremgår af de modtagne oplysninger, at en hollandsk virksomhed  

 »A« har erhvervet anparterne i det danske anpartsselskab  

 »B«, der har tegnet bygningsbrandforsikring i »S« for den  

 af anpartsselsskabet ejede her i landet beliggende ejendom, at der med  

 sikkerhed i denne ejendom er optaget lån i et dansk realkreditinstitut,  

at bygningsbrandforsikringen ønskes overført til den af »A«  

 tegnede forsikring i et generalagentur i Frankrig af et engelsk  

 forsikringsselskab, og at »A« efter »S«»s  

 opfattelse har en størrelse, der berettiger den til at være omfattet af  

 reglerne om tegning af »store risici«.
Da det pågældende franske  

 generalagentur er notificeret i Finanstilsynet som berettiget til at udøve  

 tjenesteydelsesvirksomhed i Danmark inden for visse risici i »store  

 risici«-gruppen, bl.a. klasse 8, bemærkede tilsynet, at en forsikring  

 som den skitserede kan overføres som beskrevet.
