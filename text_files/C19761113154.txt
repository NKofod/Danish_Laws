 Hermed sendes et antal eksemplarer af direktoratets cirkulære af 10. marts  

 1976 om anvendelse og fuldbyrdelse af disciplinærstraf over for indsatte og  

 om disciplinærsagers gennemførelse.
 Cirkulæret, der er udfærdiget i henhold til justitsministeriets  

 bekendtgørelse af 21. juni 1973 om fuldbyrdelse af frihedsstraf, gælder  

 tillige for forvarede, jf. § 39 i justitsministeriets bekendtgørelse af 21.  

 juni 1973 om behandling af personer, der anbringes i forvaring.
 Direktoratet bestemmer herved, at de i cirkulæret fastsatte regler om  

 disciplinærsagers gennemførelse tillige skal finde anvendelse over for  

 personer, der behandles efter reglerne i kgl. anordning af 24. december 1932  

 angående behandling af varetægtsfanger.
 Til cirkulæret, der træder i kraft den 1. april 1976, bemærkes:
 1. Ved cirkulæret gennemføres følgende begrænsninger  

 med hensyn til adgangen for institutionerne til anvendelse af  

 disciplinærstraf:
a.
Som disciplinærstraf kan kun anvendes bøde eller strafcelle (§ 1).
b.
Bøden kan ikke overstige 1 uges arbejdsfortjeneste, beregnet på  

 grundlag af arbejdspengenes normalsats (§ 2).
c.
Strafcelle kan ikke ikendes i mere end 1 uge, medmindre der foreligger  

 grovere disciplinærforseelse og i så fald højst i 4 uger, for hæftedømte 2  

 uger (§ 3).
 Ikendelse af disciplinærstraf i videre omfang (ikendelse af strafcelle i  

 mere end 4 uger over for indsatte, der udstår fængsel eller forvaring, eller  

 anvendelse af andre disciplinærstraffe, jf. straffelovens § 47) kan kun ske  

 med direktoratets godkendelse.
 Direktoratet forudsætter imidlertid, at institutionernes praksis med  

 hensyn til anvendelse af disciplinærstraf ikke vil gøre det påkrævet, at  

 spørgsmålet forelægges direktoratet.
 2. Bestemmelsen i § 5 tilsigter at begrænse  

 anvendelsen af disciplinærsstraf i tilfælde, hvor der på grund af den  

 indsattes forhold træffes andre foranstaltninger (end erstatning og  

 konfiskation), herunder navnlig mere indgribende foranstaltninger som  

 anbringelse i enrum, tilbagekaldelse af tilladelse til udgang eller lignende.
I sådanne tilfælde må disciplinærstraf kun anvendes i det omfang,  

 afgørende hensyn til opretholdelse af orden og sikkerhed i institutionen  

 kræver det.
Sådanne hensyn vil blandt andet kunne tale for anvendelse af  

 disciplinærstraf i åben anstalt i tilfælde, hvor der som følge af undvigelse  

 eller udgangsmisbrug alene sker tilbagekaldelse af tilladelse til udgang.  

 Træffes der imidlertid bestemmelse om overførsel til lukket anstalt,  

 forudsættes det, at ikendelse af disciplinærstraf undlades.
 3. Bestemmelsen i § 6 om forhørscelle svarer i  

 princippet til de hidtil gældende regler om forhørscelle i afsnit III i  

 direktoratets cirkulærskrivelse af 5. august 1960. Forhørscelle må dog kun  

 anvendes, hvis der er begrundet formodning om, at en indsat har overtrådt  

 bestemmelser, der må antages at medføre disciplinærstraf af strafcelle.
 4. I henhold til § 12, stk. 2, bemyndiges de åbne  

 anstalter til at benytte nærliggende arresthuse til hensættelse i  

 forhørscelle eller udståelse af strafcelle.
 5. Til de kvartalsvise indberetninger i henhold til §  

 13 benyttes følgende blanketter:
 Bøde m.v. formular D.f.k. 121.
 Strafcelle, formular D.f.k. 122.
 Formularerne kan fra 1. juni 1976 rekvireres i statsfængslet i Nyborg.
 6. Samtidig ophæves:
 Direktoratets cirkulærskrivelse af 3. maj 1947 om indberetning om  

 disciplinærstraf m.v. ( B 1947, s. 26).
 Direktoratets cirkulærskrivelse af 5. september 1962 om indberetning af  

 disciplinærstraf m.v. (B. 1962, s. 25).
 Direktoratets cirkulærskrivelse af 8. juli 1970 om indberetning om  

 disciplinærstraf m.v. (B 1970, s.31).
 E.B.
J.
Waagensen Kriminalforsorgens anstalter og arrestinspektørerne.
