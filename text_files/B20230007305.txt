Bekendtgørelse om konditionalitet for 2023 I medfør af § 2, stk. 1-4, § 4, og § 19, stk. 1 og 2, i lov nr.1590 af 28. december 2022 om administration af den fælles landbrugspolitik m.v. fastsættes efter bemyndigelse:
 § 1. Reglerne om konditionalitet finder anvendelse på aktive landbrugere, som har ansøgt om tilskud efter en eller flere af følgende ordninger:
 1) Bekendtgørelse nr. 76 af 26. januar 2023 om grundbetaling m.v. til landbrugere for 2023.
 2) Bekendtgørelse nr. 84 af 20. januar 2023 om slagtepræmie for 2023.
 3) Bekendtgørelse nr. 83 af 20. januar 2023 om ko-præmie for 2023.
 4) Bekendtgørelse nr. 85 af 20. januar 2023 om tilskud til arealer med stivelseskartofler for 2023.
 5) Bekendtgørelse nr. 81 af 23. januar 2023 om økologisk arealstøtte for 2023.
 6) Bekendtgørelse nr. 80 af 23. januar 2023 om tilskud til miljø- og klimavenligt græs for 2023.
 7) Bekendtgørelse nr. 82 af 23. januar 2023 om tilskud til ekstensivering med slæt.
 8) Bekendtgørelse nr. 79 af 23. januar 2023 om tilskud til varieret planteproduktion for 2023.
 9) Bekendtgørelse nr. 78 af 26. januar 2023 om tilskud til biodiversitet og bæredygtighed for 2023.
 10) Bekendtgørelse nr. 77 af 25. januar 2023 om ø-støtte.
 § 2. I denne bekendtgørelse forstås ved:
 1) Braklagt areal: Omdriftsareal uden produktion af afgrøder eller afgræsning, som opretholdes i en stand, der gør det egnet til landbrugsproduktion uden forberedende foranstaltninger ud over brug af de sædvanlige landbrugsmetoder og -maskiner.
 2) Fællesskema: Fællesskema med tilhørende markkort som omhandlet i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023.
 3) Græs eller andet grøntfoder: Alle urteagtige planter, der traditionelt forekommer på naturlige græsarealer eller normalt inkluderes i blandinger af frø til græsningsarealer eller enge i Danmark.
 4) Jorddække: Dække for at undgå bar jord, der kan bestå af eksempelvis afgrøder eller efterafgrøder, stub, planterester eller naturligt fremspiret vegetation.
 5) Landbrugsareal: Omdriftsareal, herunder brak, areal med permanente afgrøder og permanente græsarealer.
 6) Omdriftsareal: Areal med produktion af afgrøder eller permanent græs, der ikke anses som permanente afgrøder, og arealer, der er til rådighed for produktion af afgrøder, men som ligger brak.
 7) Permanent græs: Arealer, der dyrkes med græs og andet grøntfoder, og som er holdt udenfor omdriften i 5 år eller mere.
 8) Permanente afgrøder: Afgrøder, der holdes ude af omdriften, og som dyrkes på arealerne i fem år eller mere og giver udbytte i flere år.
 9) Overdragelse: Overdragelse af det økonomiske ansvar for driften af en bedrift eller et areal til en anden fysisk eller juridisk person ved salg, bortforpagtning, ophør af forpagtning eller en tilsvarende form for overdragelse.
 § 3. Tilskudsmodtager, jf. § 1, skal overholde de minimumsstandarder for god landbrugs- og miljømæssig stand for jord (GLM-krav), der fremgår af §§ 4-18, og de lovgivningsbestemte forvaltningskrav, der fremgår af bilag 1 og 2.
Minimumsstandarder for god landbrugs- og miljømæssig stand for jord (GLM-krav) GLM 2  beskyttelse af vådområder og tørvejorde § 4. Der må ikke foretages pløjning på de arealer, der fremgår af kortlaget "Minimum 12 % organisk kulstofindhold" jf.
Landbrugsstyrelsens kort på https://kort.lbst.dk/42, når disse arealer er omfattet af beskyttelse efter naturbeskyttelseslovens § 3.
Stk. 2. På bedriftens arealer omfattet af jordbundstypeklassifikation JB 11, jf.
Landbrugsstyrelsens kort Jordbundstype 11 på https://kort.lbst.dk/42, må kvælstofnormen, som fastsat i bilag 1, i bekendtgørelse om jordbrugets anvendelse af gødning i planperioden 2022/2023, ikke overskrides.
GLM 3  Forbud mod afbrænding af afgrødestub og halm på omdriftsmarker § 5. Afgrødestub på omdriftsarealer må ikke afbrændes, jf. dog stk. 2.
 Stk. 2. Bestemmelsen i stk. 1 gælder ikke for afbrænding af stub og halm fra frøgræsser fra arealer, hvor afgrøden dyrkes det følgende år.
GLM 4  Tre metersbræmmer langs søer og vandløb § 6. Jordbehandling, gødskning, sprøjtning med plantebeskyttelsesmidler samt dyrkning af andre afgrøder end græs eller andet grøntfoder må ikke finde sted i en bræmme på 3 meter langs de vandløb og søer, der er omfattet af § 69, stk. 1, i vandløbsloven.
GLM 5  Pløjeforbud på jorderosionsfølsomme områder § 7. I perioden fra og med den 1. oktober til og med den 15. februar i det følgende år må der ikke foretages pløjning af arealer, som fremgår af kortlaget Jorderosionszone på https://kort.lbst.dk/42.
GLM 6  Jordbundsdække i perioder med særlig risiko for forringelser af jordens dyrkningsmæssige potentiale § 8. På omdriftsarealer og arealer med permanente afgrøder skal der være jorddække fra høst til og med den 1. oktober, med mindre en længere periode følger af stk. 2 eller 3, jf. dog stk. 5, eller arealet er undtaget efter stk. 4.
Stk. 2. På omdriftsarealer og arealer med permanente afgrøder, der har jordbundstypeklassifikationerne JB 5, 6, 10 og 11, jf.
Landbrugsstyrelsens kort Jordbundstype 5, 6, 10 og 11 på https://kort.lbst.dk/42, skal der være jorddække fra høst til og med den 20. oktober, jf. dog stk. 4 og 5. Kravet om jorddække efter 1. pkt. gælder tilsvarende for alle arealer, hvor der senest er dyrket gartneriafgrøder, jf. tabel 1 i bilag 5 til plantedækkebekendtgørelsen for planperioden 2022/2023 eller den tabel, der i senere planperioder træder i stedet herfor, eller flerårige vedplanter.
Kravet om jorddække gælder for så vidt angår arealer, hvor der senest er dyrket flerårige vedplanter, fra fjernelsen af disse.
Stk. 3. På omdriftsarealer og arealer med permanente afgrøder, der har jordbundstypeklassifikationerne JB 1-4, jf.
Landbrugsstyrelsens kort Jordbundstype 1-4 på https://kort.lbst.dk/42, skal der være jorddække fra høst til og med den 1. februar i det følgende år, jf. dog stk. 4 og 5. Bestemmelsen i 1. pkt. gælder ikke for arealer, hvor der senest er dyrket gartneriafgrøder som nævnt i stk. 2 eller flerårige vedplanter.
 Stk. 4. Stk. 1-3 gælder ikke for:
 1) Arealer med omdriftsgræs og permanent græs.
 2) Arealer, hvor der senest er høstet kartofter.
 3) Planteskoler.
 Stk. 5. Stk. 2 og stk. 3 gælder ikke for arealer, hvor der senest er høstet roer.
 § 9. Uden at det anses for en overtrædelse af § 8, stk. 1-3, kan jordbehandling, som medfører fjernelse af jorddække, ske i følgende tilfælde:
 1) I forbindelse med omlægning til anden afgrøde, hvis denne sås senest 4 uger efter jordbehandlingen.
 2) Mekanisk ukrudtsbehandling på arealer, der dyrkes efter økologisk praksis med hensyn til brug af plantebeskyttelsesmidler, selvom der ikke efterfølgende etableres jorddække.
GLM 7  Afgrøderotation på omdriftsjord § 10. Mindst 35 procent af omdriftsarealet på en bedrift skal udlægges til en anden afgrødekategori, end der blev dyrket på det pågældende areal i det foregående kalenderår.
Stk. 2. Der må ikke dyrkes den samme afgrødekategori på samme omdriftsareal i mere end tre kalenderår i træk.
Dette gælder fra og med kalenderåret 2022 og fremover.
 Stk. 3. Afgrødekategorien i henhold til stk. 1 og 2 følger afgrøden på arealet fra og med den 15. maj til og med den 25. juli i hvert kalenderår, jf. dog stk. 5-7.
 Stk. 4. En afgrødekategori i henhold til stk. 1 og 2 er én af følgende, jf. dog stk. 5 og 6:
 1) En planteslægt som defineret i den botaniske klassifikation af afgrøder.
 2) En art tilhørende en af følgende plantefamilier: Brassicaceae, Solonaceae og Cucurbitaceae.
 3) Braklagt jord.
 4) Græs eller andet grøntfoder.
 Vinterafgrøder og vårafgrøder betragtes dog som tilhørende forskellige afgrødekategorier, også selv om de tilhører samme slægt.
Stk. 5. På arealer, hvor der er dyrket majs i 2022, anses græs sået i udlæg i kalenderåret 2023 med hensyn til kravene i stk. 1 og 2 som en ny afgrødekategori, når græsset er sået senest ved udgangen af juni måned og fastholdes på arealet til og med den 1. februar i det efterfølgende år.
Hvor den praksis, der er nævnt i 1. pkt., anvendes til opfyldelse af kravet i stk. 2, skal udsåningen og fastholdelsen af græsudlægget på arealet ske i hvert kalenderår fra 2023 og frem, hvor der dyrkes majs på arealet.
I alle år, hvor der i henhold til den praksis, der er nævnt i 1. pkt., såes græs i udlæg, og praksissen anvendes til opfyldelse af kravene i stk. 1 eller 2, skal det omhandlede areal i fællesskemaet være anmeldt med en af afgrødekoderne for majs med græsudlæg.
Stk. 6. På arealer, hvor der dyrkes tidligt høstede spisekartofler, anses efterafgrøder, der etableres i kalenderåret 2023, med hensyn til kravene i stk. 1 og 2 som en ny afgrødekategori, når kartoflerne er taget op senest den 30. juni, og efterafgrøderne er etableret senest den 1. august og fastholdes på arealet til og med den 20. oktober.
Hvor den praksis, der er nævnt i 1. pkt., anvendes til opfyldelse af kravet i stk. 2, skal udsåningen og fastholdelsen af efterafgrøderne på arealet ske i hvert kalenderår fra 2023 og frem, hvor der dyrkes tidligt høstede spisekartofler på arealet.
I alle år, hvor der i henhold til den praksis, der er nævnt i 1. pkt., etableres efterafgrøder, og praksissen anvendes til opfyldelse af kravene i stk. 1 eller 2, skal det omhandlede areal i fællesskemaet være anmeldt med afgrødekoden for tidligt høstede spisekartofler med efterafgrøder.
 Stk. 7. Stk. 1 og 2 finder ikke anvendelse for braklagte arealer, arealer med græs eller andet grøntfoder, arealer med de flerårige afgrøder, der fremgår af bilag 3, samt arealer med de afgrøder, som fremgår af bilag 4.
 § 11. Følgende bedrifter er undtaget fra kravene i § 10:
 1) Bedrifter, hvor mere end 75 % af omdriftsarealet anvendes til produktion af græs eller andet grøntfoder, er braklagt, anvendes til dyrkning af bælgfrugter eller er omfattet af en kombination af disse anvendelser.
 2) Bedrifter, hvor mere end 75 % af det støtteberettigede landbrugsareal er anvendt som permanente græsarealer, til produktion af græs eller andet grøntfoder eller til dyrkning af afgrøder under vand enten i en betydelig del af året eller i en betydelig del af dyrkningscyklussen eller er omfattet af en kombination af sådanne anvendelser.
 3) Bedrifter med op til 10 hektar omdriftsareal.
GLM 8  Mindsteandel af ikke-produktive arealer § 12. Det er ikke tilladt at fjerne, ødelægge eller omfangsmæssigt reducere landskabstræk i form af:
1) En sø med tilhørende randbevoksning, der ikke er omfattet af § 3 i naturbeskyttelsesloven, som i Landbrugsstyrelsen efter anmodning fra landbruger er registreret i Ministeriet for Fødevarer, Landbrug og Fiskeris Internet Markkort som en GLM-sø, der skal fastholdes og vedligeholdes.
Søen skal have et areal på mindst 100 m2 og områdets samlede areal må ikke overstige 2000 m2.
 2) Et fortidsminde og området inden for en afstand af 2 meter herfra, der er beskyttet efter museumslovens §§ 29 e og 29 f.
 § 13. Mindst 4 % af det samlede omdriftsareal på en bedrift skal være afsat til ét eller flere af følgende typer af ikke-produktive elementer og arealer:
 1) Landskabstræk som nævnt i § 12.
 2) Søer med et areal på op til 2000 m2, der er omfattet af § 3, stk. 1, 1. pkt., i naturbeskyttelsesloven.
 3) Bræmmer på 3 meter langs søer og vandløb som nævnt i § 6, der opfylder kravene til slåning i § 28, i bekendtgørelse nr. 76 af 26. januar 2023 om grundbetaling m.v. til landbrugere for 2023.
 4) Markbræmmer i form af arealer af op til 20 meters bredde, der er beliggende på markens dyrkningsflade, og hvori kan indgå bræmmer langs vandløb og søer som nævnt i nr. 3. Markbræmmerne skal overholde samme krav til slåning eller udsåning af blomsterblanding som braklagte arealer, jf. bekendtgørelse om grundbetaling m.v. til landbrugere.
5) Markkrat i form af områder, der siden den 1. juni 2022 har fremstået som udyrkede arealer på op til 0,5 ha, der på intet sted er smallere end ti meter, og som er dækket af mindst 75 % træer og buske fordelt på hele arealet.
Markkrattet skal siden den nævnte dato have været omkranset af omdriftsareal, så dette areal på alle steder er mindst 5 meter bredt målt fra markkrattets yderkant.
 6) Braklagte arealer, herunder bestøverbrak og blomsterbrak, som opfylder betingelserne for disse arealer i medfør af § 23, i bekendtgørelse nr. 76 af 26. januar 2023 om grundbetaling m.v. til landbrugere for 2023.
 7) Småbiotoper i form af delområder på marken på op til 1 ha, der efter den 31. december 2022 udlægges som områder uden landbrugsaktivitet.
 Stk. 2. Et element eller areal som omhandlet i stk. 1, nr. 3-7, skal mindst udgøre 100 m2.
 Stk. 3. Mindst 50 % af en mark, hvorpå elementer som nævnt i stk. 1, nr. 4, 5 og 7, er beliggende, skal være udlagt til omdriftsareal eller areal til opfyldelse af betingelserne for tilskud under en bio-ordning i henhold til bekendtgørelse nr. 78 af 26. januar 2023 om tilskud til biodiversitet og bæredygtighed for 2023.
 § 14. Et ikke-produktivt element eller areal, der anvendes til opfyldelse af kravet i § 13, stk. 1, skal være indberettet som et ikke-produktivt element eller areal i fællesskemaet jf. § 5, nr. 3, i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023.
Stk. 2. Et ikke-produktivt element eller areal anses for indberettet i overensstemmelse med stk. 1, når det fremgår af det fællesskema, som er indgivet for det omhandlede omdriftsareal.
Indberetningen kan i ansøgningsperioden ændres i overensstemmelse med reglerne i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023.
 Stk. 3. Markkrat jf. § 13, stk. 1 nr. 5, fortidsminder jf. § 12, nr.  2, jf. § 13, stk. 1, nr. 1 og søer omfattet af § 12 nr. 1, jf. § 13, stk. 1, nr. 1 og § 13, nr. 2 kan anvendes til at opfylde kravet i § 13, stk. 1, når tilskudsmodtager har indtegnet marken henover disse elementer i markkortet til Fællesskemaet jf. bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023.
 Stk. 4. Småbiotoper, jf. § 13, stk. 1, nr. 7, kan anvendes til at opfylde kravet i § 13, stk. 1, når tilskudsmodtager har indtegnet småbiotopen i markkortet og valgt, at småbiotopen skal anvendes som opfyldelse af GLM 8-kravet i markkortet til Fællesskemaet jf. bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023.
§ 15. Elementer som nævnt i § 13, stk. 1, nr. 2, 5 og 7, samt søer omfattet af § 13, stk. 1, nr. 1, skal ligge i en afstand af mindst 5 meter fra 1) andre elementer af samme type, og 2) to eller flere elementer af de nævnte typer, der er placeret samlet i en gruppe uden indbyrdes afstand eller med en indbyrdes afstand på under 5 meter.
 Stk. 2. Grupper af elementer som nævnt i stk. 1, nr. 2, skal ligge i en afstand af mindst 5 meter fra andre sådanne grupper af elementer.
 Stk. 3. Det samlede areal af to eller flere elementer som omhandlet i § 13, stk. 1, nr. 2, 5 og 7, samt søer omfattet af § 13, stk. 1, nr. 1, der er placeret samlet i en gruppe uden indbyrdes afstand eller med en indbyrdes afstand på under 5 meter, kan højst udgøre 1 ha.
 Stk. 4. Flere markbræmmer, jf. § 13, stk. 1, nr. 4, skal ligge i en indbyrdes afstand af mindst 5 meter til hinanden.
§ 16. Elementer og arealer, der er afsat til opfyldelse af kravet i § 13, stk. 1, må ikke anvendes til nogen form for aktivitet, der er tilknyttet produktion, herunder hold af husdyr og dyrkning eller høst af afgrøder til brug for produktion af fødevarer.
Slåning i overensstemmelse med § 8, stk 3, i bekendtgørelse nr. 76 af 26. januar 2023 om grundbetaling m.v. til landbrugere for 2023, anses ikke for en aktivitet, der er tilknyttet produktion, når materialet fra slåningen ikke fjernes fra arealerne.
 § 17. I perioden fra og med den 15. marts til og med den 31. juli må der ikke foretages beskæring af buskads og træer, der er beliggende på landbrugsarealer, men som ikke indgår i produktion.
 GLM 9  Beskyttelse af permanent græs i miljøsårbare områder.
 § 18. Permanente græsarealer, som er beliggende i habitatområder inden for de naturtyper, som fremgår af bilag 5 til bekendtgørelse nr. 2091 af 12. november 2021 om udpegning og administration af internationale naturbeskyttelsesområder samt beskyttelse af visse arter må ikke omlægges eller pløjes.
Administrative sanktioner § 19. Manglende overholdelse af de minimumsstandarder for god landbrugs- og miljømæssig stand for jord (GLM-krav), der fremgår af §§ 4-18, og de lovgivningsbestemte forvaltningskrav, der fremgår af bilag 1 og 2, kan medføre nedsættelse, bortfald af støtte eller udelukkelse 1) hvis den manglende overholdelse er resultatet af en handling eller udeladelse, som direkte kan tillægges tilskudsmodtager, og den manglende overholdelse har tilknytning til tilskudsmodtagers landbrugsaktivitet eller 2) den manglende overholdelse vedrører tilskudsmodtagers bedrift eller andre områder, hvor tilskudsmodtager er ansvarlig for driften.
 jf. dog stk. 2.
 Stk. 2. Udelukkelse, nedsættelse og bortfald af støtte sker ikke, såfremt den manglende overholdelse af en minimumsstandard eller et krav skyldes:
1) force majeure, 2) usædvanlige omstændigheder eller 3) påbud fra en offentlig myndighed.
§ 20. Hvor rådigheden over et areal eller en bedrift helt eller delvis overdrages i løbet af et år, hvor reglerne om konditionalitet ikke overholdes på arealet eller bedriften, pålægges de administrative sanktioner den tilskudsmodtager, der i året har søgt tilskud til det omhandlede areal eller bedrift, hvis den manglende overholdelse direkte kan tillægges 1) den, som helt eller delvist har overdraget arealet, eller 2) den, som helt eller delvist har fået arealet overdraget.
Obligatorisk digital kommunikation § 21. Afgørelser sendes digitalt til ansøger via Tast selv.
 Stk. 2. Landbrugsstyrelsen sender partshøringer efter forvaltningslovens § 19 til ansøger via Tast selv.
 Stk. 3. Ansøgers besvarelse af partshøringer skal indgives via Tast selv, jf. dog stk. 4.
 Stk. 4. Ansøgers besvarelse af partshøring i form af geo-refererede fotos som dokumentation for opfyldelse af forpligtigelserne efter § 10 om afgrøderotation skal ske ved anvendelse af den digitale applikation, som Landbrugsstyrelsen stiller til rådighed.
Ikrafttræden § 22. Bekendtgørelsen træder i kraft den 1. februar 2023.
Stk. 2. Bekendtgørelse nr. 1603 af 28. december 2022 om konditionalitet ophæves.
Bekendtgørelsen finder anvendelse på overtrædelser i perioden 1. januar 2023 til 31. januar 2023.
Landbrugsstyrelsen, den 27. januar 2023 Lars Gregersen / Steen Bonde Bilag 1 Lovbestemte forvaltningskrav, hvor direktivet er implementeret i dansk ret jf. bilag III i forordning 2021/2115 jf. § 3.
Bilag 2 Lovbestemte forvaltningskrav, hvor forordningen har direkte virkning jf. bilag III i forordning 2021/2115  jf. § 3.
