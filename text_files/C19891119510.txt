 Ved lov nr. 829 af 21. december 1988, der trådte i kraft den 1. januar  

 1989, er gennemført nye regler om lejeregulering i erhvervslokaler m.v.
 Loven indebærer, at udlejere, som i overensstemmelse med den hidtidige  

 lejelovgivning har varslet lejeforhøjelser, og som efter de gældende frister  

 har indbragt spørgsmålet om lejeforhøjelserne for boligretten, ikke kan  

 gennemføre de sager, som er omfattet af lovens § 12, stk. 3 og stk. 4.  

 Bestemmelserne har følgende ordlyd:
 »Stk. 3.  Lejeforhøjelser, varslet efter § 47 i lov  

 om leje til ikrafttræden efter 31. december 1988, kan ikke gennemføres.
Stk. 4.  Lejeforhøjelser efter § 3 kan tidligst få  

 virkning 4 år efter, at en lejeforhøjelse efter § 47 i lov om leje er trådt i  

 kraft.« På denne baggrund er der overfor Justitsministeriet rejst spørgsmål om  

 tilbagebetaling af den erlagte retsafgift i de pågældende sager, idet  

 retsafgiftsloven ikke indeholder hjemmel for tilbagebetaling.
 I den anledning skal Justitsministeriet efter forelæggelse for  

 Finansministeriet anmode retterne om at tilbagebetale retsafgiften i de  

 ovennævnte sager.
 Udgiften konteres på konto 4601.60.0, obligatoriske afgifter i øvrigt.
 P.M.V.
