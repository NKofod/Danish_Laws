 IKKE AFSLUTNING EFTER § 34, STK. 1, PÅ GRUND AF RISIKO FOR SENFØLGER  

 EFTER MERE END 1 ÅR.
 M havde pådraget sig en korsbåndslæsion i højre knæ.
 Ankestyrelsen skønnede, at lidelsen ikke medførte tab af erhvervsevne  

 på 15 % eller derover eller varigt men på 5 % eller derover.
 Ankestyrelsen tiltrådte derfor Sikringsstyrelsens afgørelse om, at M  

 ikke var berettiget til erstatning for tab af erhvervsevne eller varigt men  

 efter arbejdsskadeforsikringslovens § 27 og § 28.
 På grund af oplysninger om risiko for senere slidgigt i knæet fandt  

 Ankestyrelsen ikke grundlag for at afslutte sagen efter lovens § 34, stk. 1.
 Ankestyrelsen ændrede derfor Sikringsstyrelsens afgørelse, således at  

 erstatningsspørgsmålet i givet fald ville kunne genoptages efter lovens § 29.
 REDEGØRELSE FOR SAGEN:
 M pådrog sig under arbejde en korsbåndslæsion i højre knæ. Han oplyste, at  

 han fra hospitalet havde fået at vide, at der var risiko for, at han i løbet  

 af 10-15 år ville komme til at lide af slidgigt i knæet.
 AFGØRELSEN, DER KLAGES OVER:
 Sikringsstyrelsen meddelte, at skaden efter Sikringsstyrelsens opfattelse  

 ikke havde medført men på 5 % eller derover eller tab af erhvervsevne på 15 %  

 eller derover. (Efter lov om arbejdsskadeforsikring kan der ikke ydes  

 erstatning for men under 5 %, jf. lovens § 28 eller for tab af erhvervsevne  

 under 15 %, jf. lovens § 27).
 Sikringsstyrelsen havde derfor afsluttet sagen, jf. lov om  

 arbejdsskadeforsikring § 34, stk. 1.
 Styrelsen gjorde opmærksom på, at krav i anledning af arbejdsskaden ikke  

 ville kunne rejses, når der var gået mere end et år fra brevets dato,  

 medmindre styrelsen skønnede, at ganske særlige omstændigheder talte for det.
 KLAGEN TIL ANKESTYRELSEN:
M klagede til Ankestyrelsen med henvisning til det oplyste om mulighed for  

 senfølger af skaden.
Han kunne derfor ikke acceptere, at krav i anledning af  

 arbejdsskaden ikke skulle kunne rejses senere end 1 år efter  

 Sikringsstyrelsens afgørelse med mindre Sikringsstyrelsen skønnede, at ganske  

 særlige omstændigheder talte for det.
 M ønskede garanti for, at sagen kunne genoptages, hvis han senere fik  

 slidgigt som følge af arbejdsskaden.
 LOVGRUNDLAG:
 Arbejdsskadeforsikringslovens § 34, stk. 1, § 27, § 28 og § 29.
 ANKESTYRELSENS AFGØRELSE:
 På baggrund af oplysningerne i sagen skønner Ankestyrelsen, at M's lidelse  

 ikke har medført tab af erhvervsevne på 15 % eller derover eller varigt men  

 på 5 % eller derover.
 Ankestyrelsen tiltræder derfor Sikringsstyrelsens afgørelse om, at han  

 ikke er berettiget til erstatning for tab af erhvervsevne eller varigt men  

 efter arbejdsskadeforsikringslovens § 27 og § 28.
 Efter det oplyste om risikoen for senere slidgigt i knæet finder  

 Ankestyrelsen ikke grundlag for at afslutte sagen efter  

 arbejdsskadeforsikringslovens § 34, stk. 1.
Ankestyrelsen ændrer derfor Sikringsstyrelsens afgørelse, således at  

 erstatningsspørgsmålet i givet fald kan genoptages inden for en frist på 5 år  

 fra Ankestyrelsens afgørelse efter arbejdsskadeforsikringslovens § 29, hvis  

 de omstændigheder, der har været bestemmende for afgørelsen, har forandret  

 sig væsentligt.
Hvis ganske særlige omstændigheder taler for det, kan  

 Sikringsstyrelsen dog se bort fra 5-årsfristen.
Gener, der først viser sig efter udløbet af 5-årsfristen, vil således ikke  

 med sikkerhed kunne danne grundlag for genoptagelse af sagen.
Spørgsmålet om  

 genoptagelse må i givet fald rejses over for Sikringsstyrelsen med henblik på  

 en konkret vurdering.
 Afgørelsen indebærer, at spørgsmålet om genoptagelse i givet fald må  

 rejses over for Sikringsstyrelsen inden 5 år fra Ankestyrelsens afgørelse,  

 hvor eventuelle slidgigtfølger - efter Ankestyrelsens vurdering - skønnes at  

 have vist sig, hvis de kan henføres til arbejdsskaden i november 1986.  

 Derimod vil slidgigtgener, der først gøres gældende efter 5-årsfristen kun  

 undtagelsesvis kunne danne grundlag for genoptagelse af sagen.
