Landsskatteretskendelse Koncerner - samhandelsvilkår - tilskud - forventningsprincip - maskeret udlodning - tripelbeskatning Reference:
SL §§ 4-6 LL § 16 A 621-1822-750 (selskab) Selskabet A klagede for skatteårene 1994/95 og  

 1995/96 over, at selskabets indkomst var forhøjet med hhv. 6.793.000  

 kr. og 9.840.000 kr. og samt over, at ansættelsen for 1996/97 var ansat  

 til 0.
Det fremgik af sagens oplysninger, at selskabet var  

 producent af færdige kyllingeprodukter.
Selskabet (i det  

 følgende kaldet Produktionsselskabet), der beskæftigede ca. 400  

 ansatte, var i de pågældende indkomstår ejet af B med 20,7  

 % af aktierne. mens sønnerne C og D ejede henholdsvis 40,1 % og 39,2  

 %. B havde dog den bestemmende indflydelse i form af stemmerettigheder.
Salget af de færdige kyllingeprodukter var siden  

 1978 sket gennem salgsselskabet E A/S.
Der havde i perioden frem til og med  

 de pågældende indkomstår været tale om fire  

 forskellige selskaber, i perioden 1. oktober 1978 til 28. september 1985 F  

 A/S, fra den 28. september 1985 til 1. oktober 1991 F A/S II, fra den 1.  

 oktober 1991 til 29. august 1993 F A/S III og herefter E A/S.
De to  

 sidstnævnte selskaber blev købt som underskudsselskaber med  

 fremførselsberettigede underskud på købstidspunktet  

 på henholdsvis 22.539.353 kr. og 67.089.054 kr.
Selskabet (i det  

 følgende kaldet Salgsselskabet) beskæftigede i de  

 pågældende indkomstår 9 personer, heraf 4 sælgere.  

 Salgsselskabet var et helejet datterselskab af G ApS, der var ejet af B med  

 9,7 % af aktierne, mens C og D ejede henholdsvis 45,3 % og 45 %.
Samarbejdsaftalen mellem Produktionsselskabet og  

 Salgsselskabet (i det følgende benævnt Koncernen), der tillagde  

 Salgsselskabet eneforhandlingsretten, blev oprettet i 1978, og havde  

 bestået med få ændringer i hele perioden.
Ifølge  

 aftalen tilhørte varemærket E Produktionsselskabet.
For  

 udnyttelsen af varemærket betalte Salgsselskabet 3 % af selskabets  

 årlige regnskabsmæssige overskud af primær drift eksklusiv  

 bonus fra Produktionsselskabet.
Salgsselskabet var ifølge aftalen forpligtet til at  

 aftage samtlige fjerkræprodukter til videresalg fra  

 Produktionsselskabet.
Opbevaring skete i Produktionsselskabets frysehus eller  

 fremmed frysehus, for hvilket Salgsselskabet betalte en frysehusafgift.  

 Salgsselskabet betalte forsikring.
De af Produktionsselskabet leverede  

 produkter blev afregnet til salgsværdien, hvori blev fratrukket en  

 rabat på 6 %. I den aftalte rabatsats var indeholdt 2 % til  

 dækning af Salgsselskabets udgifter til salgsfragt og agentprovision.  

 Rabatsatsen kunne reguleres, såfremt udgifterne til salgsfragt og  

 agentprovision afveg fra de fastsatte 2 %. Herudover ydede  

 Produktionsselskabet en årlig bonus til Salgsselskabet.
Af aftalen  

 fremgik følgende herom:
"... beregnes således: På den del af  

 (Produktionsselskabets) salg til (Salgsselskabet), som overstiger  

 (Produktionsselskabets) 0-punktomsætning = bonusberettiget  

 omsætning, yder (Produktionsselskabet) en bonus svarende til 45 % af  

 (Produktionsselskabets) dækningsgrad for det pågældende  

 år.
Ved opgørelsen af 0-punktomsætningen indregnes  

 eventuel underskud af primær drift i tidligere år." Det var forklaret, at dette svarede til, at Salgsselskabet  

 modtog 45 % af Produktionsselskabets resultat før skat tillagt bonus.  

 Den nævnte affatning af bonusbestemmelsen blev foretaget i 1989. Indtil  

 1985 blev bonusen beregnet som 5 % af den del af omsætningen, der  

 oversteg 50 mio. kr., dog således at de 5 % forudsatte en  

 dækningsgrad for Produktionsselskabet på 10 %. Såfremt  

 dækningsgraden var større eller mindre end 10%, blev bonussatsen  

 ændret tilsvarende.
I 1985 blev omsætningsgrænsen  

 ændret til 80 mio. kr. svarende til ca. halvdelen af omsætningen  

 på det tidspunkt.
Det fremgik videre af aftalen, at der vedrørende  

 betalingen blev udskrevet månedlige fakturaer.
Produktionsselskabet  

 havde håndpant i Salgsselskabets varelager.
Produktionsselskabet  

 stillede administrationsfaciliteter til rådighed for Salgsselskabet i  

 nødvendigt omfang mod, at Salgsselskabet betalte et årligt  

 administrationsvederlag, der i de pågældende indkomstår og  

 siden 1981 havde udgjort 300.000 kr.
Den stedlige told- og skatteregion havde foretaget  

 revision i Koncernen og konstateret, og der ikke blev udstedt en egentlig  

 salgsfaktura til Salgsselskabet, men i stedet blev ført en form for  

 statistik over internt og eksternt salg benævnt "Mellemregning"  

 Eksternt salg blev opgjort efter antal kg og pris for solgte produkter til  

 tredjemand.
Heraf beregnedes den gennemsnitlige udsalgspris.
Denne pris  

 dannede grundlag for beregningen af afregningsprisen fra Produktionsselskabet  

 til Salgsselskabet, idet der blev fratrukket 6 % i overensstemmelse med  

 aftalen.
Vedrørende Salgsselskabets salg af produkterne var  

 det oplyst, at Salgsselskabet selv udskrev faktura, hvoraf såvel  

 Salgsselskabets som Produktionsselskabets navn fremgik.
Det angivne  

 registreringsnummer tilhørte Salgsselskabet.
Ved indenlandske salg var  

 der opgivet konti, der tilhørte Produktionsselskabet, mens der ved  

 eksportsalg var angivet, at betaling ønskedes foretaget til en bank i  

 England, hvor den angivne konto tilhørte Salgsselskabet.
Det var oplyst, at Produktionsselskabets resultat af den  

 ordinære drift inkl. årsbonus i de omhandlede skatteår  

 udgjorde hhv. 10.780.000 kr., 19.296.000 kr. og minus 22.786.000 kr., mens  

 Salgsselskabets tilsvarende resultater udgjorde 13.179.000 kr., 13.316.000  

 kr. og 2.027.000 kr.
Den betalte årsbonus udgjorde heraf hhv. 8.736.000  

 kr., 11.949.000 kr. og 0.
 Bruttoomsætningen i Salgsselskabet udgjorde for de  

 tre skatteår hhv. 349.199.902 kr., 368.996.000 kr. og 362.513.000 kr.  

 Betalingen fra Produktionsselskabet (rabatten) udgjorde hhv. 18.755.000 kr.,  

 hvoraf salgsfragten udgjorde 6.995.000 kr., 18.752.000 kr. (salgsfragt  

 7.981.000 kr.) og 19.488.000 kr. (salgsfragt 7.269.000 kr.). Den ydede rabat  

 svarede til henholdsvis 5,371 % af omsætningen, 5,033 % og 5,376 %. At  

 rabatten ikke udgjorde præcis de aftalte 6 % var forklaret med, at  

 aftalen var praktiseret på den måde, at Salgsselskabets  

 indkøbspris i en given måned for de enkelte produkter var  

 fastsat til 94 % af Salgsselskabets faktisk opnåede gennemsnitlige  

 salgspris pr. kg for det pågældende produkt i den  

 forudgående måned.
 Med tillæg af årsbonusen udgjorde  

 Produktionsselskabets betaling til Salgsselskabet således i alt hhv.  

 27.491.000 kr., 30.521.000 kr. og 19.488.000 kr., hvilke beløb var  

 fragået i den selvangivne indkomst for Produktionsselskabet.
Det fremgik videre af sagens oplysninger, at Koncernens  

 salg af fjerkræprodukter på det tyske marked skete igennem et  

 GmbH, hvis årlige omsætning udgjorde ca. 50 mio. kr.  

 Eneforhandlingsaftalen var indgået med Salgsselskabet.
Det fremgik dog  

 af aftalens pkt. 2, at det var Produktionsselskabet, der havde overdraget  

 salgsrettighederne.
GmbH'et købte fjerkræprodukterne af Koncernen  

 til normal udsalgspris med fradrag af rabat på 2 %. GmbH'et handlede i  

 eget navn og for egen regning og risiko.
Faktura på den enkelte  

 leverance blev således udstedt af Salgsselskabet/Produktionsselskabet  

 til GmbH'et for det fulde beløb.
En gang månedligt fremsendte  

 GmbH faktura til Salgsselskabet/Produktionsselskabet på rabatten af  

 forrige måneds salg.
Såfremt der opstod tab på debitorer i  

 Tyskland var disse forsikret op til 60 % af tabet.
Det resterende tab  

 på 40 % blev herefter fordelt med 15 % til GmbH og 25 % til  

 Salgsselskabet/Produktionsselskabet.
Forsikringen var tegnet af GmbH, men  

 blev betalt af Salgsselskabet/Produktionsselskabet.
Præmien udgjorde  

 1,2 promille af debitormassen.
Det var videre oplyst, at Koncernen benyttede sig af andre  

 eneforhandlere/eksportører.
Disse eksportørers omsætning  

 med Koncernen i 1994/95 udgjorde ca. 90 mio. kr.
Der forelå ikke  

 egentlige samarbejdsaftaler eller tilsvarende med eksportørerne, og  

 det var forklaret, at samhandlen skete på normale  

 leverandør/kundebetingelser.
For den ene eksportørs vedkommende  

 forelå der dog en eneforhandlingsaftale, i henhold til hvilken  

 selskabet havde eneforhandlingen af visse produkter i bl.a.
Malaysia.
Der var  

 ikke indgået en egentlig aftale om provisionssats el.lign, men  

 selskabet havde bekræftet, at man beregnede sig en avance på  

 disse produkter på netto ca. 4 % ekskl. fragt.
Den anden  

 eksportør havde bekræftet, at selskabet beregnede sig en avance  

 ved videresalg på ca. 6 % ekskl. fragt m.m.. Den tredje netto inklusive  

 fragt mens den sidste beregnede en avance på ca. 5 %, dog 7-8 %  

 på pølser.
 Den stedlige told- og skatteregion havde ved den  

 påklagede afgørelse fundet, at samarbejdsaftalen mellem  

 Produktionsselskabet og Salgsselskabet ikke var indgået på  

 sædvanlige markedsmæssige vilkår, idet Salgsselskabets  

 samlede salgsprovision bestående af den faste salgsprovision på 6  

 %/4 % med tillæg af årsbonus væsentligt oversteg den  

 salgsprovision, som en uafhængig salgsagent ville have opnået,  

 hvilket var tilskrevet det interessefællesskab, der bestod mellem de to  

 selskaber som følge af den sammenfaldende aktionærkreds.  

 På den baggrund havde regionen fundet det berettiget at gribe  

 korrigerende ind, jf. statsskattelovens §§ 4 og 6, således at  

 Produktionsselskabet alene havde fået fradragsret for den del af det  

 til Salgsselskabet overførte salgsvederlag, som en uafhængig  

 salgsagent ville have opnået, idet alene denne del var anset at  

 udgøre en fradragsberettiget driftsudgift.
Ved vurderingen af, hvilken salgsprovision en  

 uafhængig salgsagent ville have opnået, havde regionen taget  

 udgangspunkt i samarbejdsaftalen med GmbH, der var et af koncernen  

 uafhængigt selskab, hvorved det var bemærket, at der ikke var  

 afgørende forskel på de vilkår, hvorunder Salgsselskabet  

 og GmbH drev deres salgsvirksomheder.
Gmbh fik en salgsprovision på 2 %  

 af omsætningen.
Gmbh havde dog hverken fragtomkostninger,  

 lageromkostninger eller omkostninger til forrentning af varelager.
Der var  

 derfor ved sammenligningen korrigeret for disse udgifter, hvorefter  

 Produktionsselskabets fradragsberettigede salgsprovision var opgjort som 2 %  

 af Salgsselskabets omsætning tillagt Salgsselskabets faktiske udgifter  

 fragt, lageromkostninger, betaling for eneforhandlingsretten, konstaterede  

 tab på debitorer og forrentning af varelager.
 Ansættelsen for skatteåret 1994/95 var  

 herefter forhøjet med 6.793.000 kr. for skatteåret 1995/96 en  

 forhøjelse med 9.840.000 kr., mens der for skatteåret 1996/97  

 ikke var sket korrektion af Produktionsselskabets skattepligtige indkomst.  

 Regionen havde herom bemærket, at Produktionsselskabets indkomst som  

 udgangspunkt skulle nedsættes med yderligere fradragsberettiget  

 salgsvederlag på 1.656.000 kr., men da beløbet ikke var betalt,  

 var der ikke indrømmet fradrag herfor.
Regionen havde ved afgørelsen endvidere bl.a.  

 henset til, at hele risikoen lå i Produktionsselskabet, da  

 Salgsselskabet reelt ingen risiko havde, eftersom varelageret til stadighed  

 kun havde svaret til 1/2 måneds salg, og p.g.a. den fælles  

 aktionærkreds var det anset som utænkeligt, at  

 Produktionsselskabet ville opretholde en stor uændret produktion i  

 perioder med afsætningsvanskeligheder.
Produktionen ville således  

 blive tilpasset.
Endvidere var Salgsselskabet altid garanteret en provision  

 på 6 %, hvorfor der ingen risiko var.
Dette sås også  

 derved, at der aldrig havde været negativt driftsresultat i  

 Salgsselskabet.
Herudover var det bemærket, at Salgsselskabet de 7  

 seneste indkomstår havde haft det største resultat af den  

 ordinære drift af de to selskaber.
Set over de sidste 10  

 indkomstår udgjorde Salgsselskabets overskud i alt 66.535.000 kr., mens  

 Produktionsselskabets for samme periode kun udgjorde 29.885.000 kr., hvilket  

 ikke harmonerede med fordelingen af anlægsaktiver, hvor  

 Produktionsselskabet i de tre indkomstår havde anlægsaktiver for  

 hhv. 32.000.000 kr., 86.000.000 kr. og 175.000.000 kr., mens Salgsselskabet  

 alene havde anlægsaktiver for 3.-400.000 kr.
Vedrørende berettigelsen af at anvende GmbH-aftalen  

 som sammenligningsgrundlag havde regionen bemærket, at det vel var  

 Salgsselskabet, der havde indgået aftalen med GmbH, men at dette ikke i  

 sig selv bevirkede, at denne aftale ikke kunne anvendes som  

 sammenligningsgrundlag.
Dette skyldtes, at der var så stor  

 sammenblanding mellem Produktionsselskabet og Salgsselskabet, at det var  

 berettiget at bruge GmbH-aftalen som sammenligningsgrundlag.
Det var  

 således bl.a. i aftalens pkt. 1 anført, at det var "Fa.
A", der  

 overdrog eneforhandlingsretten, hvilket Salgsselskabet i øvrigt heller  

 ikke kunne, da rettighederne lå i Produktionsselskabet, og i  

 øvrigt ikke var fakturaer stilet til såvel Produktionsselskabet  

 som Salgsselskabet.
I andre forhold var sammenblandingen også synlig,  

 idet bl.a. fakturaer var påtrykt begge selskabers navn, ligesom  

 leverandører i nogen grad fakturerede Salgsselskabet, selv om udgiften  

 vedrørte Produktionsselskabet Endvidere var det tilsyneladende  

 tilfældigt, i hvilket selskab medarbejderne var ansat.
Derimod var  

 oplysningerne om de øvrige eksportørers avance ikke tillagt  

 betydning, da der ikke var fremlagt dokumentation, der udviste  

 provisionssatser m.v.
Regionen havde endvidere ved afgørelsen ansat det  

 selvangivne administrationsvederlag til 500.000 kr. for hvert af de to  

 skatteår 1994/95 og 1995/96, mens det var ansat til 1 mio. kr. for  

 skatteåret 1996/97. Produktionsselskabets indkomst var således  

 forhøjet med henholdsvis 200.000 kr., 200.000 kr. og 700.000 kr. for  

 de tre indkomstår.
Disse forhøjelser var ikke omfattet af klagen  

 til Landsskatteretten.
 Samtidig havde regionen anset den del af det til  

 Salgsselskabet overførte vederlag, der oversteg, hvad en  

 uafhængig salgsagent ville have fået, og som ikke var godkendt  

 som en fradragsberettiget driftsomkostning for Produktionsselskabet, for en  

 ikke- fradragsberettiget udlodning til de tre aktionærer, som herefter  

 var anset for at have indskudt beløbet i Salgsselskabet.  

 Forhøjelserne vedrørende administrationsvederlaget var  

 ligeledes anset som udlodning til aktionærerne.
Der var herved bl.a. nærmere henset til, at de  

 midler, der overførtes fra Produktionsselskabet til Salgsselskabet  

 reelt var bragt i kreditorly, idet langt den største risiko lå i  

 Produktionsselskabet som følge af, at dette selskab ejede hele  

 produktionsapparatet.
Denne overførsel af større midler fra  

 Produktionsselskabet til Salgsselskabet, end den eksisterende samhandel kunne  

 begrunde, indeholdt et skjult generationsskifte, idet de to sønner  

 ejede en større procentuel andel af moderselskabet G ApS, der ejede  

 Salgsselskabet, end af Produktionsselskabet.
 Selskabets advokat havde over for Landsskatteretten  

 nedlagt påstand om godkendelse af den selvangivne indkomst  

 vedrørende det påklagede punkt.
Til støtte herfor havde advokaten i første  

 række gjort gældende, at det måtte anses for tvivlsomt, om  

 arms length-princippet havde hjemmel i intern dansk skatteret, og om  

 myndighederne i det hele taget kunne foretage en korrektion, hvorved man  

 fastslog, hvor meget et selskab højst måtte tjene som  

 salgsagent, når der ikke i øvrigt var tale om omgåelse  

 eller skatteunddragelse.
Dette måtte i hvert fald stå klart efter  

 Højesterets dom i TfS 1998.199, hvor det blev fastslået, at der  

 ikke i statsskattelovens § 4 var hjemmel til at beskatte en fiktiv  

 indtægt.
Jan Pedersen havde i bogen Transfer Pricing endvidere  

 anført, at det måtte anses udelukket at beskatte en fiktiv  

 avance ved internoverdragelser, og at der ikke af statsskattelovens § 4-6  

 gjaldt et almindeligt transfer pricing princip.
Man kunne altså ikke  

 foretage en beskatning af en indtægt, der ikke havde været  

 der.
Selv hvis man antog, at der var hjemmel til at korrigere  

 handelsvilkårene i et tilfælde, hvor der - som i denne sag - ikke  

 var tale om skatteunddragelse - måtte det under alle  

 omstændigheder være skattemyndighederne, der havde bevisbyrden  

 for, at indkomstforvridning havde fundet sted.
Det var ikke påvist af  

 myndighederne, at handelsaktiviteterne i Salgsselskabet ikke var  

 ligeværdige med de aktiviteter, der fandt sted i Produktionsselskabet.  

 Markedsføring og salg var efter en almindelig forretningsmæssig  

 vurdering fuldt ligestillet med produktionen.
Hertil kom, at der ikke forelå sammenfaldende  

 interesser mellem aktionærerne, hvorfor der ikke havde været  

 nogen begrundelse for at lave et skjult generationsskifte med  

 overførsel af midler til de to sønner.
B havde således  

 tre andre børn, der ikke deltog i Koncernens drift, i forhold til  

 hvilke hun havde andre interesser end at begunstige de to sønner.
 I anden række havde advokaten gjort gældende,  

 at det klagende selskab under alle omstændigheder havde en  

 retsbeskyttet forventning om, at samarbejdsaftalen blev lagt til grund ved  

 beregningen af det fradragsberettigede vederlag til Salgsselskabet.
Skattemyndighederne havde således siden 1981  

 været bekendt med samarbejdsaftalen, da amtsskatteinspektoratet da  

 foretog en ligning af selskabet bl.a. vedrørende  

 varelageropgørelsen, hvorunder myndighederne blev bekendt med  

 samarbejdsaftalen, uden at dette gav anledning til bemærkninger.  

 Advokaten havde henvist til bl.a. skrivelse af 18/8 1981, der var fremlagt i  

 sagen.
Myndighederne krævede herunder regnskabsåret omlagt for  

 Salgsselskabet "som følge af den meget tætte forbindelse mellem  

 (Produktionsselskabet) og (Salgsselskabet)". Man var endvidere inde på  

 betydningen af den daværende provision på 6 1/2 % for  

 værdiansættelsen af lageret i Salgsselskabet, ligesom retten til  

 bonus vurderedes som en slags overskudsandel.
Det var de samme faktiske  

 omstændigheder, der nu førte til, at regionen mente, at der  

 kunne gribes korrigerende ind i samhandelsbetingelserne.
Sammenfattende havde  

 advokaten bemærket, at skattemyndighederne havde haft kendskab til  

 samtlige faktiske, relevante forhold, og amtsskatteinspektoratet tog i sin  

 sagsbehandling i 1981 forudsætningsvis stilling til det  

 spørgsmål, som regionen nu havde afgjort.
Der var hertil henvist  

 til Højesterets dom i TfS 1997.100.
Advokaten havde videre gjort gældende, at aftalen  

 med GmbH ikke var sammenlignelig og dermed irrelevant, idet GmbH alene stod  

 som den lokale agent, mens Salgsselskabet foretog den overordnede styring af  

 det tyske marked, samt alle markeder overhovedet.
Salgsselskabet fastsatte  

 tillige prispolitikken og forestod markedsføring m.v.
I øvrigt  

 var aftalen med GmbH slet ikke indgået med Produktionsselskabet, men  

 med Salgsselskabet.
Forskellen bestod i øvrigt i, at GmbH ikke fik  

 bonus, hvortil kom, at det var Salgsselskabet, der bestemt salgsprisen.
Det  

 var også Salgsselskabet, der havde den største kreditrisiko.  

 Herudover var der de af regionen anførte forhold omkring lager  

 m.v.
 Endelig skulle man være opmærksom på, at  

 der var store prisforskelle på de enkelte aftagerlande, hvilket bl.a.  

 hang sammen med de forskellige produkter og forskellige krav til behandlingen  

 af dyrene m.v.
Vedrørende Salgsselskabets risiko havde advokaten  

 anført, at det ikke var korrekt, at selskabet ikke havde en reel  

 risiko.
Regionens risikovurdering i relation til varelageret var ikke  

 relevant.
Den forretningsmæssige risiko for Koncernen var ikke knyttet  

 dertil, men til risikoen for svigtende afsætningsmuligheder, både  

 i relation til de respektive markeders evne til at aftage produkterne samt  

 prisfastsættelsen af disse.
Virksomhedernes produkter var undergivet  

 betydelige prisvariationer.
Forholdet var f.eks. det, at det for såvel  

 Produktionsselskabet som Salgsselskabet ville være  

 ødelæggende, om gennemsnitsprisen pr. kg alene var som ved  

 salget gennem eksportører 9,50 kr. pr. kg, og det fremgik også  

 af de fremlagte oversigter, at blot en prissvingning på 1,00 kr. pr. kg  

 ville betyde 35 mio. kr. i dækningsbidrag.
Det var derfor en  

 afgørende fejlvurdering, når regionen f.eks. var af den  

 opfattelse, at Salgsselskabet ikke havde mulighed for at bestemme prisen  

 på produkterne, da netop denne mulighed var helt afgørende for  

 indtjeningsevnen i såvel Salgsselskabet som Produktionsselskabet.
 Advokaten havde som sammenligningsgrundlag i stedet  

 henvist til de fremlagte erklæringer fra de 4 eksterne  

 eksportører, der alle havde opereret med større avancer end  

 GmbH.
Advokaten havde endelig påpeget, at regionens  

 ændrede opfattelse alene måtte skyldtes den omstændighed,  

 at der var købt et underskudsselskab.
Advokaten havde dog hertil  

 bemærket, at samarbejdsaftalen havde været gældende  

 længe før købet af underskudsselskaberne.
 Landsskatteretten udtalte:
Med hensyn til det påberåbte  

 forventningsprincip bemærkede retten, at det - for at der kunne  

 være skabt en retsbeskyttet forventning hos en skatteyder - som  

 udgangspunkt måtte være en betingelse, at der gennem en positiv  

 tilkendegivelse fra skattemyndighederne var skabt en forventning om indholdet  

 af den fremtidige skatteansættelse.
Det måtte herunder  

 kræves, at skattemyndighedens tilkendegivelse var afgivet på et  

 fuldstændigt og korrekt faktisk grundlag, som ikke var ændret i  

 mellemtiden.
Herudover var det af betydning, at skatteyderen havde foretaget  

 handlinger i tillid til rigtigheden af tilkendegivelsen eller dog indrettet  

 sig herefter og ikke senere havde mulighed for at ændre denne  

 handlemåde.
Det var tillige en betingelse, at myndighedens  

 tilkendegivelse ikke var klart uoverensstemmende med skattelovgivningen.  

 Endelig måtte der tages hensyn til de overordnede myndigheders  

 revisionsmæssige beføjelser.
Retten fandt ikke, at selskabet ved ligningen af  

 selskabets indkomst i 1981/82 havde opnået en retsbeskyttet forventning  

 om, at samhandelsaftalens vilkår ved fremtidige  

 indkomstansættelser ville kunne lægges uprøvet til grund.  

 Retten nærede herunder betænkeligheder ved at fastslå, at  

 der i det hele taget blev afgivet en egentlig tilkendegivelse  

 vedrørende provisions- og bonusbestemmelsen af det daværende  

 amtsskatteinspektorat.
Hertil kom, at de faktiske forhold under alle  

 omstændigheder var ændret i et ikke ubetydeligt omfang i  

 mellemtiden, idet aftalens bonusbestemmelser var blevet ændret til en  

 bonus på 4 % af Produktionsselskabets overskud før skat, hvor  

 den i 1981 alene var på 5% for den del af omsætningen fra  

 Produktionsselskabet, der oversteg 50 mio. kr., dog med den  

 begrænsning, at de 5 % forudsatte en dækningsgrad i  

 Produktionsselskabet på 10 %, og således at bonussatsen blev  

 ændret tilsvarende, såfremt dækningsgraden var  

 større eller mindre end 10 %.
Retten bemærkede herefter, at det fulgte af de  

 almindelige skatteretlige principper indeholdt i statsskattelovens §§ 4-6, at  

 en skattepligtig skulle beskattes af alle sine egne indtægter, ligesom  

 der kun var fradrag for de udgifter, der knyttede sig til den skattepligtiges  

 løbende indtægtserhvervelse.
Såfremt der blev foretaget  

 transaktioner mellem to interesseforbundne parter, der ikke var foretaget  

 på armlængde vilkår, dvs. vilkår som ville være  

 aftalt med en uafhængig tredjemand, og der således var sket  

 overførsel af indtægt fra et skattesubjekt til et andet, ville  

 skattemyndighederne ved opgørelsen af den skattepligtige indkomst med  

 hjemmel i statsskattelovens §§ 4-6 kunne korrigere herfor.
 Retten fandt, at den mellem Produktionsselskabet og  

 Salgsselskabet aftalte provisionsbestemmelse sammenholdt med den faste  

 provisionsbetaling, hvorved Salgsselskabet under alle omstændigheder  

 var garanteret et overskud, afveg væsentligt fra, hvad der måtte  

 være aftalt med en uafhængig salgsagent, hvorfor aftalen ikke var  

 forretningsmæssigt begrundet, men alene et udslag af  

 aktionærernes sammenfaldende interesser.
 De erlagte bonusbeløb var således ikke  

 fradragsberettigede driftsomkostninger efter statsskattelovens § 6 a, men i  

 stedet ikke- fradragsberettigede tilskud til Salgsselskabet.
 Den påklagede ansættelse blev  

 forhøjet.
-o-o-o-o- 621-1822-747 (Moder) Vedrørende faktum henvises til selskabets sag foran.
 I kendelsen hed det bl.a.:
Regionen havde anset den del af det til salgsselskabet overførte  

 vederlag, der oversteg, hvad en uafhængig salgsagent ville have  

 fået, og som ikke var godkendt som en fradragsberettiget  

 driftsomkostning for Produktionsselskabet for en ikke-fradragsberettiget  

 udlodning til de tre aktionærer, som herefter var anset for at have  

 indskudt beløbet i Salgsselskabet.
Klagerens aktieindkomst var  

 således ved den påklagede afgørelse forhøjet med  

 henholdsvis 1.447.551 kr. og 2.078.280 kr. svarende til klagerens andel (20,7  

 %) af de fra Produktionsselskabet til Salgsselskabet overførte  

 beløb.
Der var ved den foretagne udlodningsbeskatning nærmere henset til,  

 at beløbet var overført til Salgsselskabet, uden at dette kunne  

 begrundes forretningsmæssigt, dvs, at det hverken kunne anses for  

 begrundet i den eksisterende samhandel eller på anden måde kunne  

 begrundes forretningsmæssigt, hvorfor overførslen ikke kunne  

 anses for at være sket til varetagelse af Produktionsselskabets egne  

 interesser.
Overførslen var derfor fundet udelukkende at være  

 sket i kraft af aktionærernes bestemmende indflydelse, og måtte  

 som sådan anses for at være sket som en varetagelse af disses  

 interesser.
Det var ikke fundet af betydning, at beløbene ikke fysisk  

 havde passeret aktionærernes økonomi.
Regionen havde vedrørende udlodningsspørgsmålet ved  

 ansættelsen af Produktionsselskabets indkomst tillige bemærket,  

 at de midler, der overførtes fra Produktionsselskabet til  

 Salgsselskabet reelt var bragt i kreditorly, idet langt den største  

 risiko lå i Produktionsselskabet som følge af, at dette selskab  

 ejede hele produktionsapparatet.
Denne overførsel af større  

 midler fra Produktionsselskabet til Salgsselskabet, end den eksisterende  

 samhandel kunne begrunde, indeholdt et skjult generationsskifte, idet de to  

 sønner ejede en større procentuel andel af moderselskabet G  

 ApS, der ejede Salgsselskabet, end af Produktionsselskabet.
Regionen havde  

 herom yderligere bemærket, at dette sidstnævnte forhold indeholdt  

 en formueoverførsel fra klageren til de to sønner, hvilket  

 måtte anses som gaveafgiftspligtigt.
Regionen havde dog  

 efterfølgende besluttet ikke at rejse gaveafgiftssager.
 Klagerens advokat havde over for Landsskatteretten nedlagt påstand  

 om godkendelse af den selvangivne aktieindkomst.
Til støtte for den nedlagte påstand vedrørende  

 udlodningsbeskatningen havde advokaten - for det tilfælde, at  

 Landsskatteretten måtte nå til, at der kunne og skulle ske  

 korrektion i samhandelspriserne mellem de to selskabet - gjort  

 gældende, at der ikke var hjemmel til at foretage en  

 udlodningsbeskatning af de tre aktionærer.
Det var således et  

 entydigt krav, at den enkelte aktionær skulle have skaffet sig fordele  

 på selskabets bekostning.
Endvidere havde advokaten bemærket, at det byggede på en  

 fiktion at antage, at midlerne var udloddet til aktionærerne fra det  

 ene selskab og herefter indskudt i det andet, idet der var bortset fra de  

 faktiske, økonomiske realiteter.
Det var således notorisk, at  

 Produktionsselskabet og Salgsselskabet var to juridiske personer, der begge  

 havde interesse-, påtale- og dispositionssubjektivitet.
Alle  

 samhandelsaftalerne fra den første til de nuværende var da  

 også indgået mellem to aktieselskaber, uden at  

 aktionærkredsen var involveret.
Det var endvidere notorisk, at de  

 handlende subjekter havde været aktieselskaberne, ligesom  

 interessesubjekterne var selskaberne selv, der også alene var  

 påtaleberettigede.
De civilretlige realiteter var afgørende i skatteretlig henseende.  

 De viste nemlig, at dersom regionen havde ret i, at indkomstforvridning havde  

 fundet sted ved overførsel af midler fra Produktionsselskabet til  

 Salgsselskabet, skyldtes dette alene disse to selskabers dispositioner  

 indbyrdes, ikke aktionærernes dispositioner.
Derfor kunne det  

 også konstateres, at den enkelte aktionær ikke ved  

 dispositionerne havde opnået nogen personlig fordel, idet den indirekte  

 konsekvens, at selskabernes indbyrdes dispositioner måtte have  

 betydning for aktiekursen var da heller ikke omfattet af ligningslovens § 16  

 A.
 Ved at læse Ligningsvejledningen om maskeret udlodning var det i  

 øvrigt helt karakteristisk, at ikke et tilfælde var omtalt, der  

 omhandlede et tilfælde som det foreliggende.
 Landsskatteretten udtalte:
 Ved kendelse samtidig med denne havde retten truffet afgørelse i  

 sagen vedrørende Produktionsselskabet, hvorefter selskabet ikke havde  

 fået godkendt fradrag for de til Salgsselskabet betalte  

 bonusbeløb, i alt henholdsvis 8.736.000 kr. og 11.949.000 kr., idet  

 betalingerne var anset som ikke-fradragsberettigede tilskud til  

 Salgsselskabet.
Retten bemærkede, at klageren - henset til de forskellige ejerandele  

 i de to selskaber - reelt og indirekte havde begunstiget de to sønner  

 svarende til forskellen mellem klagerens ejerandel i Produktionsselskabet  

 på 20,7 % og ejerandelen i Salgsselskabet på 9,7 % eller med 11 %  

 af de overførte beløb.
Retten fandt herefter, at denne del af  

 de overførte beløb, henholdsvis 960.960 kr. og 1.414.390 kr.,  

 der således var en begunstigelse af sønnerne, var maskeret  

 udlodning for klageren, jf. ligningslovens § 16 A.
 Den påklagede afgørelse blev ændret i overensstemmelse  

 hermed.
-o-o-o-o- 621-1822-748 (søn) Vedrørende faktum henvises til selskabets sag  

 foran.
 I denne sag, der vedrørte sønnen,  

 forhøjede den stedlige told- og skatteregion klagerens aktieindkomst  

 med henholdsvis 2.804.193 kr. og 4.026.040 kr. svarende til dennes andel  

 (40,1 %) af de fra Produktionsselskabet til Salgsselskabet overførte  

 beløb, der således blev anset som maskeret udlodning, jf.  

 ligningslovens § 16 A.
 Ved kendelse samtidig med denne har retten endvidere  

 truffet afgørelse i sagen vedrørende klagerens moder, hvorefter  

 hun beskattes som maskeret udlodning af et beløb svarende til  

 forskellen mellem hendes ejerandel i de to selskaber, i alt 11 % af de  

 overførte beløb, idet Landsskatteretten fandt, at hun derved  

 reelt og indirekte havde begunstiget sønnerne, herunder klageren, med  

 denne forskel.
Retten fandt imidlertid ikke, at der i denne sag var  

 grundlag for at opretholde den af regionen foretagne udlodningsbeskatning af  

 klageren, idet der herved blev henset til, at det var moderen, der havde  

 foretaget begunstigelsen direkte over for selskabet, og ikke direkte over for  

 sønnerne.
Dette forhold påvirkede ikke sønnernes  

 indkomst, ligesom retten nærede betænkelighed ved at  

 fastslå, at sønnerne ved overførslen af deres andel havde  

 modtaget en indkomstskattepligtig udlodning.
 Den påklagede afgørelse blev ændret i  

 overensstemmelse hermed.
