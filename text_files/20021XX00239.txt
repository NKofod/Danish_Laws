Skriftlig fremsættelse (29. januar  

 2003) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om forbud mod  

 forskelsbehandling på arbejdsmarkedet m.v.
(Lovforslag nr.
L 152).
 Forslagets formål er at gennemføre dele af  

 Rådets direktiv 2000/43/EØF om princippet om ligebehandling af  

 alle uanset race eller etnisk oprindelse for så vidt angår  

 forholdene på arbejdsmarkedet, og dele af Rådets direktiv  

 2000/78/EØF om generelle rammebestemmelser om ligebehandling med  

 hensyn til beskæftigelse og erhverv i dansk ret.
 Med lovforslaget indføres et nyt  

 diskriminationskriterium i loven, således at der fremover ikke må  

 forskelsbehandles på grund af tro.
Lovforslaget lovfæster endvidere  

 forskelsbehandlingsbegrebet.
Lovfæstelsen er i overensstemmelse med den  

 hidtidige forståelse af begrebet, idet det dog præciseres, at  

 chikane skal betragtes som forskelsbehandling og at en instruktion om at  

 forskelsbehandle ligeledes skal betragtes som forskelsbehandling.
 Med lovforslaget udvides lovens forbud mod  

 forskelsbehandling til også at omfatte arbejdsgiver- og  

 lønmodtagerorganisationers optagelse af medlemmer og tildeling af  

 medlemsfordele.
 Yderligere indebærer lovforslaget en  

 lovfæstelse af proportionalitetsprincippet.
Endelig indføres der med lovforslaget delt  

 bevisbyrde i alle sager om forskelsbehandling, hvorefter lønmodtageren  

 i en konkret tvist vil skulle fremføre de faktiske  

 omstændigheder, der giver anledning til at formode, at der er tale om  

 direkte eller indirekte forskelsbehandling.
Herefter påhviler det  

 arbejdsgiveren at bevise, at ligebehandlingsprincippet ikke er blevet  

 krænket.
 Forslaget forventes ikke at have nogen væsentlige  

 økonomiske konsekvenser for erhvervslivet.
 Lovforslaget træder i kraft den 1. juli 2003.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
