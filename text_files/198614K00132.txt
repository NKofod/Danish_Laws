Nr BTL 132 Betænkning over Forslag til lov om ændring af lov om forskellige  

 forbrugsafgifter (Ændret afgift af mindre farvefjernsynsmodtagere)   

 Nr L 132 1986-87, 1. samling Blad nr 354 Afgivet af skatte- og afgiftsudvalget Afgivet: 19861212 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
Udvalget har endvidere modtaget mundtlig og skriftlig henvendelse fra Foreningen af Fabrikanter og Importører af Elektriske Husholdningsapparater (FEHA).
Udvalget lægger vægt på det løfte, som ministeren for skatter og afgifter gav under lovforslagets 1. behandling, om nedsættelse af et ekspertudvalg, der skal belyse problemerne i forbindelse med grænsehandelen, og at resultaterne af udvalgets arbejde vil blive tilstillet udvalget.
Herefter indstiller et FLERTAL (udvalget med undtagelse af Socialistisk Folkepartis medlemmer) lovforslaget til VEDTAGELSE UÆNDRET.
Et MINDRETAL INDEN FOR FLERTALLET (Fremskridtspartiets medlem af udvalget) ønsker at udtale følgende:
Det høje danske afgiftsniveau har lagt en bombe under det danske velfærdssystem, fordi hundredtusinder af danskere har henlagt deres indkøb til Vesttyskland.
Milliarder af kroner forsvinder ud af landet.
Danske butikker lukker på stribe.
Forholdene er kun at betegne som totalt uacceptable, hvilket Folketinget naturligvis bør ændre.
Den bedste løsning vil efter mindretallets opfattelse være, at den danske regering hurtigst muligt indleder og gennemfører forhandlinger med den vesttyske regering, således at Folketinget senest den 15. marts 1988 bliver præsenteret for et oplæg, der vare for vare anviser en tidsplan for tilnærmelse mellem de danske og de tyske forbrugsafgifter.
Skatteministerens forslag om at nedsætte et udvalg, der skal kulegrave problemerne, er dog efter mindretallets opfattelse kun at betegne som en syltekrukke, der skal lægge en dæmper på den retfærdige harme, der findes i befolkningen mod de urimeligheder, der foregår.
Alle Folketingets medlemmer ved, at grænsehandelsproblematikken kun kan løses ved, at de tårnhøje danske afgifter tilpasses Vesttysklands.
Jule- og påskepakken trak i modsat retning.
Derfor er det Folketingets pligt at gøre skaden god igen.
Under 1. behandling af lovforslaget betegnede skatteministeren forslaget om afgiftsnedsættelse for farvefjernsyn som et eksperiment.
Efter mindretallets opfattelse vil den foreslåede afgiftssænkning ikke give noget godt sammenligningsgrundlag, fordi prisforskellen mellem et mindre TV-apparat i Danmark og i Vesttyskland fortsat vil være på ca. 1.000 kr.
Vedrørende det provenutab, en hel eller delvis harmonisering af afgifterne vil koste, mener mindretallet, at dette yderligere er et argument for besparelser på de offentlige budgeter.
Et MINDRETAL (Socialistisk Folkepartis medlemmer af udvalget) vil redegøre for sin stilling til lovforslaget ved dettes 2.
 behandling.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER  

 SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.  

 JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.  

 TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
