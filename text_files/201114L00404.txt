Betænkning afgivet af Transportudvalget den 13. marts 2012 Betænkning over Forslag til lov om ændring af lov om havne (Udvidelse af forretningsmuligheder m.v.) [af transportministeren (Henrik Dam Kristensen)] 1. Ændringsforslag Der er stillet 22 ændringsforslag til lovforslaget.
Transportministeren har stillet ændringsforslag nr. 3-5, 7, 9, 11-13, 15, 17 og 19-22. Enhedslisten har stillet ændringsforslag nr. 1, 2, 6, 8, 10, 14, 16 og 18.
2. Udvalgsarbejdet Lovforslaget blev fremsat den 21. december 2011 og var til 1. behandling den 31. januar 2012. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 4 møder.
Høring Lovforslaget har inden fremsættelsen været sendt i høring.
Den 22. december 2011 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danmarks Skibsmæglerforening og ShipCargo.
 Transportministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 12 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, DF, RV, SF, LA og KF) indstiller lovforslaget til vedtagelse med de af transportministeren stillede ændringsforslag.
 Et mindretal i udvalget (EL) indstiller lovforslaget til vedtagelse med de af Enhedslisten stillede ændringsforslag.
Enhedslisten ønsker med de stillede ændringsforslag at få lovforslaget til i højere grad at leve op til hele formålet med lovforslaget: at give havnene udvidede forretningsmuligheder, som det blev foreslået af et enigt havnelovsudvalg.
Enhedslisten mener, at lovforslaget gør det unødigt besværligt og bureaukratisk for havnene at udnytte de nye muligheder, som gives i lovforslaget.
Enhedslisten konstaterer, at lovforslaget i for høj grad tager hensyn til en frygt for, at havnevirksomheder vil blive påført en ulige konkurrence fra havnene (havnemyndigheden), hvis ikke de »nye forretningsmuligheder« udskilles i særlige selskaber, der drives på markedsvilkår.
Enhedslisten finder frygten ubegrundet, al den stund at en havn ikke kan iværksætte aktiviteter (nye forretningsmuligheder) efter denne lov, hvis der på en given havn kan identificeres privat(e) aktør(er), der ønsker at drive en eventuel aktivitet.
Gennem annoncering hvert 5. år skal havnen endda gentage denne identifikationsproces.
Enhedslisten finder i øvrigt en periode på 5 år for kort, når der skal tages hensyn til eventuelle investeringers omfang og muligheden for at forrente disse.
Enhedslisten har derfor foreslået, at havnene kan fortsætte aktiviteter efter denne lov (nye forretningsmuligheder) i mindst 8 år.
Med ændringsforslag nr. 18 vil Enhedslisten tilkendegive, at Enhedslisten ikke ønsker at give de kommunale aktieselskabshavne mulighed for at investere i udenlandske havne.
Enhedslisten frygter, at dette kommer til at medføre mislykkede og dermed tabte investeringer uden nogen nyttevirkning for »hjemhavnen«.
Enhedslisten anser lovforslagets begrænsning af denne mulighed til 15 pct. af egenkapitalen for utilstrækkelig, men i øvrigt en indrømmelse af, at dette er en risikobetinget mulighed, som kan belaste »hjemhavnen« unødigt.
Enhedslisten ønsker via dette betænkningsbidrag at gøre opmærksom på, at Enhedslisten ikke bifalder lovforslagets tildeling af kompetence til transportministeren til at ophæve begrænsningerne i størrelsen af bestyrelseshonorarerne for medlemmer af havnebestyrelserne.
Enhedslisten er af den principielle opfattelse, at der kun skal udbetales honorar for tabt arbejdsfortjeneste.
Ved at »give honorarerne fri« vil man opleve en uforholdsmæssig stor stigning i honorarerne, som ikke kan relateres til en større arbejdsindsats.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) I det under nr. 3 foreslåede § 6 a, stk. 2, udgår 3. pkt.
[Forslaget om krav om udskillelse af udøvelse af aktiviteter og erhvervelse af arealer i et selvstændigt selskab udgår] 2) Det under nr. 3 foreslåede § 6 a, stk. 3, udgår.
[Konsekvens af ændringsforslag nr. 1] Af transportministeren, tiltrådt af et flertal (udvalget med undtagelse af EL):
 3) I det under nr. 7 foreslåede § 9, stk. 7, nr. 2, indsættes efter »aktører, der«: »på egen hånd«.
[Præcisering af betingelserne for havnens udøvelse af aktivitet] 4) Efter det under nr. 7 foreslåede § 9, stk. 7, indsættes som nyt stykke:
 »Stk. 8. Annonceringen efter stk. 7, nr. 2, skal indeholde følgende oplysninger:
1) Beskrivelse af aktiviteten, 2) kontaktoplysninger, 3) frist for modtagelse af skriftligt tilsagn efter stk. 9 og 4) adresse for modtagelse af skriftligt tilsagn efter stk. 9.« Stk. 8 bliver herefter stk. 9.
[Krav til indhold af annonce ved annoncering] 5) I det under nr. 7 foreslåede § 9, stk. 8, der bliver stk. 9, indsættes som 3. pkt.:
»Hvis der efter genannoncering er en privat aktør, der giver tilsagn om at ville udøve aktiviteten på markedsvilkår, skal havnen indstille aktiviteten.« [Havnens pligt til at indstille aktivitet efter genannoncering] Af et mindretal (EL):
 6) I det under nr. 7 foreslåede § 9, stk. 8, ændres »hvert 5. år« til: »hvert 8. år«.
[Ændring af tidsperiode] Af transportministeren, tiltrådt af et flertal (udvalget med undtagelse af EL):
 7) Efter det under nr. 7 foreslåede § 9, stk. 8, der bliver stk. 9, indsættes som nyt stykke:
»Stk. 10. Hvis der efter annoncering efter stk. 7, nr. 2, ikke er private aktører, som vil udøve aktiviteten efter stk. 6 alene, men en eller flere private aktører, som på markedsvilkår vil udøve aktiviteten i samarbejde med havnen, kan havnen ikke udøve aktiviteten alene.
Er der ingen private aktører, der vil udøve aktiviteten alene, men flere private aktører, som på markedsvilkår vil udøve aktiviteten i samarbejde med havnen, kan havnen vælge at samarbejde med en eller flere af de private aktører.
Havnen opstiller i det i 2. pkt. nævnte tilfælde kriterier til brug for udvælgelsen af den eller de aktører, som havnen vil samarbejde med.« Stk. 9 bliver herefter stk. 11.
[Forslag vedrørende private aktører, der vil samarbejde med havnen] Af et mindretal (EL):
 8) Det under nr. 7 foreslåede § 9, stk. 9, affattes således:
»Stk. 9. Havnen fører selvstændigt regnskab for aktiviteter, der udøves som nævnt i stk. 6. Hvis disse aktiviteter i 5 på hinanden følgende år udviser negativt driftsresultat efter renter, men før afskrivninger, skal aktiviteten ophøre.« [Regler for havnens aktiviteter som nævnt i stk. 6] Af transportministeren, tiltrådt af et flertal (udvalget med undtagelse af EL):
 9) Det under nr. 7 foreslåede § 9, stk. 10, udgår.
[Forslag om bortfald af forpligtelsen til at indstille en aktivitet i perioden mellem annonceringer] Af et mindretal (EL):
 10) Efter nr. 8 indsættes som nyt nummer:
 »01. I § 9, stk. 11, der bliver stk. 14, indsættes efter 1. pkt.:
»Fastsættelsen af disse regler skal udelukkende baseres på dokumenteret tabt arbejdsfortjeneste.«« [Fastholdelse af vederlag og udgiftsgodtgørelse baseret på dokumenteret tabt arbejdsfortjeneste] Af transportministeren, tiltrådt af et flertal (udvalget med undtagelse af EL):
 11) I det under nr. 12 foreslåede § 10, stk. 5, nr. 2, indsættes efter »aktør, der«: »på egen hånd«.
[Præcisering af betingelserne for havnens udøvelse af aktivitet] 12) Efter det under nr. 12 foreslåede § 10, stk. 5, indsættes som nyt stykke:
 »Stk. 6. Annonceringen efter stk. 5, nr. 2, skal indeholde følgende oplysninger:
1) Beskrivelse af aktiviteten, 2) kontaktoplysninger, 3) frist for modtagelse af skriftligt tilsagn efter stk. 7 og 4) adresse for modtagelse af skriftligt tilsagn efter stk. 7.« Stk. 6 bliver herefter stk. 7.
[Krav til indhold af annonce ved annoncering] 13) I det under nr. 12 foreslåede § 10, stk. 6, der bliver stk. 7, indsættes som 3. pkt.:
»Hvis der efter genannoncering er en privat aktør, der giver tilsagn om at ville udøve aktiviteten på markedsvilkår, skal havnen indstille aktiviteten.« [Havnens pligt til at indstille aktivitet efter genannoncering] Af et mindretal (EL):
 14) I det under nr. 12 foreslåede § 10, stk. 6, ændres »hvert 5. år« til: »hvert 8. år«.
[Ændring af tidsperiode] Af transportministeren, tiltrådt af et flertal (udvalget med undtagelse af EL):
 15) Efter det under nr. 12 foreslåede § 10, stk. 6, der bliver stk. 7, indsættes som nyt stykke:
»Stk. 8. Hvis der efter annoncering efter stk. 5, nr. 2, ikke er private aktører, som på markedsvilkår vil udøve aktiviteten efter stk. 4 alene, men en eller flere private aktører, som på markedsvilkår vil udøve aktiviteten i et selskab med havnen, kan havnen ikke udøve aktiviteten alene.
Er der ingen private aktører, der vil udøve aktiviteten alene, men flere private aktører, som på markedsvilkår vil udøve aktiviteten i et selskab med havnen, kan havnen vælge at danne et selskab med en eller flere af de private aktører.
Havnen opstiller i det i 2. pkt. nævnte tilfælde kriterier til brug for udvælgelsen.« Stk. 7 bliver herefter stk. 9.
[Forslag vedrørende flere private aktører, der vil samarbejde med havnen] Af et mindretal (EL):
 16) Det under nr. 12 foreslåede § 10, stk. 7, udgår.
 Stk. 8 bliver herefter stk. 7.
[Forslaget om krav om udskillelse af udøvelse af aktiviteter og erhvervelse af arealer i et selvstændigt selskab udgår] Af transportministeren, tiltrådt af et flertal (udvalget med undtagelse af EL):
 17) Det under nr. 12 foreslåede § 10, stk. 8, der bliver stk. 10, udgår.
 Stk. 9 bliver herefter stk. 10.
[Forslag om bortfald af forpligtelsen til at indstille en aktivitet i perioden mellem annonceringer] Af et mindretal (EL):
 18) Det under nr. 12 foreslåede § 10, stk. 9, udgår.
[Havnens mulighed for at investere i udenlandske havne udgår] Af transportministeren, tiltrådt af et flertal (udvalget med undtagelse af EL):
 19) Efter nr. 15 indsættes som nyt nummer:
»02. I § 20 indsættes to steder efter »§ 9, stk. 5«: »og 6«.« [Korrektion af lovtekniske grunde] Til § 2 20) Teksten »Klage over forvaltning af en havn indgivet før denne lovs ikrafttrædelse behandles i henhold til de hidtil gældende klagebestemmelser.« udgår.
[Korrektion af lovtekniske grunde] 21) Nr. 1 udgår.
[Konsekvens af ændringsforslag nr. 19] Ny paragraf 22) Efter § 2 indsættes som ny paragraf:
»§ 01 Klage over forvaltningen af en havn indgivet før denne lovs ikrafttræden behandles i henhold til de hidtil gældende klagebestemmelser.« [Konsekvens af ændringsforslag nr. 20] Bemærkninger Til nr. 1, 2, 6, 8, 10, 14, 16 og 18 Ad nr. 1, 2, 8 og 16 Det foreslås med ændringsforslagene, at kravet om udskillelse af udøvelse af aktiviteter efter § 9, stk. 6, og § 10, stk. 4, i et selvstændigt skattepligtigt selskab med begrænset ansvar, som drives på markedsvilkår og i overensstemmelse med selskabsloven, udgår.
I stedet foreslås det, at havnen fører selvstændigt regnskab for aktiviteter, der skal annonceres.
Ad nr. 6 og 14 Det foreslås med ændringsforslagene, at tidsperioden mellem annonceringer udvides fra 5 til 8 år.
Ad nr. 10 Det foreslås med ændringsforslaget, at transportministeren ikke som beskrevet i bemærkningerne til lovforslaget kan foretage justeringer i bekendtgørelsen vedrørende aflønning af bestyrelsesmedlemmer i havnene, således at Havnelovsudvalgets anbefalinger om afskaffelse af begrænsningerne for aflønninger af bestyrelsesmedlemmer uanset havnens organisationsform ikke imødekommes.
Ad nr. 18 Det foreslås med ændringsforslaget, at havnens mulighed for at kunne investere op til 15 pct. af selskabets egenkapital i udenlandske havne udgår.
Til nr. 3-5, 7, 9, 11-13, 15, 17 og 19-22 Baggrunden for ændringsforslagene I forbindelse med det fremsatte lovforslag L 62, forslag til lov om ændring af lov om havne, er der peget på et behov for justeringer af hensyn til branchens mulighed for at indgå i langsigtede investeringer.
Transportministeriet fremsætter derfor disse ændringsforslag, som skal sikre et bedre investerings-klima i forbindelse med udnyttelse af de udvidede forretningsmuligheder, som havnene til gavn for deres brugere får mulighed for at varetage i medfør af det fremsatte lovforslag L 62.
Transportministeriet skal i forlængelse heraf bemærke, at ministeriet, såfremt lovforslaget vedtages, senest i 2015 vil gennemføre en evaluering af de udvidede forretningsmuligheder for både kommunale selvstyrehavne og kommunale aktieselskabshavne.
Evalueringen skal bl.a. foretages med henblik på at kunne vurdere, om de øgede forretningsmuligheder har været til gavn for havnen og havnens brugere, sådan som det er intentionen med dette lovforslag.
Danske Havne og DI Transport har tilkendegivet, at de, såfremt loven vedtages, løbende vil indhente oplysninger fra deres medlemmer om anvendelsen af de nye forretningsmuligheder, herunder hvor mange aktiviteter der er blevet annonceret, og hvor mange af disse der efter annoncering varetages af havnene selv.
Oplysningerne vil blive offentliggjort på organisationernes hjemmesider og vil blive inddraget i evalueringen af de udvidede forretningsmuligheder.
Kommissionen forventes i løbet af 2012-2013 at komme med et udspil til en ny havnepakke.
Evalueringen vil ligeledes inddrage relevante aspekter i forhold til denne havnepakke.
Redegørelse for hovedlinjerne i ændringsforslagene Det centrale i ændringsforslagene er, at havne ikke skal indstille en påbegyndt aktivitet, hvis der er en privat aktør, der før genannoncering vil udøve aktiviteten.
I en situation, hvor havnen har annonceret efter aktører, hvor der ikke har været interesserede private aktører, og hvor havnen derfor selv har påbegyndt aktiviteten, kan havnen således udøve aktiviteten i en 5-årig periode, uanset om der i løbet af den 5-årige periode er private aktører, der tilkendegiver, at de vil udøve aktiviteten.
 Med ændringsforslagene foreslås det i overensstemmelse hermed, at § 9, stk. 10, og § 10, stk. 8, i forslag til lov om ændring af lov om havne, L 62, udgår.
Baggrunden herfor er, at havne og eventuelle interesserede private aktører og virksomheder ikke forventes at ville investere i et selskab og en aktivitet, hvis havnen havde pligt til at indstille aktiviteten og udtræde af selskabet, såfremt en privat aktør på et hvilket som helst tidspunkt kunne meddele, at man ønskede at udøve aktiviteten i den pågældende havn.
Derfor skabes der med ændringsforslaget sikkerhed for, at havnen kan udøve aktiviteten i en 5-årig periode, inden der kan opstå et krav om, at havnen skal afvikle aktiviteten.
 Derudover foreslås det med ændringsforslagene, at havnen, hvis der i forbindelse med genannoncering, dvs. efter den 5-årige periode, er en privat aktør, der giver tilsagn om at ville udøve aktiviteten på markedsvilkår, skal indstille aktiviteten.
 Havnen bør derfor forberede og påbegynde genannonceringen i så god tid, at havnen kan indstille aktiviteten, såfremt der i forbindelse med genannonceringen er private aktører, der giver tilsagn om at ville udøve aktiviteten på markedsvilkår.
 Ændringsforslagene indeholder endvidere en præcisering af, hvilke oplysninger havnenes annonceringer skal indeholde.
Det præciseres også i ændringsforslagene, at havnen ikke kan udøve aktiviteten alene eller i samarbejde med andre, hvis der er en eller flere private aktører, som på egen hånd vil udøve aktiviteten på markedsvilkår.
En sådan privat aktør vil således have fortrinsret.
Herudover præciseres det, at havnen, hvis der ikke er private aktører, der vil udøve en aktivitet på egen hånd, men kun private aktører, der vil samarbejde med havnen om aktiviteten, ikke kan udøve aktiviteten alene.
Såfremt der er flere private aktører, som vil samarbejde med havnen, skal havnen opstille og synliggøre, hvilke kriterier de private aktører vælges efter.
 Ændringsforslagene gælder, både for så vidt angår kommunale selvstyrehavne og helt eller delvis kommunalt ejede aktieselskabshavne.
 Ændringsforslagene indeholder derudover mindre ændringer af lovteknisk karakter.
Økonomiske og administrative konsekvenser for det offentlige Ændringsforslagene har ingen økonomiske eller administrative konsekvenser for det offentlige.
 Økonomiske og administrative konsekvenser for erhvervslivet.
Ændringsforslagene vurderes at styrke havnenes effektivitet og understøtte havnenes muligheder for at sikre en optimal service for havnenes brugere.
Et bedre investeringsklima i havnene vil overordnet være til gavn for transporterhvervene. Ændringsforslagene kan således være med til at understøtte erhvervslivets indtjeningsmuligheder.
 Økonomiske og administrative konsekvenser for borgerne.
 Ændringsforslagene har ingen økonomiske eller administrative konsekvenser for borgerne.
 Miljømæssige konsekvenser.
 Ændringsforslagene har ingen miljømæssige konsekvenser.
 Forhold til EU-retten.
 Ændringsforslagene indeholder ikke nye EU-retlige aspekter i forhold til gældende lovgivning.
Ad nr. 3 Ændringsforslaget indebærer en præcisering af betingelserne for havnens udøvelse af aktivitet.
Dette indebærer, at havnen således kun kan udøve en aktivitet alene eller i samarbejde med private aktører, såfremt der ikke efter annoncering kan identificeres en eller flere private aktører, der på egen hånd vil udøve aktiviteten på markedsvilkår.
Ad nr. 4 Det foreslås med ændringsforslaget, at der stilles krav om, at annonceringen skal indeholde en beskrivelse af aktiviteten.
Beskrivelsen skal være så fyldestgørende, at private aktører kan sammensætte et skriftligt tilsagn, der tager højde for aktivitetens konkrete karakter.
I henhold til § 9, stk. 8, nr. 3, skal fristen for det skriftlige tilsagn fremgå af annonceringen.
Fristen skal i medfør af ændringsforslagets § 9, stk. 9, være mindst 8 uger.
Ad nr. 5 Det foreslås med ændringsforslaget, at havnene efter genannoncering skal indstille aktiviteten, såfremt der er private aktører, der giver tilsagn om at udøve aktiviteten på markedsvilkår.
Dette indebærer, at havnene skal tilrettelægge aktiviteter efter § 9, stk. 6, på en måde, der gør det muligt at afvikle aktiviteten, såfremt der i forbindelse med en genannoncering melder sig en privat aktør, der giver skriftligt tilsagn om at ville overtage aktiviteten på markedsvilkår.
Ad nr. 7 Det foreslås med § 9, stk. 10, at præcisere havnens stilling i tilfælde, hvor der er en eller flere private aktører, der vil samarbejde med havnen og dermed ikke overtage aktiviteten fra havnen.
Dette indebærer, at havnen ikke kan udøve en aktivitet efter stk. 6 alene, hvis der efter annoncering viser sig at være en eller flere private aktører, som vil udøve aktiviteten på markedsvilkår i samarbejde med havnen.
Såfremt der er flere private aktører, som giver skriftligt tilsagn om at ville udøve aktiviteten i samarbejde med havnen, skal havnen til brug for udvælgelsen mellem aktørerne opstille og over for aktørerne synliggøre, hvilke kriterier havnen vil vælge samarbejdspartner efter.
Disse kriterier kan variere efter den pågældende aktivitet.
Eksempler på kriterier, som havnen kan inddrage, er pris, kvalitet, byggetid og påvirkning af miljøet.
Ad nr. 9 Det foreslås med ændringsforslaget at lade bestemmelsen udgå.
Dette indebærer, at havnen i den 5-årige periode mellem annonceringer ikke er forpligtet til at indstille sin aktivitet.
 Der henvises i øvrigt til de almindelige bemærkninger.
Ad nr. 11-13, 15 og 17 Ændringsforslag nr. 3-5, 7 og 9 gælder ligeledes for helt eller delvis kommunalt ejede aktieselskabshavne.
Der henvises på den baggrund til bemærkningerne til nr. 3-5, 7 og 9.
Ad nr. 19-22 Det foreslås at flytte bestemmelserne af lovtekniske årsager.
Bestemmelsernes indhold er uændret.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Anne Baastrup (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Lars Barfoed (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
