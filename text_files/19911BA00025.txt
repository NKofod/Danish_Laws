Nr BSF 25 Forslag til folketingsbeslutning om oprettelse af Danmarks Teknologi- og  

 Udviklingsfond Fremsat af Nyrup Rasmussen (S) Frank Jensen (S) Sonja Mikkelsen (S) Erling  

 Olsen (S) Bjørn Westh (S) den 19. november 1991 Folketinget opfordrer regeringen til at fremsætte forslag til en lov om medfinansiering af udviklingsprojekter i erhvervslivet efter følgende retningslinjer:
 1. Medfinanseringen skal ske gennem etableringen af en fond, Danmarks  

 Teknologi- og Udviklingsfond.
2. Fonden skal have til formål at fremme innovations- og konkurrenceevnen  

 i dansk erhvervsliv.
Det skal ske gennem støtte til perspektivrige, men  

 risikofyldte udviklingsprojekter af teknologisk eller produktudviklingsmæssig  

 art.
 3. Fonden skal kunne yde medfinansiering til enkeltvirksomheder, til  

 samarbejdsprojekter mellem flere virksomheder samt til projekter baseret på  

 udviklingskontrakter mellem virksomheder og offentlige myndigheder eller  

 institutioner.
4. Fonden skal kunne medfinansiere udviklingsprojekter med et mellemlangt  

 eller langt sigte.
Det skal være projekter, som ellers ikke kan forventes  

 gennemført, eller som vil blive væsentligt fremskyndet som følge af fondens  

 medvirken.
 5. Medfinansieringen kan ydes som tilskud til forundersøgelser samt i form  

 af lån og konvertibel lånekapital.
 Medfinansieringen kan desuden ske i form af garantistillelse for  

 herigennem at fremme virksomheders muligheder for at opnå finansiering fra  

 andre investorer.
 6. Fonden skal i forbindelse med medfinansieringen kunne tilbyde en  

 kvalificeret og uafhængig ledelsesmæssig rådgivning.
7. Fonden ledes af en bestyrelse bestående af en formand og 4 medlemmer.  

 Formanden udpeges af industriministeren efter indstilling fra  

 Erhvervsudviklingsrådet.
De 4 øvrige medlemmer udpeges af  

 Erhvervsudviklingsrådet.
 Fondens sekretariatsopgaver varetages af et selvstændigt sekretariat under  

 Industri- og Handelsstyrelsen.
 8. Fondens bestyrelse fastsætter efter indstilling fra  

 Erhvervsudviklingsrådet de nærmere vilkår for ydelser og servicefunktioner  

 fra fonden.
 9. Fondens aktiviteter finansieres gennem en årlig bevilling på  

 finansloven på 250 mio. kr. samt gennem fastsættelse af en ramme for fondens  

 garantistillelse på 250 mio. kr.
Bemærkninger til forslaget Almindelige bemærkninger Beslutningsforslaget har til formål at fremme innovations- og  

 konkurrenceevnen i det danske erhvervsliv.
 Det er fremsat i erkendelse af, at det er gennem produkt- og  

 procesinnovationer, at erhvervslivet skal skabe sin fremtidige vækst.  

 Virksomhedernes investeringer i forskning og udvikling (FoU) er dermed en  

 afgørende faktor til forbedring af konkurrenceevnen, fornyet vækst og øget  

 beskæftigelse i Danmark.
Initiativet er forankret i en særlig fond, Danmarks Teknologi- og  

 Udviklingsfond.
Det sker, fordi det er af afgørende betydning, at ordningen  

 bliver et fast element i dansk erhvervspolitik.
Fortsatte og pludselige  

 ændringer af mål og midler i erhvervspolitikken svækker virksomhedernes  

 muligheder for at planlægge deres fremtidige aktiviteter, og det reducerer  

 effekten af selv gode erhvervspolitiske ordninger.
Der er brug for en  

 langtidskontrakt mellem det offentlige og erhvervslivet.
 Baggrunden for beslutningsforslaget er, at fornyelsen og de teknologiske  

 innovationer går alt for langsomt i det danske erhvervsliv.
I løbet af de seneste ti år har dansk erhvervsliv tabt betydelige  

 markedsandele inden for den højteknologiske produktion.
Forklaringen ligger  

 ikke mindst i det forhold, at det generelle forsknings- og udviklingsniveau i  

 dansk erhvervsliv er lavere end det tilsvarende niveau i en række af de  

 lande, som vi normalt sammenligner os med.
I tabel 1 er  

 forskningsintensiteten - målt som FoU-udgifter i forhold til værditilvæksten  

 - opgjort for en række lande.
Tabel 1 Forskningsintensiteten målt som FoU-udgifter i forhold til værditilvæksten  

 - 1981 og 1987 (procent). 1981 1987 USA 6,7 8,2 Japan 3,9 5,9 Sverige 5,3 7,8 Storbritannien 4,9 5,0 Norge 2,6 4,0 Finland 2,2 3,7 Danmark 2,5 3,4 Kilde: Undervisningsministeriet, Regeringens Forsknings- og  

 Udviklingsprogram 1991.
 Forskningsintensiteten målt som FoU-udgifter i forhold til  

 bruttonationalproduktet - 1981 til 1989 (procent).
Kilde: Finansministeriet, Finansredegørelse 91, juni 1991. Den lave  

 forskningsintensitet i industrien er den væsentligste årsag til, at Danmarks  

 samlede private og offentlige FoU-indsats ligger på et lavt niveau  

 internationalt set.
I figur 1 er forskningsintensiteten - målt som  

 FoU-udgifter i forhold til bruttonationalproduktet - opgjort for en række  

 lande.
En afgørende årsag til erhvervslivets lave FoU-indsats er, at dansk  

 industri har en overvægt af brancher med en lav forskningsintensitet.  

 Forskningsindsatsen i store brancher som fødevare- og maskinindustrien udgør  

 således kun henholdsvis 1,2 og 4,6 procent af værditilvæksten.
Til  

 sammenligning er tallet for elektronik- og måleinstrumentindustrien  

 henholdsvis 9,5 og 14,5 procent.
I toppen er medicinalindustrien med 18,1  

 procent.
Ud over den specielle erhvervs- og branchestruktur spiller den særlige  

 danske virksomhedsstruktur helt afgørende ind.
Modsat mange andre lande har  

 Danmark kun få store industrilokomotiver med betydelige ressourcemæssige  

 muligheder og traditioner for investeringer i fornyelse og teknologiske  

 innovationer.
Det betyder, at der i Danmark er helt andre og større behov for  

 at stimulere de små og mellemstore virksomheder til at øge investeringerne i  

 FoU for at få landets FoU-indsats op på et tilstrækkeligt niveau.
Strukturforholdene i dansk erhvervsliv fremkalder et voksende behov for at  

 kunne tilbyde virksomhederne delvis risikodækning og likviditetsaflastning i  

 forbindelse med forsknings- og teknologiske udviklingsprojekter.
Det er  

 nødvendigt at gøre en aktiv indsats, såfremt Danmark skal indhente  

 FoU-efterslæbet.
 Erhvervsudviklingsrådet og Forskningspolitisk Råd har sammen med en række  

 arbejdsgiver- og erhvervsorganisationer stærkt anbefalet etableringen af en  

 fond med ovenstående formål som et effektivt middel til at styrke  

 virksomhedernes FoU-indsats.
Bemærkninger til forslagets enkelte punkter Til nr. 3 Det er vigtigt, at fonden får mulighed for at virke i forhold til flere  

 forskellige typer udviklingsprojekter.
Ud over projekter i enkeltvirksomheder  

 er det et vigtigt sigte at fremme samarbejdsprojekter, der involverer flere  

 virksomheder.
Ligeledes bør projekter, som er baseret på udviklingskontrakter  

 mellem virksomheder og offentlige institutioner eller myndigheder, være et  

 højt prioriteret område.
 Det er hensigten, at medfinansieringsandelen skal kunne udgøre op til  

 50-75 procent af de samlede projektudviklingsomkostninger.
Til nr. 4 Fondens aktiviteter skal sigte mod projekter, der indeholder betydelige  

 udviklingsmæssige ambitioner og involverer væsentlige udviklingsressourcer  

 fra den udførende virksomhed selv.
Fonden skal således ikke yde støtte til  

 projekter, der alene har til formål at foretage begrænsede ændringer af  

 eksisterende produkter eller processer.
Fondens aktiviteter skal primært rette sig mod små og mellemstore  

 virksomheder.
Disse virksomheder har i særlig grad et udviklingspotentiale,  

 som ikke bliver udnyttet i dag på grund af virksomhedernes begrænsede  

 økonomiske styrke og manglende muligheder for at tilvejebringe ekstern  

 finansiering.
Det skal imidlertid også være muligt i særlige tilfælde at yde  

 projektstøtte til større virksomheder, såfremt bestyrelsen for fonden  

 vurderer, at der er tale om særlige perspektivrige projekter, som ikke vil  

 kunne realiseres uden fondens medvirken.
Til nr. 5 Fonden kan yde medfinansiering i form af tilskud, lån og garantier.
Derved  

 er der mulighed for at tilpasse støtteformen til de forskellige typer  

 aktiviteter.
 Tilskud vil især skulle anvendes ved medfinansiering af mindre  

 omkostningskrævende projekter og forprojekter, f.eks. i sammenhæng med  

 udviklingskontrakter.
Lån med tilbagebetalingspligt ved kommerciel succes vil være den  

 almindelige støtteform.
Fonden vil her med fordel kunne inddrage erfaringerne  

 fra den nu ophørte Udviklingsfond og fra produktudviklingsordningen.
Lån  

 forrentes med en rentesats, der fastlægges under hensyn til det gældende  

 renteniveau for statens låntagning i Den Europæiske Investeringsbank,  

 eventuelt med tillæg af en særlig risikopræmie.
Renten tilskrives  

 hovedstolen, og lånet tilbagebetales i takt med den kommercielle udnyttelse  

 af projektresultaterne.
Tilbagebetalingstiden bør normalt være på 3-6 år.  

 Tilbagebetalingen bør ske i form af et bidrag fra projektresultaterne baseret  

 på procentbidrag fra omsætning eller overskud.
Såfremt projektet mislykkes og  

 resultaterne ikke udnyttes kommercielt, nedskrives lånet med eksempelvis  

 30-50 procent.
 Garantier vil kunne anvendes med henblik på at fremme virksomheders  

 muligheder for at opnå finansiering fra andre investorer, eksempelvis  

 pengeinstitutter og investeringsselskaber.
Til nr. 6 Erfaringerne fra tidligere erhvervsfremmeinitiativer viser, at et  

 udviklingsprojekts succes forudsætter, at der i de deltagende virksomheder er  

 en aktiv medvirken fra en engageret og kvalificeret ledelse.
Internationaliseringen og den massive udbredelse af ny teknologi betyder -  

 generelt set - kortere kommercielle levetider for produkter.
Det er derfor en  

 meget væsentlig ledelsesopgave at sikre optimal udnyttelse af den periode,  

 hvor produktet er konkurrencedygtigt.
Det stiller store krav til ledelsens  

 evner til at træffe hurtige og vigtige beslutninger vedrørende valg af  

 teknologi, finansiering, markeder og kunder samt om struktur- og  

 samarbejdsform - som f.eks. netværksordninger, industriel partner og  

 lignende.
Med det formål at optimere udviklingsforløbet tilbyder fonden en  

 kvalificeret og uafhængig ledelsesrådgivning.
Fonden opbygger hertil et panel  

 af personer med erfaring og ekspertise inden for ledelse og implementering af  

 udviklingsprojekter.
I panelet forudsættes blandt andet inddraget ekspertise  

 fra de godkendte teknologiske serviceinstitutter.
Rådgivningen fra panelet  

 vil i den indledende fase være uden betaling fra virksomhederne.
Ved  

 længerevarende rådgivning skal der være en delvis brugerbetaling.
Til nr. 7 Med den nye lov om erhvervsfremme, der trådte i kraft den 1. januar 1991,  

 er der indført et enstrenget erhvervsfremmesystem med en relativ klar opgave-  

 og kompetencefordeling.
Det er vigtigt, at denne struktur ikke unødvendigt  

 nedbrydes gennem tilfældig knopskydning.
 I forslaget lægges derfor vægt på, at Erhvervsudviklingsrådet får en  

 central rolle ved fastlæggelse af retningslinjerne for den skitserede  

 ordning.
Fondens bestyrelse består af en formand og kun fire øvrige medlemmer, og  

 ordningens sekretariat organiseres som en selvstændig enhed i Industri- og  

 Handelsstyrelsen.
Det sikrer den nødvendige fortrolighed om følsom viden hos  

 de ansøgende virksomheder, samtidig med at det letter koordinationen med den  

 øvrige erhvervsfremmeaktivitet i Industri- og Handelsstyrelsen.
 I bestyrelsen skal være repræsenteret industriel, økonomisk og teknisk  

 sagkundskab, ligesom både ledelses- og medarbejderside skal være  

 repræsenteret.
 Bestyrelsens forretningsorden fastlægges af industriministeren efter  

 indstilling fra Erhvervsudviklingsrådet.
Til nr. 9 Fondens aktiviteter finansieres gennem en årlig bevilling på finansloven  

 på 250 mio. kr. samt gennem fastsættelse af en ramme for fondens  

 garantistillelse på 250 mio. kr.
Med en medfinansieringsandel på 50 procent  

 giver det fonden mulighed for at medvirke i udviklingsprojekter på i alt  

 1.000 mio. kr.
I takt med at lån tilbagebetales, vil dette beløb vokse.
Fonden har således gode muligheder for at spille en vigtig rolle for  

 FoU-indsatsen i dansk erhvervsliv.
I lyset af de indvundne erfaringer med den  

 nye ordning bør det imidlertid tages op, hvorvidt der er behov for at udvide  

 de økonomiske muligheder for ordningen gennem tilførelse af flere midler og  

 gennem en højere garantiramme.
 Under hensyn til tilbagebetalingskravet på nye udlån og erfaringer med de  

 løbende tilbagebetalinger af lån fra den »gamle« udviklingsfond,  

 kan det forventes, at statens nettoudgifter ved oprettelse af fonden set over  

 en årrække vil være beskedne.
