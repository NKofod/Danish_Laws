Nr BTL 188 Betænkning over Forslag til lov om ændring af lov om afgift af renter af  

 forbrugslån   

 Nr L 188 1987-88, 1. samling Afgivet af Skatte- og Afgiftsudvalget Afgivet: 19880127 Udvalget har behandlet lovforslaget i et møde og har herunder stillet spørgsmål til skatteministeren, som denne har besvaret skriftligt.
Der er af et mindretal stillet ændringsforslag, hvorom henvises til de ledsagende bemærkninger.
Som bilag til betænkningen er optrykt nogle af udvalgets spørgsmål til skatteministeren og dennes besvarelse heraf.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse uændret.
Et mindretal (Socialistisk Folkepartis og Fremskridtspartiets medlemmer af udvalget) indstiller lovforslaget til vedtagelse med det stillede ændringsforslag.
Et mindretal inden for mindretallet (Socialistisk Folkepartis medlemmer af udvalget) ønsker at udtale følgende:
SF konstaterer, at da ministeren ifølge sit indlæg ved 1. behandling har ment, at der var identitetsproblemer i forhold til SF's næsten identiske forslag L 69 (forslag til lov om ændring af lov om afgift af renter af forbrugslån (af Jens Thoft (SF) m.fl.)), er de yderst små ændringer i forhold hertil fremsat som et selvstændigt lovforslag.
Men SF er glad for, at regeringen og De Radikale nu er kommet lidt til besindelse, og vi nærer et fortsat håb om, at den løse aftale, der er indgået mellem regeringen, RV og S, vil kunne udmøntes senere i brugbare lempelser.
SF beklager, at disse lempelser ikke når at få virkning for 1987, og SF beklager, at ministerens identitetskvaler har forsinket vedtagelsen i mindst 3 uger.
Hvad angår Fremskridtspartiets ændringsforslag, er dette udtryk for sund fornuft, hvorfor SF har tiltrådt det.
Ændringsforslag Af et mindretal (FP), tiltrådt af et mindretal (SF):
Til § 1 1) I det foreslåede § 13, stk. 3, indsættes som nyt punktum efter  

 3.
 pkt.:
»Personer født før 1915 svarer ikke afgift for afgiftsåret  

 1987.« Bemærkninger Til nr. 1 Da lovforslaget alene angår 1987, er det rimeligt at tilpasse dets udformning til det, som for dette år bliver det altdominerende, nemlig at beløbet indbetales på en pensionsordning.
Det er mildt sagt særdeles uhensigtsmæssigt at lægge en pligt hertil på personer, som er højt oppe i pensionsalderen.
Jytte Hilden (S) Stavad (S) fmd.
Erling Christensen (S) Pia Gjellerup (S) Helen Beim (S) Bjørn Poulsen (SF) Bente Søltoft (SF) Jens Thoft (SF) Aagaard (KF) Kirkegaard (KF) Engell (KF) Pernille Sams (KF) Svend Heiselberg (V) Skrumsager Skau (V) nfmd.
Bente Juncker (CD) Glistrup (FP) Aase Olesen (RV) Partierne KRF og FK havde ikke medlemmer i udvalget.
Bilag Nogle af udvalgets spørgsmål til skatteministeren og dennes besvarelse heraf Spørgsmål 1:
Vil den påtænkte regel (i bekendtgørelsen) om, at renteafgiftsbeløb under 500 kr. overføres til ægtefællens pensionskonti, ikke stride mod principielle juridiske og ligebehandlingsmæssige hensyn? Svar:
For ægtefæller overføres afgiftsbeøb på under 500 kr. til den anden ægtefælle.
Overførslen skyldes ønsket om at undgå opkrævning eller indbetaling på en nyoprettet pensionskonto af afgift på under 500 kr.
Overførslen gælder kun for afgiftsåret 1987 og omfatter som nævnt kun beløb på under 500 kr.
Under hensyn hertil og i betragtning af de uforholdsmæssigt store omkostninger, der er forbundet med at oprette og administrere pensionskonti med små indeståender, finder jeg ikke, at ordningen med rimelighed kan påstås at være stridende mod principielle juridiske og ligebehandlingsmæssige hensyn.
 Spørgsmål 2:
Hvad vil der i tilfælde af skilsmisse skulle ske med en sådan fælles pensionskonto? Svar:
Efter forbrugsrenteafgiftslovens § 10 kan den afgiftspligtige vælge at indbetale afgiftsbeløbet på en pensionsordning.
Den afgiftspligtige bliver som indbetaler ejer af ordningen.
I den situation, hvor et afgiftsbeløb overføres til den anden ægtefælle, fordi beløbet er under 500 kr., vil den indbetalende ægtefælle fremstå som den afgiftspigtige og dermed som ejer af pensionsordningen.
Der vil derfor ikke blive tale om nogen fælles pensionsordning.
Ved en eventuel skilsmisse kan pensionsordningen deles efter reglerne i pensionsbeskatningslovens § 30, stk. 2. Det vil sige, at der uden skatte- og afgiftsmæssige konsekvenser kan ske udlodning til den anden ægtefælle.
Det er dog en forudsætning, at udlodningen sker med respekt af udbetalingsvilkårene.
 Spørgsmål 3:
Hvilken af de to personers alder skal være afgørende for pensionsopsparingens udbetaling? Hvorfor findes den påtænkte regel ikke i selve lovteksten? Svar:
Det er den af ægtefællerne, som har oprettet pensionsordningen, og som er ejer af ordningen, hvis alder er afgørende for, hvornår pensionsordeningen kan komme til udbetaling.
De foreslåede ændringer vil blive fulgt op af en bekendtgørelse, der udstedes i henhold til renteafgiftslovens § 12. Heri vil de nærmere regler for opkrævning af afgift for ægtepar blive fastsat.
Der vil endvidere blive udsendt en bekendtgørelse om indbetaling af afgift for afgiftsåret 1987 til en pensionsordning.
 Spørgsmål 4:
Den i fremsættelsestalen omtalte aftale mellem regeringen, Det Radikale Venstre og Socialdemokratiet udbedes.
 Svar:
 Aftalen har følgende ordlyd:
1. Der er enighed om, at beløbsgrænsen i § 3, stk. 7, forhøjes til 500 kr. for afgiftsåret 1987, og at denne beløbsgrænse for 1988 og følgende afgiftsår skal være 100 kr.
2. Det er endvidere hensigten med virkning fra afgiftsåret 1988 at ændre reglerne for lån optaget inden 1. januar 1987. Sigtet skal være at opnå administrative forenklinger og at friholde gamle lån fra afgiften op til et loft under bestemte afviklingsforudsætninger.
For så vidt der bliver tale om at lempe afgiften for disse gamle lån, skal de ske på en sådan måde, at det opsparingsfremmende formål ikke svækkes.
