Bekendtgørelse om offentlig fiskeauktion1) I medfør af § 10, stk. 1 og 2, § 91, stk. 1, § 93, stk. 4, §§ 99 og 101, § 112 b, § 121, stk. 2 og 3, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 568 af 21. maj 2014, fastsættes efter bemyndigelse i henhold til § 5, stk. 1, nr. 28, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
 § 1. NaturErhvervstyrelsen kan efter ansøgning udstede bevilling til at afholde frivillig offentlig auktion (offentlig fiskeauktion) over fisk, krebs- og bløddyr samt bestanddele og produkter heraf.
 Stk. 2. Bevillingen giver den person, virksomhed eller selskab, der vil holde offentlig fiskeauktion efter stk.1, ret til at drive selvstændig virksomhed med førstegangsomsætning af fisk ved offentlig fiskeauktion på nærmere bestemte vilkår og i overensstemmelse med reglerne i denne bekendtgørelse.
 Stk. 3. Det er ikke tilladt at drive offentlig fiskeauktion uden bevilling, jf. stk. 1 samt fiskerilovens § 86.
Stk. 4. Indehaveren af en bevilling til offentlig fiskeauktion må ifølge fiskerilovens § 89, stk. 3 kun udøve anden erhvervsmæssig virksomhed med tilknytning til fiskerierhvervet efter forudgående tilladelse hertil fra NaturErhvervstyrelsen.
Der vil ikke kunne gives bevillingshaver tilladelse til at udøve andre former for handel med fisk.
 Stk. 5. Uanset stk. 4 er det altid tilladt bevillingshaver eller dennes ansatte efter aftale at lade auktionsvirksomheden repræsentere en anerkendt producentorganisation i forbindelse med tilbagetagelse af fisk fra markedet.
 Stk. 6. Ansøgning om bevilling til offentlig fiskeauktion indgives til NaturErhvervstyrelsen ved brug af særlige ansøgningsskemaer.
 Stk. 7 NaturErhvervstyrelsens register over fiskeauktioner er offentligt tilgængeligt.
 § 2. Bevilling til offentlig fiskeauktion kan, jf. § 88 og § 89 i fiskeriloven, meddeles til personer, som opfylder betingelserne nævnt i stk. 2. Der kan desuden meddeles bevilling til selskaber og lignende efter reglerne i stk. 3 og 4.
Stk. 2. Personer kan opnå bevilling til offentlig fiskeauktion, når de 1) har dansk indfødsret, er statsborger i et af de øvrige EU- eller EØS medlemslande, eller har opholds- og arbejdstilladelse her i landet, 2) har bopæl her i landet eller i et af de øvrige EU- eller EØS medlemslande, 3) er myndige og ikke under værgemål eller samværgemål efter værgemålsloven, og 4) ikke har sit bo under akkord eller konkursbehandling og ikke har betydelig gæld til det offentlige, hvorved forstås beløb i størrelsesordenen 50.000 kr. og derover.
 Stk. 3. I interessentskaber og kommanditselskaber skal alle personligt ansvarlige deltagere for at opnå bevilling til offentlig fiskeauktion opfylde de i stk. 2, nr. 1-4 nævnte betingelser.
Stk. 4. Bevilling til offentlig fiskeauktion kan meddeles til aktie- og anpartsselskaber og andre selskaber med begrænset ansvar.
Det er en forudsætning, at selskabet i henhold til selskabslovgivningen er registreret eller anmeldt som værende under registrering eller stiftelse i Erhvervsstyrelsen og at direktørerne og flertallet af bestyrelsesmedlemmerne samt indehavere af en bestemmende aktiepost eller andel opfylder betingelserne nævnt ovenfor i stk. 2, nr. 1-3.
§ 3. Efter fiskerilovens § 90 kan NaturErhvervstyrelsen meddele bevilling til offentlig fiskeauktion, selv om de i § 2 nævnte betingelser ikke er opfyldt.
Dispensation kan gives, hvor særlige forhold taler herfor og såfremt det godtgøres, at auktionen kan drives på forsvarlig måde, selvom betingelserne efter § 2 ikke er opfyldt.
Stk. 2. Ved dispensation efter stk. 1 kan bevillingsperioden tidsbegrænses.
NaturErhvervstyrelsen kan inden udløbet af perioden vurdere, om bevillingen kan forlænges.
 § 4. NaturErhvervstyrelsen træffer afgørelse om bevilling til afholdelse af offentlig fiskeauktion senest 4 uger efter modtagelse af ansøgningen og al nødvendig dokumentation, jf. dog stk. 2.
Stk. 2. Fristen kan forlænges én gang, hvis sagens kompleksitet berettiger det.
NaturErhvervstyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Afholdelse af offentlig fiskeauktion må ikke påbegyndes, før der er modtaget bevilling hertil fra NaturErhvervstyrelsen.
Stk. 4. Når NaturErhvervstyrelsen har modtaget en ansøgning om bevilling til afholdelse af offentlig fiskeauktion, sender styrelsen en kvittering til ansøgeren med oplysning om 1) sagsbehandlingsfristen, 2) at ansøgeren ikke må afholde offentlig fiskeauktion, før der er modtaget bevilling hertil fra NaturErhvervstyrelsen og 3) klagemuligheder.
Vilkår § 5. Det er en betingelse for udstedelse og opretholdelse af bevilling til offentlig fiskeauktion, at fiskeriloven, denne bekendtgørelse og NaturErhvervstyrelsens reglement for de almindelige offentlige fiskeauktioner samt regler, vilkår og påbud fastsat i medfør af fiskeriloven og anden lovgivning, der har betydning for den bevillingspligtige virksomhed, overholdes.
Bevillingerne udstedes af NaturErhvervstyrelsen i overensstemmelse med bilag 1, som angiver de generelle vilkår for bevilling samt eventuelle særlige eller supplerende vilkår, jf. stk. 2 og 3.
 Stk. 2. Udover de i stk. 1 nævnte vilkår kan NaturErhvervstyrelsen betinge bevillingen af yderligere vilkår begrundet i forhold vedrørende auktionen, herunder driftsmæssige og kontrolmæssige forhold.
 Stk. 3. Ved udstedelse af bevilling til personer, virksomheder og selskaber uden fast forretningssted her i landet kan der stilles særlige vilkår om kontrol og dokumentation vedrørende driften.
Bevillingsnægtelse § 6. NaturErhvervstyrelsen kan meddele afslag på en bevillingsansøgning (nægte bevilling). Efter fiskerilovens § 92 kan bevilling til personer nægtes, hvis 1) ansøgeren inden for de forudgående 5 år er fundet skyldig i et strafbart forhold, der kan give grund til at antage, at den pågældende ikke vil drive virksomheden på forsvarlig måde, 2) ansøgerens bevilling til førstegangsomsætning inden for de forudgående 5 år er blevet tilbagekaldt, og der er grund til at antage, at den pågældende ikke vil drive virksomheden på forsvarlig måde, eller 3) der i øvrigt foreligger oplysninger om den pågældende, som giver grund til at antage, at den pågældende ikke vil drive virksomheden på forsvarlig vis.
 Stk. 2. Interessentskaber og kommanditselskaber kan nægtes bevilling, hvis der om en af deltagerne foreligger oplysninger, som efter stk. 1 kan begrunde nægtelse af bevilling.
 Stk. 3. Aktie- eller anpartsselskaber eller andre selskaber med begrænset ansvar, kan nægtes bevilling, hvis der om et medlem af selskabets direktion eller bestyrelse eller om indehaveren af en bestemmende aktiepost, andel eller lignende foreligger oplysninger, som efter stk. 1 kan begrunde nægtelse af bevilling.
 Stk. 4. Efter fiskerilovens § 92, stk. 4 vil der tidligst kunne indgives fornyet ansøgning til NaturErhvervstyrelsen om bevilling ét år efter meddelelsen om bevillingsnægtelse efter stk. 1.
Bevillingsbortfald § 7. Efter fiskerilovens § 93 bortfalder bevillingen, såfremt den ikke har været udnyttet i 12 på hinanden følgende måneder, eller når bevillingshaveren dør, jf. dog de særlige regler om dødsboer mv. i fiskerilovens § 94.
 Stk. 2. Det samme gælder, hvor bevillingshaveren ikke længere opfylder betingelserne i § 2 for at opnå bevilling.
 Stk. 3. NaturErhvervstyrelsen kan beslutte at bevillingen bortfalder i de særlige tilfælde, hvor et særligt eller supplerende vilkår herom er gjort til en del af bevillingsvilkårene, jf. § 4, stk. 2 og 3.
 Stk. 4. Indtræder der nye medlemmer i et interessentskab eller kommanditselskab eller indtræder i et aktie- eller anpartsselskab eller et andet selskab med begrænset ansvar nye medlemmer i direktionen eller bestyrelsen, eller sker der overdragelse, hvorved der opnås en bestemmende aktiepost, andel eller lignende, skal der inden 14 dage foretages anmeldelse herom til NaturErhvervstyrelsen, der afgør, om bevillingen kan opretholdes, eller om bevillingen på baggrund af ændringerne skal bortfalde, jf. § 6.
 Stk. 5. NaturErhvervstyrelsen orienterer bevillingshaver skriftligt ved bevillingsbortfald.
 Stk. 6. NaturErhvervstyrelsen kan dispensere fra bestemmelserne i stk. 1 og 2.
Tilbagekaldelse af bevilling § 8. NaturErhvervstyrelsen træffer afgørelse om administrativ tilbagekaldelse af en bevilling til offentlig fiskeauktion efter fiskerilovens § 95.
 Stk. 2. Bevillingen kan tilbagekaldes, hvis bevillingshaveren har gjort sig skyldig i grov eller gentagen overtrædelse af de vilkår, der er knyttet til bevillingen.
 Stk. 3. Bevillingsinddragelse efter stk. 2, kan finde sted umiddelbart i forlængelse af, at overtrædelsen er konstateret, og der kan samtidig tages administrative eller retlige skridt, for så vidt angår bøde og konfiskation.
Stk. 4. Bevillingshaveren kan tidligst søge om fornyet bevilling, når der er gået to år fra meddelelsen om tilbagekaldelsen.
Dette skal fremgå af afgørelsen.
Stk. 5. Afgørelsen efter stk. 2 skal indeholde oplysning om adgangen til domstolsprøvelse, jf. fiskerilovens § 96, hvorefter bevillingshaveren kan forlange afgørelsen om tilbagekaldelse indbragt for domstolene.
NaturErhvervstyrelsen anlægger efterfølgende sag mod bevillingshaveren i den borgerlige retsplejes former, jf. i øvrigt § 27.
Bestyrere og stedfortrædere § 9. Efter fiskerilovens § 97 skal den daglige drift af virksomheden forestås af bevillingshaveren selv eller en bestyrer, der er godkendt af NaturErhvervstyrelsen.
 Stk. 2. Er bevillingshaver et selskab eller lignende, skal driften forestås af en godkendt bestyrer.
 § 10. Ved NaturErhvervstyrelsens godkendelse af bestyrere og ved nægtelse, bortfald og tilbagekaldelse af godkendelse af bestyrere finder bestemmelserne i §§ 1-7 tilsvarende anvendelse, jf. fiskerilovens § 97, stk. 4.
 § 11. Det er ikke tilladt indehavere af bevilling til offentlig fiskeauktion at lade nogen, der ikke opfylder betingelserne for at få bevilling forestå auktionen eller i øvrigt virke på vegne af eller som stedfortræder for bevillingshaver.
Stk. 2. NaturErhvervstyrelsen kan efter ansøgning godkende midlertidige stedfortrædere for en bevillingshaver, såfremt bevillingshaver dokumenterer, at de pågældende er tilstrækkeligt kvalificerede og under forudsætning af, at de pågældende udelukkende handler på bevillingshaverens vegne og under dennes ansvar og kun i situationer, hvor bevillingshaver er forhindret i selv at varetage sit hverv.
Hvis NaturErhvervstyrelsen finder det nødvendigt, kan der stilles de samme krav til dokumentationen ved godkendelse af stedfortrædere som ved godkendelse af bestyrere, jf. § 10.
 Auktionslokaler m.v.
 § 12. Fiskeauktion må kun udøves i eller fra auktionslokaler (auktionshaller) som Miljø- og Fødevareministeriet har godkendt til formålet.
Stk. 2. Uanset stk. 1 kan bevillingshaveren afholde auktion uden for auktionslokalet (auktionshallen), når 1) det er tilladt i henhold til bevillingen, 2) sælgeren anviser et passende sted til afholdelse af auktionen beliggende i den kommune, hvor auktionslokalet (auktionshallen) er beliggende, 3) bevillingshaveren anser afholdelsen af auktion uden for auktionslokalet (auktionshallen) for praktisk mulig, og 4) auktionen i øvrigt afholdes efter det stedlige fiskeriinspektorats anvisninger.
 Stk. 3. Auktion efter stk. 2 må i givet fald ikke afholdes før den første almindelige auktion berammet til samme dag og de almindelige auktioner i auktionshallen må ikke afbrydes med henblik på afholdelse af auktion uden for auktionslokalet (auktionshallen).
 Stk. 4. For auktion efter stk. 2 gælder i øvrigt samme regler som for auktioner afholdt i auktionslokalet (auktionshallen).
 Fiskeauktion - tid, sted og formkrav m.v.
 § 13. Bevillingshaver og sælger skal sørge for, at enhver auktionssøgende har nem adgang til at besigtige de varer, der udbydes på auktionen.
 Stk. 2. Fisk, krebs- og bløddyr samt bestanddele og produkter heraf sælges på fiskeauktionen i den stand, hvori de er udbudt og i øvrigt forefindes ved hammerslaget.
 Stk. 3. Alle varer, jf. stk. 2, der sælges over auktionen skal være til stede i auktionslokalet (auktionshallen), dog kan visse varer1) sælges på grundlag af en tilstedeværende repræsentativ vareprøve samt i øvrigt på de betingelser, der følger af NaturErhvervstyrelsens reglement for de almindelige offentlige fiskeauktioner, jf. § 14.
 § 14. NaturErhvervstyrelsen udsteder et reglement for de almindelige offentlige auktioner.
 Stk. 2. Bevillingshaveren skal påse, at det i stk. 1 nævnte reglement er tilgængeligt for enhver, der ønsker at benytte auktionen.
Stk. 3. Bevillingshaveren skal over for opkøbere oplyse kontaktoplysninger til NaturErhvervstyrelsen.
Dette kan f.eks. ske ved opslag i auktionshallen eller på auktionens hjemmeside.
§ 15. Bevillingshaver skal ved opslag, lystavle, opråb eller ved brug af andet offentligt tilgængeligt medie i rimelig tid inden en auktion oplyse 1) hvilke varer, jf. § 1, stk. 1, der er anmeldt til den pågældende auktion, og 2) tid og sted for afholdelse af auktionen.
 Stk. 2. Bevillingshaver skal orientere det stedlige fiskeriinspektorat om de faste tidspunkter for auktionernes afholdelse.
 Stk. 3. Ved berammelse af auktioner uden for de fastsatte tidspunkter, jf. stk. 2, skal det stedlige fiskeriinspektorat i rimelig tid før auktionens begyndelse orienteres om tid og sted for auktionen, enten ved telefax, indtaling af besked på inspektoratets telefonsvarer eller ved brug af elektronisk post til inspektoratets officielle e-post adresse.
 § 16. Frivillig offentlig fiskeauktion afholdes, når bevillingshaveren finder det passende.
 § 17. Bevillingshaveren må ikke selv eller via andre byde på auktionen.
 Stk. 2. Personer, der aflønnes af bevillingshaver, eller aflønnes af virksomheder, der ejes eller drives af bevillingshaver, må ikke selv eller via andre byde på auktionen.
 § 18. Bevillingshaveren skal modtage anmeldelser fra enhver, der ønsker at udbyde og sælge varer eller varepartier, jf. § 1, stk. 1, ved auktionen.
Stk. 2. Anmeldelsen efter stk. 1 skal indeholde angivelse af varens art og omtrentlige kvantitet.
Hvis ikke anmeldelsen indeholder andet, betragtes den som gældende for den først berammede auktion.
 Stk. 3. Udviser anmeldelser af varer eller varepartier, jf. stk. 1, fra søen en fejlmargin på maksimum 20 % i forhold til det faktiske kvantum, kan bevillingshaver afvise det overskydende kvantum fra losning.
 Stk. 4. Medmindre der indgives en ny anmeldelse til bevillingshaveren, betragtes det overskydende kvantum, jf. stk. 3, som automatisk anmeldt til den følgende auktion.
 § 19. NaturErhvervstyrelsen kan pålægge bevillingshaveren og dennes ansatte pligt til i forbindelse med enhver anmeldelse af fisk, krebs- og bløddyr samt bestanddele og produkter heraf til salg via auktionen at afkræve sælger eller sælgers repræsentant skriftlig dokumentation vedrørende de til auktionen anmeldte og indgåede varer og varepartier.
 Stk. 2. Modtages varer på auktionen med henblik på at blive udbudt for første gang fra en transportør, skal bevillingshaver eller dennes ansatte altid kræve en kopi af ledsagedokumentet.
 Stk. 3. Dokumentation efter stk. 1 og 2 kan være kopi af logbogsblad, landingserklæring, vejeseddel, et T2M-dokument2), transportdokument eller en overtagelseserklæring vedrørende den pågældende vare.
 Stk. 4. Bevillingshaveren eller dennes ansatte kan afkræve sælger eller sælgers repræsentant personlig legitimation.
 § 20. Fisk, krebs - og bløddyr samt bestanddele og produkter heraf, hvis udbud og omsætning m.v.3) er forbudt efter fiskerilovgivningen eller fødevarelovgivningen, må ikke udbydes eller sælges på fiskeauktionen.
Stk. 2. Modtager bevillingshaveren, dennes bestyrer eller stedfortræder varer under omstændigheder, der kan begrunde mistanke om overtrædelse af fiskerilovgivningen eller manglende lovlig adkomst, jf. stk. 1, skal de straks give det stedlige fiskeriinspektorat meddelelse om dette og tilbageholde varerne, indtil der kan gennemføres kontrol.
De pågældende frigør sig for et eventuelt strafansvar, jf. fiskerilovens § 130, stk. 1, jf. § 121, stk. 1, ved straks i forbindelse med modtagelsen af fisk at anmelde partiets omtrentlige størrelse og sammensætning samt auktionssælgerens navn og adresse til det stedlige fiskeriinspektorat.
Stk. 3. Konstaterer bevillingshaver, dennes bestyrer eller stedfortræder ved modtagelsen undermålsfisk, fredede fiskearter eller fisk af ringe kvalitet i et fartøj i et sådant omfang, at sorteringen må forventes at tage uforholdsmæssig lang tid og derved vil sinke losningen af øvrige ventende fartøjer, kan bevillingshaveren eller ansatte i auktionsvirksomheden anmode havneopsynet om at foranledige fartøjet forhalet.
Bevillingshaver eller dennes ansatte kan også lade fartøjet afvente losningen af de ventende fartøjer.
 Stk. 4. Hvor pladsforholdene i auktionslokalet (auktionshallen) tillader det, kan bevillingshaveren, en godkendt bestyrer eller stedfortræder efter at have givet meddelelse til fiskeriinspektoratet, jf. stk. 3, lade hele lasten losse usorteret og anbringe den separat for senere behandling.
 § 21. Varer, jf. § 1, stk. 1, der er anmeldt og opsat til auktion, må ikke tages tilbage af sælgeren, før auktionen er påbegyndt.
Stk. 2. Sælger er under auktionen berettiget til enten selv eller ved bevillingshaveren, dennes bestyrer eller stedfortræder at tage en vare, der er opråbt på auktionen tilbage før, der er givet tilslag på varen/varepartiet.
Sådanne tilbagetagne varer/varepartier kan ikke stilles til auktion igen, før der er givet en fornyet anmeldelse til auktion efter bestemmelsen i § 18.
 § 22. Bevillingshaver, dennes bestyrer eller stedfortræder opråber de enkelte vareposter, jf. § 1, stk. 1, på auktionen i en af bevillingshaver forudbestemt rækkefølge.
 Stk. 2. Auktionssalget sker enten ved bud eller overbud eller ved at bevillingshaver, dennes bestyrer eller stedfortræder nævner den af sælger forlangte pris og derefter en lavere pris, indtil der findes en køber.
 Stk. 3. Bud kan kun afgives af personer og virksomheder, der er til stede på auktionen, eller som er repræsenteret ved en opkøber.
 Stk. 4. En opkøber på auktionen skal oplyse bevillingshaver, dennes bestyrer eller stedfortræder om, hvilken køber han eller hun repræsenterer.
Stk. 5. Afgiver flere købere bud af samme størrelse på det samme parti fisk, krebs- eller bløddyr samt bestanddele eller produkter heraf skal partiet, såfremt der ikke kommer et overbud, tilslås den køber, der efter bevillingshaverens, dennes bestyrer eller stedfortræders skøn har budt først, sådan at denne køber noteres for partiet.
Før der gives hammerslag, skal det tilkendegives overfor de tilstedeværende, hvem der vil få partiet tilslået, sådan at de tilstedeværende får mulighed for at afgive et højere bud.
 Auktionssalær, regnskabsførsel og bogføring m.v.
§ 23. Bevillingshaver har krav på et vederlag (salær), der betales af sælger.
Auktionssalæret fastsættes af bevillingshaver selv, jf. dog stk. 2. De til enhver tid fastsatte salærtakster, skal være offentliggjort ved opslag eller ved brug af andet synligt medie i auktionslokalet (auktionshallen) med udtømmende angivelse af taksterne.
 Stk. 2. Bevillingshavere, som har opnået bevilling til afholdelse af fiskeauktion inden den 1. januar 2000 har, indtil den 1. januar 2002, højst krav på et af Miljø- og Fødevareministeriet godkendt salær.
 Stk. 3. Ved auktion uden for auktionslokalet (auktionshallen), jf. § 12, stk. 2, skal oplysningerne, jf. stk. 1 og 2, forinden være tilgængelige for de auktionssøgende.
 § 24. Bevillingshaver skal registrere alle anmeldelser og tilførsler til auktionen af fisk og fiskevarer, jf. § 1, stk. 1, efter lovgivningens almindelige regler.
 Stk. 2. Bogføring og regnskaber skal være i overensstemmelse med gældende lovgivning herom.
 Stk. 3. NaturErhvervstyrelsen kan i særlige tilfælde for bevillingshaverens regning udpege en statsautoriseret eller registreret revisor til fornøden gennemgang af fiskeauktionens regnskaber, regnskabsbøger m.v., jf. fiskerilovens § 120, stk. 2.
 Stk. 4. NaturErhvervstyrelsen kan pålægge bevillingshaver løbende at afgive oplysninger og skriftlig dokumentation vedrørende driften af auktionsvirksomheden m.v., jf. fiskerilovens § 99, stk. 2.
§ 25. For bevillinger udstedt før den 1. januar 2000 gælder indtil udgangen af år 2002, at bevillingshaveren skal indsende årsregnskab for fiskeauktionen til NaturErhvervstyrelsen inden udgangen af 1. kvartal i det følgende år.
Regnskabet skal være revideret af en statsautoriseret eller registreret revisor.
Regnskabsaflæggelsen sker på en af NaturErhvervstyrelsen godkendt regnskabsformular.
Kontrol og tilsyn § 26. NaturErhvervstyrelsen udøver kontrol og tilsyn med bevillingshaverne og disses auktionsvirksomhed på grundlag af denne bekendtgørelse og reglerne i fiskerilovens kapitel 22.
 Stk. 2. NaturErhvervstyrelsen kan, når kontrolmæssige hensyn taler herfor, pålægge bevillingshaveren pligt til for egen regning at veje fisk, som er omfattet af virksomhedens aktivitet, enten ved brug af kalibreret vægt eller ved en akkrediteret inspektionsvirksomhed.
Klageadgang og adgang til domstolsprøvelse § 27. Afgørelser truffet af NaturErhvervstyrelsen om tilbagekaldelse af bevilling i henhold til § 95 i fiskeriloven, kan ikke påklages.
Sådanne afgørelser kan af bevillingshaveren i medfør af lovens § 96 forlanges indbragt for domstolene.
Anmodning herom skal fremsættes over for NaturErhvervstyrelsen inden 4 uger efter at tilbagekaldelsen er meddelt bevillingshaveren.
Anmodning om sagsanlæg har ikke opsættende virkning.
Retten kan dog bestemme, at den pågældende under sagens behandling må udøve virksomhed på nærmere bestemte vilkår.
Straffebestemmelser § 28. Med bøde straffes den, der 1) overtræder § 1, stk. 3-4, § 4, stk. 3, § 9, § 11, stk. 1, § 12, stk. 1-3, § 13, stk. 3. § 14, stk. 2 og 3, § 15, § 17, § 18, stk. 1, § 19, stk. 2, § 20, stk. 1, § 22, § 24, stk. 1-2, § 25, og 2) overtræder et påbud afgivet efter forskrifterne i § 19, stk. 1, § 24, stk. 4 og § 26, stk. 2.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 29. Efter fiskerilovens § 130 straffes den person, der overtræder eller forsøger at overtræde de i fiskerilovens § 10 omhandlede forordninger med forsæt til at opnå uberettiget refusion af ydelser til sig selv eller andre i henhold til de nævnte forordninger med bøde, hæfte eller fængsel i indtil 2 år, under skærpende omstændigheder indtil 4 år, medmindre højere straf er forskyldt efter anden lovgivning.
 Stk. 2. Ydelser efter stk. 1 er bl.a. de finansielle udligningsbeløb, som en producentorganisation efter ansøgning modtager via staten inden for rammerne af den fælles markedsordning for fiskerivarer og akvakulturprodukter (PO-systemet).
Ikrafttrædelses og overgangsbestemmelser § 30. Bekendtgørelsen træder i kraft den 1. januar 2016.
 Stk. 2. Bekendtgørelse nr. 1061 af 17. december 1999 om offentlig fiskeauktion ophæves.
NaturErhvervstyrelsen, den 11. december 2015 Jette Petersen / Annelise Andersen Bilag 1 Bevilling Bevillingerne til at drive offentlig fiskeauktion udstedes til personer, virksomheder eller selskaber på følgende vilkår:
A.
Generelle vilkår.
 En bevilling til at drive offentlig fiskeauktion gives på følgende generelle vilkår:
1) Den bevillingspligtige virksomhed skal til enhver tid drives i overensstemmelse med gældende, love, bekendtgørelser m.v. på fiskeri- og fødevareområdet, herunder EF/EU - retsforskrifter.
Særligt skal det til enhver tid gældende reglement for de almindelige offentlige fiskeauktioner følges af auktionen, jf. § 14, stk.1.
 2) Bevillingshaver og dennes ansatte skal straks give det stedlige fiskeriinspektorat meddelelse, såfremt de under udførelsen af deres arbejde i auktionsvirksomheden tilbydes fisk under omstændigheder, der kan begrunde mistanke om overtrædelse af fiskerilovgivningen eller manglende lovlig adkomst, jf. § 20.
 3) Alle forskriftsmæssige påbud, forbud og vilkår udstedt eller fastsat i medfør af fiskerilovgivningen og anden lovgivning, der har betydning for den bevillingspligtige virksomhed, skal overholdes af bevillingshaver og af dennes ansatte.
4) Bevillingshaver eller dennes ansatte skal på NaturErhvervstyrelsens foranledning kunne redegøre tilfredsstillende for varerne, herunder så vidt muligt fremvise dokumentation for lovligheden heraf, ligesom eventuelle påbud om dokumentation efter bekendtgørelsens § 19, stk.1 skal iagttages.
Navn og adresse på leverandøren skal altid kunne oplyses og kopi af ledsagedokumenter skal foreligge, jf. § 19, stk. 2.
 5) Bevillingsskrivelsen skal opbevares af bevillingshaveren og skal kunne forevises på given foranledning.
 6) Bevillingen kan ikke overdrages til andre, dog gælder der særlige regler i forbindelse med dødsboer m.v., jf. fiskerilovens § 94, stk. 1.
 7) Bevillingen gælder uden tidsbegrænsning, indtil den måtte blive tilbagekaldt eller indtil den bortfalder efter fiskerilovens bestemmelser, herunder som følge af særlige vilkår om tidsbegrænsning eller særlige bortfaldsgrunde.
8) Bevillingen skal udnyttes, idet den bortfalder såfremt den ikke har været udnyttet i 12 på hinanden følgende måneder.
Pligtmæssige indberetninger til NaturErhvervstyrelsen vedrørende de i virksomheden modtagne m.v. (førstegangsomsatte) varer kan udgøre dokumentation for, at bevillingen udnyttes.
B.
Særlige eller supplerende vilkår.
 Ud over de generelle vilkår kan en bevilling gøres betinget af følgende særlige eller supplerende vilkår:
 1) Bevillingen kan tidsbegrænses (med mulighed for forlængelse efter ansøgning) efter reglen i bekendtgørelsens § 3, stk. 2, om dispensationssituationer, hvor grundbetingelserne for at opnå bevilling ikke er opfyldt.
 2) Bevillingen kan tidsbegrænses (med mulighed for forlængelse efter ansøgning) efter reglen i § 5, stk. 2, hvorefter særlige driftsmæssige og kontrolmæssige forhold skal tale herfor, jf. tillige § 7, stk. 3.
 3) Bevilling til personer, virksomheder eller selskaber uden fast forretningssted her i landet kan i bevillingsskrivelsen blive pålagt pligt til at indsende bestemte former for dokumentation (eventuelt løbende) vedrørende driften, herunder dokumentation for den fornødne registrering (tildeling af CVR-nummer) her i landet, jf. § 5, stk. 3.
4) Ved bevilling til virksomheder/selskaber med flere forretningssteder, kan det kræves, at filialerne udgør egentlige og klart identificerbare filialer af selskabet/virksomheden.
Ved forretningssteder, som er etableret på c/o-adresse, eller som udøves fra samme adresse som en anden virksomhed, der også driver omsætning af fisk m.v., kan der stilles krav om etablering af særlige foranstaltninger, der sikrer, at virksomhederne og disses aktiviteter holdes adskilt og kan skelnes fra hinanden.
 5) Der vil kunne stilles supplerende vilkår begrundet i fiskerikontrolmæssige hensyn, forudsat at NaturErhvervstyrelsen ville kunne afgive et påbud eller et forbud af tilsvarende indhold i medfør af fiskerilovens § 120.
C.
Tilbagekaldelse.
 Hvis bevillingsvilkårene (såvel de generelle som de særlige eller supplerende ) groft eller gentagne gange overtrædes af bevillingshaveren, kan bevillingen inddrages administrativt efter reglerne i fiskeriloven § 95. Der gælder tilsvarende regler for tilbagekaldelse af en godkendelse af en bestyrer, jf. fiskerilovens § 97, stk. 4. Afgørelsen om tilbagekaldelse skal indeholde oplysning om adgangen til domstolsprøvelse efter fiskerilovens § 96 og fristen herfor.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked, EF-Tidende 2006 nr.
L 376, s. 36.
1) Jf.
Europa-Parlamentets og Rådets forordning (EU) Nr. 1379/2013 af 11. december 2013 om den fælles markedsordning for fiskevarer og akvakulturprodukter, om ændring af Rådets forordning (EF) Nr. 1184/2006 og (EF) Nr. 1224/2009 og om ophævelse af Rådets forordning (EF) Nr. 104/2000, Rådets forordning Nr. 2406/96 af 26. november 1996 om fælles handelsnormer for visse fiskerivarer, Kommissionens forordning Nr. 323/97 af 21. februar 1997 om ændring af forordning (EF) Nr. 2406/96 om fælles handelsnormer for visse fiskerivarer, og Kommissionen forordning Nr. 3703/85 af 23. december 1985 om fastsættelse af gennemførelsesbestemmelser vedrørende de fælles handelsnormer for visse ferske eller kølede fisk, som ændret ved Kommissionens forordning Nr. 3506/89 af 23. november 1989.
 2) T2M-dokumentet angiver de transporterede mængders oprindelse, jf. artikel 68 i Rådets forordning (EF) Nr. 1224/2009 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, om ændring af forordning (EF) Nr. 847/96, (EF) Nr. 2371/2002, (EF) Nr. 811/2004, (EF) Nr. 768/2005, (EF) Nr. 2115/2005, (EF) Nr. 2166/2005, (EF) Nr. 388/2006, (EF) Nr. 509/2007, (EF) Nr. 676/2007, (EF) Nr. 1098/2007, (EF) Nr. 1300/2008, (EF) Nr. 1342/2008 og om ophævelse af forordning (EØF) Nr. 2847/93, (EF) Nr. 1627/94 og (EF) nr. 1966/2006.
 3) "Omsætning m.v." defineres i fiskerilovens § 3, nr. 4 som: "forhandling, opbevaring, transport, behandling, erhvervelse, modtagelse, overdragelse og import af fisk i Danmark og samhandel med og eksport af fisk, der finder sted fra Danmark".
