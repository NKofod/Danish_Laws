Nr BSF 51 Forslag til folketingsbeslutning om sikring af vetoretten i EU Fremsat af Keld Albrechtsen (EL) Søren Søndergaard (EL) Frank Aaen (EL) den 31. januar 1995 Folketinget opfordrer regeringen til at fremsætte forslag om  

 traktatændring, der sikrer vetoretten i EU.
Bemærkninger til forslaget Vetoretten har siden 1. januar 1973 været en forudsætning for Danmarks  

 medlemskab af EF - og fra 1993 af EU.
Dette blev klart fastslået i en  

 tillægsbetænkning, som Folketingets Markedsudvalg afgav den 16. maj 1986.  

 Heri står:
»Idet der henvises til udenrigsministerens notits af 16. maj 1986  

 (optrykt som bilag), ønsker udvalget i forbindelse med ratifikationen af  

 EF-pakken at præcisere, at vetoretten i henhold til Luxembourg-forliget er en  

 forudsætning for dansk medlemskab, som det har været tilfældet siden Danmarks  

 indtræden i EF pr. 1. januar 1973.« I forbindelse med folkeafstemningerne om Maastricht-Traktaten i 1992 og  

 1993 blev det atter fastslået, at vetoretten er en forudsætning for dansk  

 medlemskab.
I december 1994 opfordrede Enhedslisten regeringen til at gøre brug af  

 vetoretten i en række sager, hvor Danmark risikerer miljø- og  

 sundhedsforringelser.
Det drejede sig om fire sager, der var på  

 Europaudvalgets dagsorden den 2. december 1994:
1) om tilsætningsstoffer i mad, 2) om radioaktiv bestråling af mad, 3) om giftstoffet creosot og 4) om gensplejsede fødevarer.
I sagerne om creosot og tilsætningsstoffer i fødevarer gav regeringen  

 løfte om i givet fald at bruge miljøgarantien, men regeringen ville ikke  

 bruge vetoretten.
Her er ellers klart tale om vitale danske interesser, som  

 står på spil.
Regeringens modvilje mod at bruge vetoretten kan skyldes, at  

 regeringen frygter, at EU's Ministerråd vil trodse et dansk veto og  

 gennemføre lovgivningen alligevel, og at EF-Domstolen derefter vil underkende  

 det danske veto.
 Denne frygt kan være velbegrundet, al den stund vetoretten ikke er sikret  

 i selve Unionstraktaten, men kun i en mellemstatslig aftale  

 (Luxembourg-forliget), dvs. en aftale af samme art som Edinburgh-Afgørelsen.  

 Der er derfor et klart behov for en regulær traktatfastsættelse af  

 vetoretten.
 Luxembourg-forliget blev vedtaget i 1966, men den vetoret, som dette  

 forlig åbnede op for, er udhulet ved ikke at være blevet brugt af  

 medlemslandene! I stedet gennemførte man i 1987 en ændring af Ministerrådets  

 forretningsorden, så der fremover kunne holdes egentlige afstemninger, hvis  

 Kommissionen eller et medlemsland anmodede herom og anmodningen blev støttet  

 af et simpelt flertal af medlemslandene, det vil sige 7 ud af 12 lande  

 dengang.
 Denne nye praksis afskaffede dermed også det hidtidige krav om at nå til  

 enighed, og i stigende grad gik man i praksis over til det, vi kalder  

 afstemninger med kvalificeret flertal (som krævede 54 stemmer), eller et  

 forhandlingsresultat, når landet(ene) i mindretal kunne se, at de i givet  

 fald ville blive stemt ned og dermed gik i forhandling for at få indflydelse  

 på det endelige resultat.
I forhold til det indre marked har ingen lande nogen sinde anvendt  

 vetoretten i Luxembourg-forliget, selv om der har været lejlighed til det  

 flere gange ud fra bestemmelsen om, at vetoretten kan bruges i forbindelse  

 med det, som kaldes »vitale interesser« for det pågældende  

 medlemsland.
Vetoretten er sidst brugt af Grækenland i 1988 i et  

 landbrugsspørgsmål.
Da den franske nationalforsamling skulle godkende den  

 endelige Maastricht-Traktat, forlangte man at få sikkerhed for, at  

 Luxembourg-forligets vetoret stadig gjaldt.
I forbindelse med de  

 forhandlinger, som EU havde med USA om GATT-aftalen, stod Frankrig jo stejlt  

 på, at bl.a. fransk landbrug skulle have indrømmelser eller kompensationer,  

 før man fra fransk side kunne støtte EU's accept af den indgåede aftale med  

 USA om GATT.
Det er vel det nærmeste, man i de seneste år er kommet et veto  

 uden direkte at nedlægge et sådant.
Hvis det er rigtigt, at vetoretten - som den er formuleret i  

 Luxembourg-forliget - ikke vil blive anerkendt på lige fod med  

 Maastricht-Traktaten hos EF-Domstolen, er den jo intet værd, og dermed  

 udelukkes det danske Folketings mulighed for via Europaudvalget at give en  

 minister besked på at bruge vetoretten i forbindelse med en sag, som Danmark  

 vil blive stemt ned på af et flertal i Ministerrådet, og som defineres som  

 værende af »vital interesse« for Danmark.
Derfor vil den bedste  

 løsning - og sikkerhed for, at Danmark kan bruge vetoretten - være at få den  

 ind i selve Traktaten.
