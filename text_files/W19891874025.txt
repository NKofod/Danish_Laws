 Klubkontingent, afholdt af en gårdejer til en ERFA-klub inden for  

 planteavl, blev ikke anset for fradragsberettiget.
 Gårdejer A klagede for indkomstårene 1984 og 1985 over, at de stedlige  

 skattemyndigheder havde anset ham for uberettiget at fradrage et  

 klubkontingent på 2.000 kr. pr. år.
 Det fremgik af sagens oplysninger, at klageren der drev en  

 landbrugsejendom hovedsageligt med planteavl, var medlem af en ERFA-klub,  

 stiftet i 1983, hvis medlemskreds var landbrugere inden for et bestemt  

 område.
I henhold til klubbens vedtægter var klubbens formål at forøge  

 medlemmernes planteavlsudbytte bl.a. ved studieture.
Det fremgik, at klubben,  

 hvis indtægter alene havde bestået i kontingent fra medlemmerne, havde  

 afholdt udgifter i forbindelse med sådanne ture til ind- og udland, herunder  

 udgifter til fortæring og gaver til værter og lignende.
 Klagerens konsulent oplyste, at klageren på grund af sit medlemskab af  

 klubben havde fået rabatter i forbindelse med fællesindkøb, ligesom han havde  

 sparet udgifter til konsulenthjælp og leje af maskiner.
Efter det oplyste fandt to retsmedlemmer, herunder retsformanden, at  

 klubkontingentet i overvejende grad måtte anses for at være medgået til  

 studieture med et vist turistmæssigt islæt, og at rejserne i øvrigt måtte  

 anses for at være studierejser af generel karakter.
Disse medlemmer fandt  

 derfor ikke, at udgifterne havde haft en sådan tilknytning til klagerens  

 indkomsterhvervelse, at der var grundlag for at godkende fradrag herfor i  

 medfør af statsskattelovens § 6 a.
Det bemærkedes, at de opnåede rabatter,  

 den indhentede rådgivning, viden og erfaring også kunne opnås af klubbens  

 medlemmer uden kontingentfastsættelse.
 Et retsmedlem fandt efter det oplyste, at klubben havde haft et klart  

 erhvervsmæssigt sigte, hvorfor dette medlem voterede for, at udgiften til  

 kontingentet var fradragsberettiget som en driftsomkostning.
 Der blev truffet afgørelse efter stemmeflertallet, og de påklagede  

 ansætteler blev derfor stadfæstet.
 LV 1988, L 4.13.
