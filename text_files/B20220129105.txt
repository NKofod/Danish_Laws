Bekendtgørelse om gebyr for Miljøstyrelsens myndighedsbehandling af visse sager efter lov om miljøvurdering af planer og programmer og af konkrete projekter (VVM) I medfør af § 42 i lov om miljøvurdering af planer og programmer og af konkrete projekter (VVM), jf. lovbekendtgørelse nr. 1976 af 27. oktober 2021, fastsættes:
 § 1. Miljøstyrelsen opkræver gebyr for behandling af ansøgninger om en afgørelse efter miljøvurderingslovens § 21 eller en afgørelse efter miljøvurderingslovens § 25, og for tilsyn efter miljøvurderingslovens kapitel 17.
 Stk. 2. Der opkræves alene gebyr for sager, hvor staten, jf. bekendtgørelse nr. 1376 af 21. juni 2021 om vurdering af planer og programmer og konkrete projekter § 2, stk. 1, nr. 3, eller Energinet er ansøger samt tilsyn i forbindelse med disse sager.
 Stk. 3. Der skal betales gebyr for myndighedsbehandling efter stk. 1, som foretages efter miljøvurderingsloven, uanset om tilladelsen efter miljøvurderingslovens § 25, erstattes helt eller delvist af en tilladelse eller godkendelse efter anden lovgivning, jf. miljøvurderingslovens § 15, stk. 4.
 Stk. 4. Bekendtgørelsen finder ikke anvendelse, hvis myndighedskompetencen følger af anden lov, jf. miljøvurderingslovens § 17, stk. 7.
§ 2. Gebyret betales ud fra den samlede anvendte sagsbehandlingstid som opgjort af Miljøstyrelsen.
I 2023 betales 745 kr. pr. arbejdstime.
 Stk. 2. Gebyret tilbagebetales ikke, selvom ansøger tilbagekalder ansøgningen eller ikke udnytter afgørelsen.
 Stk. 3. Miljøstyrelsen opkræver kvartalsvist gebyr for myndighedens opgaver, jf. § 1. Miljøstyrelsen fastsætter forfaldsdatoen for gebyret, jf. stk. 1.
Stk. 4. Gebyret reguleres årligt pr. 1. januar på grundlag af det seneste offentliggjorte pris- og lønindeks i Økonomisk-Administrativ Vejledning fra Finansministeriet.
Den aktuelle gebyrtakst offentliggøres på Miljøstyrelsens hjemmeside.
Den første regulering finder sted den 1. januar 2024.
Stk. 5. For ansøgninger med flere ansøgere, hvor en eller flere ansøgere er ikke-statslige, betales alene for myndighedsbehandlingen for den del af projektet, som staten eller Energinet er ansøger for.
Den del af sagsbehandlingstiden, der bruges på myndighedsbehandling af den private del af projektet, skal fratrækkes gebyropkrævningen.
 § 3. Bekendtgørelsen træder i kraft den 1. januar 2023.
 Stk. 2. For ansøgninger efter § 1, som er modtaget af Miljøstyrelsen før den 1. januar 2023, betales gebyr for arbejde med behandling af ansøgning udført efter 1. januar 2023, medmindre ansøger tilbagekalder ansøgningen inden den 1. juli 2023.
