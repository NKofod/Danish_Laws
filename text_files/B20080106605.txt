Bilag 1 Bilag 2 Bilag 3 Bilag 4 Bilag 5 Bilag 6 Bilag 7 Bilag 8 Bekendtgørelse om bevaring og kassation af domstolenes arkivalier I medfør af § 5, stk. 1, i Kulturministeriets bekendtgørelse nr. 591 af 26. juni 2003 om offentlige arkivalier og offentlige arkivers virksomhed fastsættes:
Område § 1. Bestemmelserne gælder for arkivalier, som indtil 31. januar 2006 er skabt eller tilvejebragt, og som er i varetægt hos Højesteret, Rigsretten, Den Særlige Klageret, Bibeskæftigelsesnævnet, Sø- og Handelsretten, landsretterne og byretterne samt indtil 1. april 2008 hos tinglysningskontorerne.
 Stk. 2. Bestemmelserne gælder ikke for arkivalier, der er lagret på elektronisk medium.
Bevaring og kassation § 2. Alle arkivalier fra Højesterets retsafdeling, som er registreret efter Højesterets journalplan, bevares.
 Stk. 2. Alle arkivalier, som er registreret i Højesterets præsidentjournal til og med 2004, bevares.
 Stk. 3. Arkivalier, som er registreret i Højesterets præsidentjournal fra 2005, bevares som anført i bilag 1.
 § 3. Alle arkivalier fra Rigsretten bevares.
 § 4. Arkivalier fra Den Særlige Klageret, som vedrører retsafgørelser, bevares.
 § 5. Alle arkivalier fra Bibeskæftigelsesnævnet, som er registreret i Bibeskæftigelsesnævnets journal, bevares.
 § 6. Arkivalier fra Sø- og Handelsretten, som er registreret efter Sø- og Handelsrettens journalplan, bevares som anført i bilag 2.
 § 7. Arkivalier fra landsretterne, som er registreret efter landsretternes journalplan, bevares som anført i bilag 3.
 Stk. 2. Arkivalier, som er registreret i Vestre Landsrets præsidentjournal 1919 - 1993, bevares som anført i bilag 4.
 Stk. 3. Arkivalier, som er registreret i Vestre Landsrets præsidentjournal fra 1994, bevares som anført i bilag 5.
 Stk. 4. Arkivalier, som er registreret i Østre Landsrets præsidentjournal 1919 - 1993, bevares som anført i bilag 6.
 Stk. 5. Arkivalier, som er registreret i Østre Landsrets præsidentjournal fra 1994, bevares som anført i bilag 7.
 § 8. Arkivalier fra byretterne, som er henlagt efter byretternes journalplan, bevares som anført i bilag 8.
 § 9. Arkivalier, som ikke skal bevares i henhold til §§ 2-8, kasseres, når opbevaringspligt efter andre bestemmelser er opfyldt, og når de efter myndighedens egen vurdering i øvrigt ikke længere har retlig eller administrativ betydning.
 Ikrafttrædelse m.v.
 § 10. Bestemmelserne træder i kraft den 8. november 2008.
 Stk.2. Bekendtgørelse nr. 1013 af 8. oktober 2008 om bevaring og kassation af domstolenes arkivalier ophæves.
