Bekendtgørelse om Trossamfundsregistret I medfør af § 11 og § 21, stk. 2, i lov nr. 1533 af 19. december 2017 om trossamfund uden for folkekirken fastsættes:
Kapitel 1 Definitioner § 1. Betegnelsen Trossamfundsregistret anvendes i denne bekendtgørelse som betegnelse for det digitale register over trossamfund, der er registreret som anerkendte trossamfund i Danmark, og menigheder, forsamlinger og kredse m.v., der er omfattet af et trossamfunds anerkendelse.
 Stk. 2. Betegnelsen menighed anvendes i denne bekendtgørelse som betegnelse for menigheder, forsamlinger og kredse m.v., der er omfattet af et trossamfunds anerkendelse i medfør af § 8 i lov om trossamfund uden for folkekirken.
 Stk. 3. Trossamfundsregistret tilgås via Kirkeministeriets hjemmeside.
 § 2. Betegnelsen årsregnskab anvendes i denne bekendtgørelse som betegnelse for overblik over de økonomiske aktiviteter, som et trossamfund og en menighed har foretaget i regnskabsåret.
Kapitel 2 Trossamfundsregistrets formål, indretning og førelse § 3. Trossamfundsregistret har til formål at sikre en lettere adgang til indsigt i, hvilke trossamfund der er anerkendt, og hvilke menigheder der er omfattet af et trossamfunds anerkendelse, samt indsigt i deres økonomiske og organisatoriske forhold.
 § 4. Når et trossamfund med evt. tilhørende menigheder er blevet anerkendt, opretter Kirkeministeriet en særskilt side for henholdsvis trossamfund og den enkelte menighed i Trossamfundsregistret, der giver trossamfundet og evt. tilhørende menigheder adgang til at indberette oplysninger om de i §§ 10 og 11 anførte forhold.
 § 5. Når Kirkeministeriet har oprettet et anerkendt trossamfund eller en menighed omfattet af et trossamfunds anerkendelse i Trossamfundsregistret, giver Kirkeministeriet henholdsvis trossamfundet og menigheden besked herom.
Stk. 2. Når et trossamfund med evt. tilhørende menigheder er blevet oprettet i Trossamfundsregistret, offentliggøres det på Trossamfundsregistrets hjemmeside.
Trossamfundet og evt. tilhørende menigheder orienteres herom i forbindelse med, at det modtager Kirkeministeriets afgørelse om anerkendelse.
§ 6. Trossamfund, der er registret med et CVR-nr. og har oplyst Kirkeministeriet herom, modtager login-informationer i trossamfundets VIRK-postkasse.
Tilsvarende gælder for menigheder, der er omfattet af et trossamfunds anerkendelse, hvis menighederne har oplyst CVR-nr.
Stk. 2. Trossamfundet skal anvende en medarbejdersignatur for at kunne tilgå trossamfundets VIRK-postkasse.
Medarbejdersignaturen er knyttet til trossamfundets CVR-nummer.
Tilsvarende gælder for menigheder, der er omfattet af et trossamfunds anerkendelse, hvis menigheden har oplyst et CVR-nr.
 Stk. 3. Signaturen er personlig, og enhver medarbejder identificeres personligt som medarbejder i henholdsvis trossamfundet og menigheden.
Stk. 4. Det er trossamfundet henholdsvis menigheden, der tager stilling til, hvilken medarbejder der er kontaktperson og ansvarlig for indberetning af oplysninger til Trossamfundsregistret.
Den person, som trossamfundet henholdsvis menigheden udpeger, tegner trossamfundet henholdsvis menigheden i forhold til Trossamfundsregistret.
Hvis trossamfundet henholdsvis menigheden udpeger en ny kontaktperson skal Kirkeministeriet orienteres herom, så der kan sendes nye login-informationer.
 Stk. 5. Den person, der indberetter oplysninger til Trossamfundsregistret, skal i forbindelse med indberetningen på tro- og love erklære, at:
1) de indberettede oplysninger er korrekte, 2) de indberettede oplysninger er i overensstemmelse med de gældende regler for anerkendte trossamfund og evt. tilhørende menigheder, og 3) at vedkommende er berettiget til at foretage indberetningen.
 § 7. De trossamfund henholdsvis menigheder, der ikke er registreret med et CVR-nr., vil af hensyn til oplysningernes karakter få tilsendt logininformationer med ordinær post til den adresse, som de har oplyst til Kirkeministeriet.
 § 8. Kirkeministeriet er ansvarlig for vedligeholdelse og udvikling af Trossamfundsregistret.
 Stk. 2. Indberetning af fejl eller mangler i Trossamfundsregistret skal ske til Kirkeministeriet.
Kapitel 3 Trossamfundsregistrets indhold § 9. Trossamfundsregistret indeholder oplysninger om:
 1) Trossamfund, der er registreret som anerkendte trossamfund i Danmark, jf. lov om trossamfund uden for folkekirken § 7.
 2) Menigheder, der er omfattet af et trossamfunds anerkendelse, jf. lov om trossamfund uden for folkekirken § 8.
 § 10. Trossamfundsregistret indeholder følgende oplysninger om anerkendte trossamfund:
 1) Navn og hjemsted for trossamfundet.
 2) Antal myndige medlemmer af trossamfundet.
 3) Trossamfundets vedtægter.
 4) Navn, telefonnummer og e-mail på den kontaktperson, der er ansvarlig i forhold til Trossamfundsregistret.
 5) En tekst, som udtrykker, beskriver eller henviser til trosgrundlaget eller læretraditionen i trossamfundets religion.
 6) Dokumentation eller beskrivelse af trossamfundets centrale ritualer.
 7) Regnskabsåret for trossamfundet.
 8) Det seneste årsregnskab.
 9) Evt. tilknyttede menigheder, jf. § 11.
 § 11. Trossamfundsregistret indeholder følgende oplysninger om menigheder, der er omfattet af et trossamfunds anerkendelse:
 1) Navn og hjemsted for menigheden.
 2) Antal myndige medlemmer af menigheden.
 3) Menighedens vedtægter.
 4) Navn, telefonnummer og e-mail på den kontaktperson, der er ansvarlig i forhold til Trossamfundsregistret.
 5) Regnskabsåret for menigheden.
 6) Det seneste årsregnskab, medmindre trossamfundet aflægger et konsolideret årsregnskab, hvor menighedens årsregnskab fremgår.
 7) Oplysninger om hvilket trossamfunds anerkendelse menigheden er omfattet af.
Kapitel 4 Indberetning af oplysninger til Trossamfundsregistret § 12. Anerkendte trossamfund er forpligtet til at meddele oplysninger til Trossamfundsregistret om de forhold, der er anført i § 10. Menigheder, der er omfattet af et trossamfunds anerkendelse, er forpligtet til at meddele oplysninger til Trossamfundsregisteret om de forhold, der er anført i § 11.
 § 13. Anerkendte trossamfund er forpligtet til at meddele oplysninger til Trossamfundsregistret om ændringer i de forhold, der er anført i § 10, nr. 1-4, nr. 7 og nr. 9, samt om væsentlige ændringer i de forhold, der er anført i § 10, nr. 5 og 6.
 Stk. 2. Menigheder, der er omfattet af et trossamfunds anerkendelse, er forpligtet til at meddele oplysninger til Trossamfundsregistret om ændringer i de forhold, der er anført i § 11, nr. 1-5, og nr. 7.
 Stk. 3. Trossamfundet henholdsvis menigheden skal på eget initiativ indberette de i stk. 1 og 2, nævnte ændringer i Trossamfundsregistret, når ændringerne er sket.
 § 14. Kirkeministeriet anmoder hvert tredje år alle anerkendte trossamfund og evt. tilhørende menigheder om at indberette eventuelle ændringer i de forhold, som er anført i § 10, nr. 1-7, og nr. 9, og § 11, nr. 1-5, og nr. 7, til Trossamfundsregistret.
Kapitel 5 Udarbejdelse af årsregnskaber for anerkendte trossamfund og menigheder og modtagelse af donationer § 15. Et anerkendt trossamfund skal hvert år udarbejde et årsregnskab.
 Stk. 2. En menighed, der er omfattet af et trossamfunds anerkendelse, skal hvert år udarbejde et årsregnskab, jf. dog stk. 3.
Stk. 3. En menighed, der er omfattet af et trossamfunds anerkendelse, har ikke pligt til at udarbejde et årsregnskab, når trossamfundet udarbejder et konsolideret årsregnskab, hvori menigheden indgår.
Menigheden skal give besked herom i Trossamfundsregistret.
 Stk. 4. Trossamfundet og evt. tilhørende menigheder kan beslutte fra år til år, om der skal aflægges et konsolideret årsregnskab, eller der skal aflægges et særskilt årsregnskab for henholdsvis trossamfundet og menigheden.
Stk. 5. Regnskabsåret skal omfatte 12 måneder, der altid skal begynde og slutte på en bestemt dato i året.
Næste regnskabsår begynder dagen efter foregående regnskabsårs balancedato.
Første regnskabsperiode kan omfatte et kortere eller længere tidsrum end 12 måneder, dog højst 18 måneder. Ændres regnskabsåret, må omlægningsperioden ikke overstige 12 måneder.
 § 16. Årsregnskabet skal udarbejdes i overensstemmelse med reglerne i årsregnskabsloven og skal som minimum aflægges i overensstemmelse med reglerne for regnskabsklasse A, jf. dog stk. 2 og 3.
Stk. 2. Har trossamfundet og evt. tilhørende menigheder pligt til at udarbejde regnskab efter anden lovgivning end årsregnskabsloven, anvendes det i medfør af den lovgivning udarbejdede regnskab også som årsregnskab i forhold til Trossamfundsregistret.
Bestemmelsen i 1. pkt. gælder kun, hvis årsregnskabet som minimum er udarbejdet i overensstemmelse med reglerne for regnskabsklasse A i årsregnskabsloven.
 Stk. 3. Det er ikke et krav, at underskrifter fra repræsentanter fra trossamfundet henholdsvis menigheden fremgår af årsregnskabet, når det indsendes til Trossamfundsregistret, men det indsendte årsregnskab skal være godkendt i overensstemmelse med vedtægtens bestemmelser herom.
§ 17. Årsregnskabet skal ud over at leve op til kravene for virksomheder omfattet af regnskabsklasse A i årsregnskabsloven indeholde oplysninger om det samlede beløb, trossamfundet henholdsvis menigheden har modtaget i donationer i regnskabsåret.
Som donationer anses kontantbeløb, bortset fra medlemskontingent, samt økonomisk støtte i form af lånegarantier, varer, tjenesteydelser og fast ejendom m.v.
Oplysninger om indirekte støtte i form af frivilligt arbejde og udenlandske religiøse forkyndere skal ikke fremgå af oversigten over donationer.
 Stk. 2. Årsregnskabet skal endvidere indeholde oplysninger om, hvorvidt trossamfundet henholdsvis menigheden i regnskabsåret har modtaget en eller flere donationer fra samme donator, der enkeltvis eller samlet overstiger 20.000 kr. ekskl. moms.
Stk. 3. Årsregnskabet skal i de i stk. 2 nævnte tilfælde indeholde oplysninger om størrelsen af donationen fra den enkelte donator samt donators navn og adresse, jf. dog 2. pkt.
Donators navn og adresse skal dog ikke oplyses, hvis der er tale om donationer fra enkeltpersoner eller enkeltmandsfirmaer.
 Stk. 4. Oplysninger om donationer skal indberettes i et særskilt bilag til årsregnskabet, såfremt oplysningerne ikke fremgår af årsregnskabet.
§ 18. Trossamfundet henholdsvis menigheden må ikke modtage anonyme donationer som nævnt i § 17, stk. 2, fra andre end enkeltpersoner eller enkeltmandsfirmaer.
Modtager trossamfundet henholdsvis menigheden donationer i strid med 1. pkt., skal de returnere donationen til donator inden 30 dage efter modtagelsen.
Kapitel 6 Indsendelse af årsregnskab § 19. Anerkendte trossamfund skal indsende årsregnskabet og evt. tilhørende bilag, jf. § 17, stk. 4, til Trossamfundsregistret.
 Stk. 2. En menighed, der er omfattet af et trossamfunds anerkendelse, skal indsende menighedens årsregnskab og evt. tilhørende bilag, jf. § 17, stk. 4, til Trossamfundsregistret, jf. dog stk. 3.
 Stk. 3. Hvis trossamfundet og menigheden aflægger et konsolideret regnskab, jf. § 15, stk. 3, er trossamfundet forpligtet til at indsende dette regnskab og evt. tilhørende bilag, jf. § 17, stk. 4, til Trossamfundsregistreret.
 Stk. 4. Indsendelse af årsregnskab sker ved, at trossamfundet henholdsvis menigheden uploader årsregnskabet og evt. tilhørende bilag på trossamfundets henholdsvis menighedens side i Trossamfundsregistret. Årsregnskabet og eventuelle bilag er herefter offentligt tilgængelige.
Stk. 5. Årsregnskabet og evt. tilhørende bilag skal indsendes senest 5 måneder efter regnskabsårets afslutning.
Kirkeministeren kan i særlige tilfælde forlænge denne frist med op til 3 måneder.
 § 20. Trossamfund og menigheder har kun mulighed for at indsende årsregnskab og evt. tilhørende bilag, jf. § 17, stk. 4, for det år, som Kirkeministeriet har givet adgang til i administrationsmodulet i Trossamfundsregistret.
 Stk. 2. I forbindelse med, at trossamfundet og menigheden indsender årsregnskabet og evt. tilhørende bilag, jf. § 17, stk. 4, skal trossamfundets henholdsvis menighedens kontaktperson afgive den i § 6, stk. 5, nævnte tro- og loveerklæring.
 § 21. Årsregnskabet bliver låst elektronisk efter indsendelse.
Stk. 2. Bliver et trossamfund eller en menighed opmærksom på fejl i det indsendte årsregnskab eller evt. tilhørende bilag, jf. § 17, stk. 4, skal trossamfundet henholdsvis menigheden anmode Kirkeministeriet om mulighed for at foretage rettelser i det indsendte årsregnskab.
Rettelser kan alene foretages i den periode, hvor der er mulighed for at uploade dokumenter vedr. det pågældende regnskabsår.
Kapitel 7 Oplysninger på Trossamfundsregistrets hjemmeside § 22. Oplysninger i Trossamfundsregistret er offentligt tilgængelige på Trossamfundsregistrets hjemmeside med de undtagelser, der er nævnt i stk. 2.
Stk. 2. Af hensyn til oplysningernes karakter er trossamfundets medlemstal og oplysninger om trossamfundets kontaktperson ikke offentligt tilgængelige.
Tilsvarende gælder oplysninger om menigheders medlemstal og kontaktperson.
Kapitel 8 Ikrafttræden § 23. Bekendtgørelsen træder i kraft den 19. november 2018.
Stk. 2. For anerkendte trossamfund og evt. tilhørende menigheder, der ved lov om trossamfund uden for folkekirkens ikrafttræden allerede er anerkendt eller godkendt i Danmark, opretter Kirkeministeriet en særskilt side i Trossamfundsregistret, hvor Kirkeministeriet anfører oplysninger om trossamfundets og evt. tilhørende menigheders navn og hjemsted samt evt.
CVR-nr.
Stk. 3. Bestemmelserne i § 15, § 16, stk. 3, og §§ 17-21 om udarbejdelse, indsendelse og offentliggørelse af trossamfundets og evt. tilhørende menigheders årsregnskab har virkning for regnskabsår, der begynder 1. januar 2018 eller senere.
Bestemmelsen i § 16, stk. 1 og 2 om formkrav til regnskaberne har virkning for regnskabsår, der begynder den 1. januar 2019 eller senere.
