Fremsat den 7. december 2018 af Karsten Hønge (SF), Kirsten Normann Andersen (SF) og Jacob Mark (SF) Forslag til folketingsbeslutning om udbredelse af borgerstyrede budgetter Folketinget pålægger regeringen i indeværende folketingsår at fremsætte lovforslag, som fremmer kommuners brug af borgerstyrede budgetter og herunder sikrer, at alle kommuner har mulighed for at arbejde med borgerstyrede budgetter i indsatsen for de jobparate kontanthjælpsmodtagere, der har været ledige i over 1 år.
Forslaget skal give mulighed for, at borgeren får en reel valgfrihed i disponeringen af midlerne, herunder til f.eks. at starte selvstændig virksomhed eller modtage alternativ behandling, uden at blive trukket i ydelse, dog i samråd med jobcenteret.
Bemærkninger til forslaget Formålet med beslutningsforslaget er, at flere kontanthjælpsmodtagere bliver en del af arbejdsmarkedet gennem en investeringstankegang.
Højere deltagelse på arbejdsmarkedet gavner dansk økonomi, og det er til gavn for den enkelte at være en del af arbejdsfællesskabet.
Vejen til at få flere kontanthjælpsmodtagere i arbejde går ikke gennem pisk og lavere ydelser.
Der er tværtimod behov for at investere i den enkelte for at hjælpe kontanthjælpsmodtagere ind på arbejdsmarkedet.
Der er ligeledes behov for at tænke ud over virksomhedsrettede indsatser og i højere grad tænkte i empowerment af borgeren og se på, hvilke udfordringer der i øvrigt kan være med at få borgeren ind på arbejdsmarkedet.
I november 2018 offentliggjordes en evaluering af forsøget »Langtidsledige tager teten« (»Langtidsledige tager teten  Personlige, borgerstyrede budgetter i beskæftigelsesindsatsen over for langtidsledige kontanthjælpsmodtagere.
Erfaringer og foreløbige resultater«, 2018) i Aarhus Kommune med såkaldt borgerstyrede budgetter.
Under forsøget har i alt 97 jobparate kontanthjælpsmodtagere med over 1 års ledighed fået mulighed for at råde over et »klippekort« på 50.000 kr., som de kan bruge til aktiviteter, som de selv foreslår, og som de mener fremmer deres muligheder for at få job.
Midlerne kan bruges til alt fra fjernelse af tatoveringer over kurser til gældsrådgivning.
Midlerne prioriteres i samråd med jobcenteret.
 Siden projektets opstart i 2016 er 32 af de 97 langtidsledige borgere kommet i job og ikke længere på offentlig forsørgelse (»Langtidsledige Thomas fik 50.000 kroner og kom i arbejde«, dr.dk, den 26. november 2018). De foreløbige resultater viser, at det kan betale sig at investere i den enkelte borger og give borgeren mere direkte indflydelse og ansvar for de midler, som går til den beskæftigelsesrettede indsats.
 Forslaget forventes på mellemlang sigt at være udgiftsneutralt og på længere sigt at skabe et provenu, idet de foreløbige resultater viser, at en stor andel af deltagerne kommer i job og forlader offentlig forsørgelse.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udbredelse af borgerstyrede budgetter.
(Beslutningsforslag nr.
B 63) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
