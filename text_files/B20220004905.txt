Bekendtgørelse om ændring af bekendtgørelse om forebyggelse og inddæmning af udbredelse af covid-19 på kriminalforsorgens område § 1 I bekendtgørelse nr. 2268 af 1. december 2021 om forebyggelse og inddæmning af udbredelse af covid-19 på kriminalforsorgens område, som ændret ved bekendtgørelse nr. 2488 af 17. december 2021, foretages følgende ændringer:
 1. § 1 affattes således:
»§ 1. Ved et coronapas forstås dokumentation for 1) et negativt resultat af en covid-19-test, jf. stk. 2, der ved en PCR-test, jf. stk. 3, er højst 72 timer gammel regnet fra tidspunktet, hvor testen er foretaget, eller ved en antigentest, jf. stk. 4, der er højst 48 timer gammel regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 11 dage og højst 5 måneder gammel regnet fra tidspunktet, hvor testen blev foretaget, 3) et påbegyndt vaccinationsforløb mod covid-19, jf. stk. 5, 4) et gennemført primært vaccinationsforløb mod covid-19, jf. stk. 6, som er givet til en person, der er under 18 år, 5) gennemført primært vaccinationsforløb mod covid-19, jf. stk. 6, som er givet til en person, der er 18 år eller derover, og hvor det højst er 5 måneder siden, at den afsluttende dosis blev givet, 6) et gennemført primært vaccinationsforløb mod covid-19, jf. stk. 6, samt en revaccination, som er givet til en person, der er 18 år eller derover, jf. stk. 7, eller 7) nr. 1, 2, 3, 4, 5 eller 6 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elementer og aktuelt klokkeslæt på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4, og hvor offentlige og private behandlingssteder, regionsråd, kommunalbestyrelser samt offentlige og private skoler og uddannelsesinstitutioner forestår eller foretager testen og er omfattet af anmeldepligten til Statens Serum Institut, jf. bekendtgørelse om anmeldelse af covid-19.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
 Stk. 5. Et vaccinationsforløb mod covid-19 anses for påbegyndt mindst 14 dage og højst 42 dage efter den første dosis.
Stk. 6. Kræver et vaccinationsforløb mod covid-19 to doser, anses det primære vaccinationsforløb for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 7. Ved revaccination forstås en anden eller tredje dosis efter et gennemført primært vaccinationsforløb, jf. stk. 6.
 Stk. 8. Dokumentation efter stk. 1, nr. 1-6, kan foreligge både i papirformat og elektronisk.
Stk. 9. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 7, samt i sundhedsmyndighedernes app MinSundhed med bevægelige elementer, der beskytter mod kopiering fra appen.« 2. I § 13 indsættes som stk. 2:
»Stk. 2. Kriminalforsorgen kan ud over de tilfælde, som er nævnt i stk. 1, i særlige tilfælde beslutte, at tilsyn og kontrol, herunder hjemmebesøg, erstattes af en telefonsamtale eller et videomøde, hvis gennemførelse af et fysisk tilsynsmøde eller hjemmebesøg er umulig eller uforholdsmæssig vanskelig som følge af foranstaltninger, som har været nødvendige for at forebygge eller inddæmme udbredelse af covid-19.« 3. I § 16 indsættes som stk. 2:
»Stk. 2. Kriminalforsorgen kan ud over de tilfælde, som er nævnt i stk. 1, i særlige tilfælde beslutte, at tilsyn og kontrol, herunder hjemmebesøg, erstattes af en telefonsamtale eller et videomøde, hvis gennemførelse af et fysisk tilsynsmøde eller hjemmebesøg er umulig eller uforholdsmæssig vanskelig som følge af foranstaltninger, som har været nødvendige for at forebygge eller inddæmme udbredelse af covid-19.« 4. I § 18 indsættes som stk. 2:
»Stk. 2. Ungekriminalforsorgen kan ud over de tilfælde, som er nævnt i stk. 1, i særlige tilfælde beslutte, at tilsyn og kontrol, herunder hjemmebesøg, erstattes af en telefonsamtale eller et videomøde, hvis gennemførelse af et fysisk tilsynsmøde eller hjemmebesøg er umulig eller uforholdsmæssig vanskelig som følge af foranstaltninger, som har været nødvendige for at forebygge eller inddæmme udbredelse af covid-19.« 5. I § 22, stk. 2, ændres »16. januar« til: »1. februar«.
§ 2 Bekendtgørelsen træder i kraft den 16. januar 2022.
