 (Til de skattelignende myndigheder og amtstuerne).
 Hermed følger eksemplarer af bekendtgørelse nr. 1 af 3. januar 1968 af lov  

 om indkomstbeskatning af aktieselskaber m.v. (selskabsskatteloven), således  

 som denne er ændret ved lov nr. 461 af 15. december 1967, ifølge hvilken lov  

 adgangen for selskaber og foreninger til ved indkomstopgørelsen at fradrage  

 halvdelen af de betalte selskabsskatter er ophævet.
 1. I forhold til lovbekendtgørelse nr. 343 af 31. juli  

 1967 er følgende bestemmelser ændret eller tilføjet:
 Om de enkelte ændringer m.v. bemærkes følgende:
 2. Ad §§ 11, 14, stk. 5, og 15, stk. 7.
 De nævnte bestemmelser er ophævet.
 Ingen del af den af selskaber eller foreninger betalte skat kan herefter  

 fradrages, og der er ikke som ved personbeskatningen fastsat særlige  

 overgangsregler om et beregningsfradrag (reguleringsfradraget).
 Skatteefterbetalinger og betaling af restancer m.v. vil efter de nye  

 regler ikke medføre nogen formindskelse af det fremtidige skattetilsvar for  

 selskaber eller foreninger, og de er fremtidig fritaget for ved  

 indkomstopgørelsen at medregne den del af tilbagebetalt skat, som i sin tid  

 måtte være bragt til fradrag ved opgørelsen af den skattepligtige indkomst.
 3. Ad § 17, stk. 1.
 Skattesatsen er nedsat til 36 pct.
 4. Ad § 17, stk. 3.
Selskaberne har hidtil med hjemmel i bestemmelsen i § 14, stk. 1, 2.  

 punktum, i ligningsloven haft adgang til fuldt ud at fradrage skatter, der er  

 betalt til udlandet.
Denne fradragsret ophører, efter at den nævnte  

 bestemmelse i ligningsloven er blevet ophævet.
 Ved opgørelsen af den del af den skattepligtige virksomhed, der hidrører  

 fra virksomhed i udlandet, skal i udlandet erlagte skatter derfor ikke  

 længere fradrages.
 5. Ad § 18, stk. 1.
 Skattesatsen er nedsat til 36 pct.
 6. Ad § 19.
 Skattesatsen er nedsat til 14 pct.
 7. Ad § 2 .
 Skattesatsen er nedsat til 34 pct.
 8. Ad § 21.
 Skattesatsen er nedsat til 34 pct.
 9. Ad § 35, stk. 6.
 Bestemmelsen om, at indkomstskatter, der er beregnet i henhold til de før  

 selskabsskatteloven gældende regler (skatteåret 1961-62 og tidligere  

 skatteår), skal kunne fradrages efter de da gældende regler, er ophævet.
 10. Ad § 35B.
Selskabsskattelovens § 35A indeholder regler om, hvorledes der skal  

 forholdes, når de i § 1, stk. 1, nr. 3, og stk. 2, 1. punktum, nævnte  

 brugsforeninger m.v. overgår til beskatning på grundlag af det  

 regnskabsmæssige overskud.
Denne overgang skal finde sted i fem års perioden  

 fra skatteåret 1968-69 til skatteåret 1972-73. Foreningerne kan for disse fem  

 skatteår vælge at lade sig beskatte efter de hidtidige regler  

 (lovbekendtgørelse nr. 377 af 20. december 1961) på grundlag af en  

 formuebestemt, fiktiv indkomst.
 Hvor en forening vælger beskatning efter de hidtidige regler, skal den  

 skattepligtige indkomst opgøres uden fradrag af nogen del af den skat, der er  

 betalt i indkomståret, men beskatningsprocenten nedsættes fra 44 til 36.
 11. Bestemmelserne skal finde anvendelse første gang  

 ved skatteligningen for skatteåret 1968-69.
 Skattedepartementet, den 9. januar 1968.
Hans P.
Gøtrik.
