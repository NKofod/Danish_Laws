Nr BR 18 Beretning over Bækgaard-sagen   

 Nr 70018 1986-87, 1. samling Blad nr 1084 Afgivet af retsudvalget Afgivet: 19870701 Under en TV-udsendelse den 23. april 1987 fremkom Rudolf Bækgaard med en række klagepunkter mod statsadvokaturen for særlig økonomisk kriminalitet (bagmandspolitiet) i relation til en straffesag, som har været ført mod ham.
Det blev i fjernsynsudsendelsen navnlig fremført, at anholdelsen og varetægtsfængslingen af Rudolf Bækgaard ikke skete af hensyn til de mod denne rejste sigtelser, men for at skaffe oplysninger fra Bækgaard til brug for straffesagen mod Jan Bonde Nielsen, som på samme tid var under efterforskning hos bagmandspolitiet.
I den forbindelse hævdede Bækgaard i TV-udsendelsen, at han af bagmandspolitiet var blever tilbudt en »nem løsning« af sin egen sag, hvis han ville være »samarbejdsvillig« med hensyn til sagen mod Bonde Nielsen.
Det blev også fremført i TV-udsendelsen, at tidspunktet for løsladelsen af Bækgaard, efter indblanding af Justitsministeriet, skulle være blevet udskudt et stykke tid, for at løsladelsen ikke skulle give indtryk af en form for handel i relation til sagen mod Bonde Nielsen.
Herudover blev der i fjernsynsudsendelsen også rettet kritik mod bagmandspolitiet for at have benyttet Bækgaards hustru som »lokkedue« i et forsøg på at anholde Bonde Nielsen.
Udvalget har stillet en række spørgsmål til justitsministeren om den omhandlede sag, og udvalget har i forbindelse med besvarelsen heraf modtaget en redegørelse fra Justitsministeriet om en undersøgelse, der har været iværksat af ministeriet på baggrund af den af Bækgaard fremførte kritik mod bagmandspolitiet.
Udvalget har endvidere haft et samråd med justitsministeren.
Et af udvalgets spørgsmål og ministerens svar herpå er optrykt som bilag til betænkningen.
Justitsministeren har over for retsudvalget oplyst, at Bækgaard kan forventes ført som vidne i straffesagen mod Bonde Nielsen i Østre Landsret, der vil blive påbegyndt i efteråret 1987. Ved den lejlighed vil Bækgaard på ny få mulighed for at fremføre sin kritik mod bagmandspolitiets fremgangsmåde i relation til afhøringen af ham som vidne i straffesagen mod Bonde Nielsen, herunder at bagmandspolitiet skulle have misbrugt varetægtsfængslingen af ham til at opnå forklaringer fra ham eller forklaringer af et bestemt forhold.
Det vil så i givet fald være op til landsretten i forbindelse med en vurdering af værdien af hans vidneudsagn at tage stilling til kritikken.
På baggrund af den redegørelse, som udvalget har modtaget fra justitsministeren om sagen, og under hensyn til at Bækgaard således vil få lejlighed til under vidneansvar i Østre Landsret at fremføre sin kritik over bagmandspolitiets fremgangsmåde i forbindelse med behandlingen af hans sag, finder udvalget på nuværende tidspunkt ikke grundlag for, at der foretages videre i relation til den kritik, som er fremkommet mod bagmandspolitiet i forbindelse med fjernsynsudsendelsen.
Det er indgået i udvalgets drøftelser, at det ikke kunne udelukkes, at videre undersøgelser i sagen for nærværende kunne medføre yderligere udsættelse af domstolenes behandling af straffesagen mod Jan Bonde Nielsen, hvilket ikke er ønskeligt.
Et »mindretal§ (Socialistisk Folkepartis medlemmer af udvalget) finder det godtgjort, at varetægtsfængslingen af Rudolf Bækgaard har været benyttet til formål, der klart overstiger grundlaget for denne.
SF skal her pege på det meget store antal afhøringer af Bækgaard i Bonde Nielsen-sagen.
Afhøringer, hvis antal overstiger antallet af afhøringer i hans egen sag.
Videre findes det godtgjort, at Bækgaard har haft en sådan adgang til dokumenterne i Bonde Nielsen-sagen, at der er tale om, at varetægtsfængslingsperioden i væsentlig grad er medgået til Bækgaards aktive medvirken i efterforskningen af Bonde Nielsen-sagen.
SF anser det samtidig for væsentligt, at Rudolf Bækgaard vil få mulighed for at fremføre sine klagepunkter for Landsretten, når han afhøres som vidne i ankesagen mod Bonde Nielsen.
Såfremt retten finder det godtgjort, at varetægtsfængslingen i forhold til Bækgaard har været misbrugt, må konsekvensen være, at der rejses tjenestemandssag mod de personer, der under tjeneste i statsadvokaturen for særlig økonomisk kriminalitet har deltaget i behandlingen af Bækgaards sag.
Endelig lægger SF vægt på, at en undersøgelse af det under varetægtsfængslingen passerede i kommissionsdomstolsregi eller lignende ikke vil kunne finde sted under sådanne former, at en undersøgelse kan forventes at føre til en afklaring.
Efter de oplysninger, justitsministeren er fremkommet med over for udvalget, vil de personer, der i det omfang de endnu er ansat i statens tjeneste og har været beskæftiget med sagen i statsadvokaturen for særlig økonomisk kriminalitet, kunne undslå sig for at afgive vidneforklaring under henvisning til muligheden for disciplinærforfølgning.
Under henvisning hertil finder SF ikke anledning til yderligere initiativer fra retsudvalgets side.
 P.u.v.
HAGEN HAGENSEN formand JUSTITSMINISTERIET Besvarelse af retsudvalgets spørgsmål nr. 321 af 27. maj 1987 Spørgsmål:
»I relation til Bækgaard-sagen bedes ministeren oplyse, hvorvidt Bækgaard vil kunne indbringe sin sag for:
a) Den særlige Klageret b) Folketingets Ombudsmand c) Den Europæiske Menneskerettighedskommission/ -domstol.« Svar:
Ad a.
Den særlige Klageret En fornyet behandling af straffesagen mod Rudolf Bækgaard måtte i givet fald ske i form af en genoptagelse af sagen efter bestemmelse truffet af Den særlige Klageret i medfør af reglerne i retsplejelovens kapitel 86.
Genoptagelse efter begæring af en domfældt kan efter retsplejelovens § 977 finde sted i følgende tilfælde:
»1) når nye oplysninger tilvejebringes, og det skønnes antageligt, at disse, om de havde foreligget under sagen, kunne have bevirket frifindelse eller anvendelse af en væsentlig mildere straffebestemmelse; 2) når noget sådant forhold oplyses som ommeldt i § 976, nr. 2, og det skønnes antageligt, at sådant kan have bevirket eller medvirket til domfældelsen; 3) når der i øvrigt foreligger særlige omstændigheder, der gør det overvejende sandsynligt, at de foreliggende bevisligheder ikke har været rigtigt bedømt.« I de i nr. 3 nævnte tilfælde skal begæring om genoptagelse fremsættes inden 5 år efter domsafsigelse.
Har domfældte i medfør af dommen været underkastet frihedsberøvelse, kan begæring om genoptagelse dog altid fremsættes indtil 2 år efter hans løsladelse.
Spørgsmålet om, hvorvidt der er hjemmel til genoptagelse af straffesager, der (som i det foreliggende tilfælde vedrørende sagen mod Bækgaard) er afgjort endeligt ved byretten, kan efter formuleringen af bestemmelserne i retsplejelovens § 976 og § 977 give anledning til en vis tvivl.
Der henvises herom til Kommenteret Retsplejelov, Bind III, 3. udgave, side 306 (note 1).
Efter retsplejelovens § 49, stk. 1, kan enhver, der anser sig krænket ved utilbørligt eller usømmeligt forhold fra en dommers side under udøvelsen af dennes virksomhed, inden 14 dage fremsætte besværing herover for rigsadvokaten til indbringelse for Den særlige Klageret.
Det følger heraf, at Bækgaard på grund af den nævnte frist ikke nu selv kan klage til Den særlige Klageret over dommere, der har deltaget i behandlingen af hans egen sag, der sluttede med Københavns Byrets dom af 9. december 1986.
Efter retsplejelovens § 49, stk. 2, kan justitsministeren indbringe en dommer for Den særlige Klageret, såfremt han finder, at dommeren må antages at have gjort sig skyldig i et forhold, der må svække eller gøre ham uværdig til den agtelse og tillid, som dommerkaldet forudsætter.
En sådan indbringelse vil i den omhandlede sag kunne ske f.eks. på grundlag af en henvendelse fra Bækgaard.
Det bemærkes i den forbindelse, at Justitsministeriet efter det hidtil foreliggende ikke har fundet grundlag for en sådan indbringelse.
Det kan i øvrigt oplyses, at Bækgaard i forbindelse med den vidneforklaring, han skal afgive i straffesagen mod Jan Bonde Nielsen, over for landsretten vil kunne fremdrage forhold i tilknytning til hans tidligere indenretlige forklaringer i denne sag.
Ad b.
Folketingets Ombudsmand Det fremgår af loven om Folketingets Ombudsmand, at ombudsmanden bl.a. har indsigt med statens civile forvaltning, men ikke med den del af forvaltningen, der varetages af domstolene.
Som oplyst i min besvarelse af 25. maj 1987 af spørgsmål 312 vil tvistigheder om lovligheden af politiets efterforskningsskridt samt om sigtedes og forsvarerens beføjelser kunne forelægges for retten til afgørelse, jf. herved den udtrykkelige bestemmelse herom i retsplejelovens § 746. Bækgaard vil kunne forventes ført som vidne i straffesagen mod Bonde Nielsen i Østre Landsret, og han vil i denne forbindelse på ny kunne fremføre sine klagepunkter over for retten.
Landsretten vil i givet fald i forbindelse med en vurdering af værdien af hans vidneudsagn skulle tage stilling til den af Bækgaard fremførte kritik.
På den anførte baggrund vil det være et spørgsmål, om ombudsmanden under henvisning til hans manglende kompetence med hensyn til domstolenes virksomhed i givet fald ville tage en eventuel klage fra Bækgaard under realitetsbehandling.
Dette spørgsmål må endeligt afgøres af ombudsmanden.
Det følger i øvrigt af ombudsmandsloven, at Bækgaard vil være afskåret fra at indgive klage til Folketingets Ombudsmand, i det omfang der er forløbet mere end 1 år efter, at de forhold, som der klages over, er begået, eller - i det omfang hans klage vedrører en truffen afgørelse - når der er forløbet mere end 1 år siden, at den øverste administrative instans har taget stilling til den afgørelse, der påklages.
Ombudsmanden vil imidlertid af egen drift kunne optage sagen til undersøgelse, såfremt han finder, at der bør bortses fra fristoverskridelsen.
Justitsministeriets redegørelse vedrørende Bækgaard-sagen indeholder ministeriets vurdering af de forskellige kritikpunkter, som Bækgaard fremførte under en TV-udsendelse den 23. april 1987. Som oplyst i min besvarelse af 25. maj 1987 af spørgsmål 312 vil Bækgaard i overensstemmelse med de almindelige regler i retsplejeloven kunne benytte sig af den almindelige, administrative rekursadgang og på denne måde opnå en administrativ klageafgørelse fra Justitsministeriet direkte i relation til ham.
Bækgaard vil herefter i givet fald kunne indbringe en sådan afgørelse for Folketingets Ombudsmand i overensstemmelse med de førnævnte regler.
Spørgsmålet om, hvorvidt og i hvilket omfang ombudsmandens manglende kompetence med hensyn til domstolenes virksomhed måtte indebære, at en sådan klage ikke vil kunne tages under realitetsbehandling, må som tidligere anført afgøres af ombudsmanden.
Endelig har ombudsmanden i en række tilfælde afvist at behandle klager under henvisning til, at Folketinget eller et af dettes udvalg har taget stilling til sagen, jf. således ombudsmandens beretning for 1978, side 11-12.
Ad C.
Den Europæiske Menneskerettighedskommission/-domstol I henhold til artikel 26 i Den Europæiske Menneskerettighedskonvention må Menneskerettighedskommissionen alene optage en klage over et påstået brud på konventionens bestemmelser til behandling, når alle hjemlandets retsmidler er blevet udtømt og klagen er indgivet inden for et tidsrum af 6 måneder fra den dato, på hvilken hjemlandets endelige afgørelse blev truffet.
Denne bestemmelse er i praksis fortolket således, at ordinære retsmidler, såsom administrativ rekurs, domstolsprøvelse, herunder appel, skal være udnyttet, og klageren skal alene udtømme sådanne retsmidler, som giver mulighed for på en effektiv og tilstrækkelig måde at få redresseret den påståede uret.
På baggrund af kommissionens praksis må det antages, at Den særlige Klageret ikke generelt kan betragtes om et retsmiddel, der skal have været forsøgt inden indgivelse af klage til kommissionen, men er det forsøgt, vil 6 måneders fristen i artikel 26 skulle beregnes fra klagerettens afgørelse under forudsætning af, at der er udsigt til, at de spørgsmål, der er indbragt for klageretten, vil blive realitetsbehandlet.
Den almindelige administrative rekurs og normalt også den almindelige adgang i henhold til grundlovens § 63 til domstolsprøvelse er imidlertid retsmidler, som skal være udtømt.
Da Folketingets Ombudsmand ikke har mulighed for at omgøre beslutninger truffet af administrationen eller domstolene, er det ikke en nødvendig forudsætning for, at kommissionen vil realitetsbehandle en klage, at denne tidligere har været behandlet af ombudsmanden.
Det må endvidere antages, at en klage indgivet af en privat person alene vil blive behandlet af kommissionen, såfremt den påståede krænkelse vedrører den pågældende selv eller en, som har befuldmægtiget klageren til at indgive klagen på sine vegne, jf.
 således konventionens artikel 25, 1. stk.
Som det fremgår af det ovenfor anførte, er det en betingelse for, at kommissionen vil realitetsbehandle en klage, at alle effektive retsmidler er udtømt.
Det må på denne baggrund antages, at i det omfang Bækgaards klage vedrører efterforskningsskridt af betydning for straffesagen mod ham selv, vil det formentlig være en betingelse for klagens antagelse til realitetsbehandling ved kommissionen, at klagepunkterne har været rejst under straffesagens behandling, jf.
herved bl.a. retsplejelovens § 746 om afgørelser af tvistigheder om lovligheden af politiets efterforskningsskridt, men derimod ikke at Bækgaard over for Den særlige Klageret har fremsat begæring om genoptagelse af straffesagen mod ham.
For så vidt angår påståede krænkelser, som ikke har haft betydning for selve straffesagen mod Bækgaard selv, fremgår det endvidere af det ovenfor anførte, dels at klagen skal have været forelagt den øverste administrative rekursmyndighed, men ikke nødvendigvis ombudsmandsinstitutionen, dels at den påståede krænkelse er overgået Bækgaard selv.
