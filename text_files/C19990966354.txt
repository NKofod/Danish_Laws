Skrivelse om lov om ændring af lov om  

 social service og lov om retssikkerhed og administration på det sociale  

 område (Om magtanvendelse og andre indgreb i  

 selvbestemmelsesretten m.v. og om øget fleksibilitet i  

 sammensætningen af koordinationsudvalg) (Til samtlige kommuner og amtskommuner, de sociale  

 nævn, Den Sociale Sikringsstyrelse og Den Sociale Ankestyrelse) Folketinget har den 25. maj 1999 vedtaget lovforslag L 195  

 om magtanvendelse og andre indgreb i selvbestemmelsesretten samt om  

 øget fleksibilitet i sammensætningen af koordinationsudvalg.
 Med disse regler præciseres på den ene side  

 den eksisterende pligt til at undgå omsorgssvigt overfor svage grupper,  

 og samtidig ændres reglerne om magtanvendelse.
 Med de nye regler ændres reglerne i lov om  

 social service om magtanvendelse og andre indgreb i  

 selvbestemmelsesretten over for voksne med virkning fra 1. januar 2000.
Med vedtagelsen af lovforslag L 195 foretages samtidig  

 ændringer i reglerne om sammensætningen af koordinationsudvalgene  

 og klagerådene.
Disse ændringer har dog ingen sammenhæng  

 med reglerne om magtanvendelse.
Magtanvendelse Omsorgspligt.
 Efter formålsbestemmelsen i § 67 i lov om  

 social service indføjes en ny bestemmelse, hvorved de  

 sociale myndigheders omsorgspligt præciseres.
 Med § 67 a understreges pligten til at undgå  

 omsorgssvigt overfor de svage persongrupper med særlige behov som  

 nævnt i § 67, og hermed til at iværksætte tiltag over  

 for disse grupper i overensstemmelse med formålene angivet i § 67.
Denne indsats  ydes uanset boform, og uanset om  

 vedkommende samtykker i foranstaltningen, men omfatter alene de  

 tilfælde, hvor der er truffet beslutning om at yde bistand efter  

 serviceloven.
Den konkrete indsats sker på grundlag af en afvejning af  

 hensynet til den personlige integritet overfor hensynet til at undgå  

 omsorgssvigt.
 Det skal dog understreges, at der aldrig kan  

 iværksættes tvangsmæssige foranstaltninger eller anvendes  

 fysisk magt med hjemmel i omsorgspligten.
 Endelig er det pålagt kommuner og amter at  

 være opmærksomme på, om der er pårørende eller  

 andre der kan varetage disse personers interesser, eller om der er behov for  

 at beskikke en værge.
 Regler om magtanvendelse og andre indgreb i  

 selvbestemmelsesretten.
 De overordnede principper for reglerne om magtanvendelse i  

 arbejdet med personer med betydelig og varigt nedsat psykisk funktionsevne  

 inden for det sociale område er fortsat,  at magtanvendelse som  

 udgangspunkt skal begrænses mest muligt, samt at magtanvendelse,  

 såfremt resultater ikke kan opnås ad frivillighedens vej, skal  

 udgøre den i den konkrete situation mindst indgribende  

 foranstaltning.
 I § 109 findes de generelle betingelser for at  

 iværksætte tvangsmæssige foranstaltninger, som opregnet i  

 §§ 109 a - e.
Disse betingelser skal være opfyldt hver gang der  

 iværksættes en tvangsmæssig foranstaltning.
Dette beror  

 altid på en konkret og individuel vurdering.
 I § 109 og §§ 109 a - 109 m gøres  

 udtømmende op med mulighederne for at iværksætte  

 tvangsmæssige foranstaltninger.
 Desuden skal enhver form for tvangsmæssig  

 foranstaltning registreres og indberettes til kommunalbestyrelsen eller  

 amtsrådet, ligesom der skal udarbejdes planer efter servicelovens  

 § 111 for de personer, overfor hvem der iværksættes  

 tvangsmæssige foranstaltninger.
Endelig skal det pointeres, at når de nye  regler  

 ikke indeholder mulighed for fiksering, er det udtryk for et  ønske om  

 at begrænse denne form for tvangsforanstaltning mest muligt.
Fiksering  

 vil derfor kun lovligt kunne iværksættes inden for det  

 psykiatriske regi, når de nye regler er trådt i kraft.
 Klageadgang.
 For så vidt angår klageadgangen i sager om  

 magtanvendelse eller andre indgreb i selvbestemmelsesretten, der sker mod  

 pågældendes vilje, er det det sociale nævn, der enten  

  beslutter indgrebene, eller som godkender indgrebene efter indstilling fra  

 kommunen eller amtskommunen.
Hvis der skal iværksættes tilbageholdelse i  

 boligen mod den pågældendes vilje eller optagelse i et  

 særligt botilbud uden samtykke, skal sagen afgøres i  

 første instans af det sociale nævn.
Nævnet bliver hermed  

 første instans.
Nævnets afgørelse indbringes for  

 Ankestyrelsen med adgang til at få afgørelsen prøvet ved  

 landsretten, og hvis sagen er principiel også for Højesteret.  

 Der skal også beskikkes en advokat i disse tilfælde.  En  

 ægtefælle eller anden nærtstående, der deler bolig  

 med pågældende, har også mulighed for at klage over  

 kommunens eller amtskommunens manglende indstilling om optagelse i  

 særligt botilbud.
I disse tilfælde kan der alene klages til det  

 sociale nævn og eventuelt, hvis sagen er principiel eller generel, til  

 Ankestyrelsen.
Brug af alarm og pejlesystemer samt beskyttelsesmidler  

 skal godkendes i det sociale nævn, hvis det sker mod den  

 pågældendes vilje.
Der kan altid klages til Ankestyrelsen.
Fastholdelse sker i den aktuelle situation og kan derfor  

 ikke godkendes i nævnet.
Der kan derimod efterfølgende klages  

 til det sociale nævn.
Det er endvidere præciseret, at godkendelse og  

 afgørelse træffes af nævnet i et møde, dvs. disse  

 kan ikke delegeres til nævnets sekretariat.
I kommunen eller  

 amtskommunen sker der derimod ikke ændringer.
Der kan fortsat delegeres  

 afgørelseskompetence til kommunalt eller amtskommunalt ansatte  

 på kommunalbestyrelsens eller amtsrådets vegne og på deres  

 ansvar.
Endelig opretholdes forbudet mod at delegere  

 afgørelseskompetence til private, fx i private boformer.
 Opsættende virkning.
Efter § 72, stk. 3, i lov om retssikkerhed og  

 administration på det sociale område, har en klage over  

 en afgørelse om optagelse i et særligt botilbud uden samtykke  

 som hovedregel opsættende virkning.
Optagelse i et særligt  

 botilbud uden samtykke er af så omfattende og indgribende karakter, at  

 der er behov for, at klageren kan blive i boligen, indtil Ankestyrelsen har  

 truffet afgørelse i sagen, bl.a. således at personen  

 undgår tab af den hidtidige bolig, hvis Ankestyrelsen ændrer  

 nævnets afgørelse.
Hvis der klages over nævnets  

 afgørelse, skal optagelsen i det særlige botilbud sættes i  

 bero, indtil Ankestyrelsen har truffet afgørelse, og klageren eller  

 dennes repræsentant skal derfor ikke begære opsættende  

 virkning.
I visse situationer kan der imidlertid være  

 særlige forhold, der gør det påkrævet at  

 iværksætte en optagelse i et særligt botilbud straks.
Som  

 det fremgår af bemærkningerne til forslaget til servicelovens  

 § 109 e, handler bestemmelsen om en person, der optages i et  

 særligt botilbud, når det er absolut påkrævet for, at  

 personen dér kan få den nødvendige hjælp, og  

 når hjælpen ikke kan gennemføres i personens hidtidige  

 bolig.
Normalt vil den hurtige sagsbehandling og indsatsen i den hidtidige  

 bolig betyde, at den opsættende virkning af en klage ikke får  

 betydning for den enkelte.
Men hvis der fx i den hidtidige bolig også er en  

 ægtefælle, som i en lang periode har været med til at yde  

 hjælp til den anden, kan hensynet til denne ægtefælle  

 betyde, at optagelsen i det særlige botilbud ikke kan udsættes  

 yderligere.
Hvis fx personen bor alene, kan der trods massiv hjælp  

 være stor risiko fra, at personen skader sig selv i den hidtidige  

 bolig, som ikke er indrettet til de særlige behov, som er opstået  

 som følge af personens tilstand, eller at personen er til fare for  

 andre.
Den opsættende virkning gælder alene, hvor  

 personen eller dennes repræsentant indbringer klagen direkte for  

 Ankestyrelsen.
Dette indebærer, at en ægtefælles eller  

 anden nærtståendes klage efter  § 109 g, stk. 3, til det  

 sociale nævn ikke har opsættende virkning. Ægtefællen  

 vil typisk klage over et afslag på optagelse i et særligt  

 botilbud, hvorfor opsættende virkning ikke bliver aktuel.
 Vejledning.
 Vejledning om reglerne kan, indtil  

 ikrafttrædelsesdatoen 1. januar 2000, fås hos Socialministeriet,  

 ligesom der i forbindelse med reglernes ikrafttræden vil blive udsendt  

 en vejledning og bekendtgørelse i tilknytning til de nye regler.
Koordinationsudvalg Reglerne om sammensætning af koordinationsudvalg for  

 den forebyggende arbejdsmarkedsindsats i lov om retssikkerhed og  

 administration på det sociale område ændres med  

 virkning fra 1. juli 1999.
Efter § 24 beslutter kommunalbestyrelsen fremover  

 selv udvalgets størrelse, og hvor mange organisations- og  

 kommunalbestyrelsesrepræsentanter, udvalget skal have.
Dog skal  

 udvalget - som hidtil - bestå af mindst ét  

 kommunalbestyrelsesmedlem udpeget af kommunalbestyrelsen og mindst  

 ét medlem udpeget af hver af følgende organisationer: De  

 Samvirkende Invalideorganisationer, Landsorganisationen i Danmark, Dansk  

 Arbejdsgiverforening, Funktionærernes og Tjenestemændenes  

 Fællesråd, Praktiserende Lægers Organisation og  

 Arbejdsmarkedsstyrelsen.
Organisationerne skal have tilbud om samme antal  

 medlemmer i udvalget.
Videre kan kommunalbestyrelsen højst  

 repræsenteres med samme antal medlemmer, som tilbydes den enkelte  

 organisation.
 I § 25 præciseres det, at udvalget mindst skal  

 bestå af 1 kommunalbestyrelsesmedlem og 1 repræsentant fra mindst  

 4 af de organisationer, der er nævnt i § 24, stk. 1.
Med § 28 fastsættes, at kommunerne også i  

 fælles koordinationsudvalg   beslutter udvalgets størrelse,  

 herunder antal organisationsrepræsentanter og antal  

 repræsentanter fra den enkelte kommune.
Der skal dog altid være  

 mindst en repræsentant fra hver kommune og fra hver organisation,  

 medmindre organisationen ikke kan udpege en repræsentant, jf.  

 § 25.
Klageråd Med tilføjelsen til § 35 i lov om  

 retssikkerhed og administration på det sociale område er  

 kravet til medlemmet i klagerådet, der vælges af  

 invalideorganisationerne, bragt i overensstemmelse med den tidligere regel i  

 bistandsloven.
Dvs. at medlemmet skal modtage social pension, være  

 under 60 år og have fast bopæl i kommunen. Ændringen har  

 virkning fra 1. juli 1999.
Socialministeriet, den 31. maj 1999 Karen Jespersen /Frode Svendsen Bilag 1 Vedtaget af Folketinget ved 3. behandling den 25. maj  

 1999 Forslag til Lov om ændring af lov om social service  

 og lov om  

 retssikkerhed og administration på det sociale område (Om magtanvendelse og andre indgreb i  

 selvbestemmelsesretten m.v. og om øget fleksibilitet i  

 sammensætningen af koordinationsudvalg) § 1 I lov om social service, jf. lovbekendtgørelse nr. 581 af 6. august  

 1998, som senest ændret ved § 12 i lov nr. 288 af 12. maj 1999,  

 foretages følgende ændringer:
 1. Overskriften til kapitel 12 ændres til:
»Formål m.v.« 2. Efter § 67 indsættes:
»§ 67 a.
Kommunen eller amtskommunen skal yde hjælp  

 efter denne lov i overensstemmelse med formålet, jf. § 67, til  

 personer med betydelig nedsat psykisk funktionsevne, der ikke kan tage vare  

 på deres egne interesser, uanset om der foreligger samtykke fra den  

 enkelte.
Stk. 2. Kommunen eller amtskommunen skal påse, om der er  

 pårørende eller andre, der kan varetage den  

 pågældendes interesser.
Kommunen eller amtskommunen skal  

 være opmærksom på, om der er behov for at bede statsamtet  

 om at beskikke en værge efter værgemålsloven.« 3. Overskriften til afsnit V ændres til:
 »Magtanvendelse og andre indgreb i  

 selvbestemmelsesretten«.
 4. I kapitel 21 indsættes efter overskriften  

»Voksne«:
»Anvendelsesområde m.v.« 5. § 109 affattes således:
»§ 109. Formålet med bestemmelserne i dette afsnit er at  

 begrænse magtanvendelse og andre indgreb i selvbestemmelsesretten til  

 det absolut nødvendige.
Disse indgreb må aldrig erstatte omsorg,  

 pleje og socialpædagogisk bistand.
Stk. 2. Bestemmelserne i dette afsnit gælder for  

 personer med betydelig og varigt nedsat psykisk funktionsevne, der får  

 personlig og praktisk hjælp samt socialpædagogisk bistand m.v.  

 efter §§ 71-74, behandling efter §§ 85 og 86 eller aktiverende  

 tilbud efter §§ 87 og 88, og som ikke samtykker i en foranstaltning  

 efter §§ 109 a-e.
Det er en forudsætning, at der foreligger den  

 fornødne faglige dokumentation for den nedsatte psykiske  

 funktionsevne.
 Stk. 3. Forud for enhver form for magtanvendelse og andre  

 indgreb i selvbestemmelsesretten skal kommunen eller amtskommunen foretage,  

 hvad der er muligt for at opnå personens frivillige medvirken til en  

 nødvendig foranstaltning.
Stk. 4. Anvendelse af magt skal stå i rimeligt forhold  

 til det, der søges opnået.
Er mindre indgribende  

 foranstaltninger tilstrækkelige, skal disse anvendes.
Stk. 5. Magtanvendelse skal udøves så  

 skånsomt og kortvarigt som muligt og med størst mulig  

 hensyntagen til den pågældende og andre tilstedeværende,  

 således at der ikke forvoldes unødig krænkelse eller  

 ulempe.« 6. Efter § 109 indsættes i kapitel 21:
»Alarmsystemer m.v.« § 109 a.
Kommunen eller amtskommunen kan træffe  

 afgørelse om at anvende personlige alarm- eller pejlesystemer for en  

 person, når der er nærliggende risiko for, at denne ved at  

 forlade boligen udsætter sig selv eller andre for at lide  

 væsentlig personskade, og forholdene i det enkelte tilfælde  

 gør det absolut påkrævet for at afværge denne  

 risiko.
 Stk. 2. Kommunen eller amtskommunen træffer  

 afgørelse om, for hvilken periode de personlige alarm- eller  

 pejlesystemer anvendes, og vurderer løbende, om en mindre indgribende  

 foranstaltning kan anvendes.
Fastholdelse § 109 b.
Kommunen eller amtskommunen kan træffe  

 afgørelse om at anvende fysisk magt i form af at fastholde en person  

 eller føre denne til et andet opholdsrum, når der er  

 nærliggende risiko for, at personen udsætter sig selv eller andre  

 for at lide væsentlig personskade, og forholdene i det enkelte  

 tilfælde gør det absolut påkrævet.
 Tilbageholdelse i boligen m.v.
§ 109 c.
Under samme betingelser som i § 109 a kan  

 kommunen eller amtskommunen træffe afgørelse om at anvende  

 fysisk magt i form af at fastholde en person for at forhindre denne i at  

 forlade boligen eller for at føre denne tilbage til boligen.
 Stk. 2. Kommunen eller amtskommunen træffer  

 afgørelse om, for hvilken periode tilbageholdelse i boligen kan  

 anvendes, og vurderer løbende, om en mindre indgribende foranstaltning  

 kan anvendes.
Anvendelse af beskyttelsesmidler § 109 d.
Kommunen eller amtskommunen kan træffe  

 afgørelse om at anvende fastspænding med stofseler til  

 kørestol eller andet hjælpemiddel, seng, stol eller toilet for  

 at hindre fald, når der er nærliggende risiko for, at en person  

 udsætter sig selv for at lide væsentlig personskade, og  

 forholdene i det enkelte tilfælde gør det absolut  

 påkrævet.
 Stk. 2. Kommunen eller amtskommunen træffer  

 afgørelse om, for hvilken periode de i stk. 1 omhandlede  

 beskyttelsesmidler kan anvendes, og vurderer løbende, om en mindre  

 indgribende foranstaltning kan anvendes.
Optagelse i særlige botilbud uden samtykke § 109 e.
Kommunen eller amtskommunen kan, jf. § 109 g,  

 indstille til det sociale nævn at træffe afgørelse om, at  

 en person skal optages i et bestemt botilbud efter denne lov, botilbud i  

 boliger opført efter den nu ophævede lov nr. 378 af 10. juni  

 1987 om boliger for ældre og personer med handicap eller efter lov om  

 almene boliger samt støttede private andelsboliger m.v., når det  

 er absolut påkrævet for, at den pågældende kan  

 få den nødvendige hjælp, og hjælpen ikke kan  

 gennemføres i personens hidtidige bolig.
 Stk. 2. Det er en betingelse, at den pågældende  

 ikke kan overskue konsekvenserne af sine handlinger og udsætter sig for  

 alvorlig personskade, og at det derfor er uforsvarligt ikke at sørge  

 for flytning.
 Sagsbehandling , administration m.v.
Det sociale nævns godkendelse § 109 f.
Kommunens eller amtskommunens beslutninger efter  

 §§ 109 a, c og d skal forelægges det sociale nævn til  

 godkendelse, såfremt de træffes mod pågældendes  

 vilje.
Stk. 2. Forelæggelse for det sociale nævn i de  

 tilfælde, der er nævnt i stk. 1, skal indeholde en  

 redegørelse for 1)	grundlaget for, at betingelserne for at sætte  

 foranstaltningerne i værk anses for opfyldt, 2)	den nødvendige faglige dokumentation for den nedsatte  

 funktionsevne, 3)	den socialpædagogiske hjælp og pleje efter kapitel 14,  

 der har været iværksat før indstilling om  

 iværksættelse af foranstaltningerne, 4)	den forventede periode, i hvilken foranstaltningerne vil være  

 nødvendige, og 5)	pårørendes og den eventuelle værges  

 bemærkninger til foranstaltningen.
Stk. 3. Nævnets afgørelse om, hvorvidt  

 beslutningerne efter stk. 1 kan godkendes, skal foreligge inden 1 uge  

 efter, at nævnet har modtaget kommunens eller amtskommunens beslutning.  

 Hvis nævnet ikke kan træde sammen, inden fristen er  

 udløbet, kan formanden for nævnet afgøre sagen efter  

 § 71, stk. 4, i lov om retssikkerhed og administration på det  

 sociale område.
Ved det førstkommende møde i nævnet  

 skal nævnet tage stilling til formandens afgørelse.
Stk. 4. Nævnet skal have godkendt beslutningerne efter  

 stk. 1, inden de kan sættes i værk.
Hvis det i særlige  

 tilfælde er påkrævet at sætte foranstaltningen i  

 værk, inden det sociale nævns afgørelse foreligger, skal  

 beslutningen snarest muligt og senest inden 2 uger efter, at den er sat i  

 værk, forelægges til godkendelse efter reglerne i stk. 1 og  

 2.
Det sociale nævns afgørelser om optagelse i  

 særlige botilbud uden samtykke § 109 g.
Det sociale nævn træffer afgørelse  

 om optagelse i særlige botilbud uden samtykke efter § 109 e efter  

 indstilling fra kommunen eller amtskommunen.
Nævnets afgørelse  

 skal træffes senest 2 uger efter modtagelse af kommunens eller  

 amtskommunens indstilling.
Stk. 2. Indstillingen skal indeholde en redegørelse  

 for 1)	grundlaget for, at betingelserne i § 109 e anses for  

 opfyldt, 2)	den nødvendige faglige dokumentation for den nedsatte  

 funktionsevne, 3)	den hjælp og pleje efter kapitel 14, der har været  

 iværksat eller har været tilbudt den pågældende eller  

 familien, før indstilling om optagelse i et særligt botilbud  

 blev besluttet, 4)	indretning af den nye bolig og den personlige hjælp, pleje og  

 støtte m.v., som herefter vil kunne stilles til rådighed, og 5)	personens egne samt de pårørendes og den eventuelle  

 værges bemærkninger til flytningen.
Stk. 3. En ægtefælle eller anden  

 nærtstående person, der deler bolig med den person, som sagen  

 vedrører, er berettiget til at klage over kommunens eller  

 amtskommunens afslag på at indstille til optagelse i særlige  

 botilbud efter denne bestemmelse.
Klagen kan indbringes for det sociale  

 nævn efter reglerne i kapitel 10 i lov om retssikkerhed og  

 administration på det sociale område, men ikke for anden  

 administrativ klagemyndighed.
 Stk. 4. Har pågældende ikke allerede en  

 værge, skal kommunen eller amtskommunen, når der indstilles til  

 flytning, anmode statsamtet om at beskikke en værge efter  

 værgemålsloven.
 Stk. 5. Kommunen eller amtskommunen kan om fornødent  

 anmode om bistand af politiet til at gennemføre en afgørelse om  

 flytning.
Advokatbistand § 109 h.
Kommunen eller amtskommunen skal sørge for, at  

 personen under sagen får bistand fra en advokat til at varetage sine  

 interesser, i sager om 1)	tilbageholdelse i boligen m.v. efter § 109 c mod den  

 pågældendes vilje eller 2)	optagelse i særlige botilbud efter § 109 e.
 Stk. 2. Myndigheden betaler udgifterne til advokaten, der  

 modtager salær og godtgørelse for udlæg efter samme  

 regler, som gælder i de tilfælde, hvor der er meddelt fri proces,  

 jf. kapitel 31 i retsplejeloven.
Klage til det sociale nævn § 109 i.
Kommunens og amtskommunens beslutninger efter  

 §§ 109 a, c og d, der ikke træffes mod pågældendes  

 vilje, samt beslutninger efter § 109 b kan indbringes for det sociale  

 nævn efter reglerne i kapitel 10 i lov om retssikkerhed og  

 administration på det sociale område.
 Stk. 2. En ægtefælle, en pårørende,  

 en værge eller en anden repræsentant for den person, som  

 foranstaltningen vedrører, kan klage over kommunens eller  

 amtskommunens beslutning, når den person, som afgørelsen  

 vedrører, ikke selv er i stand til at klage.
Klage til Den Sociale Ankestyrelse § 109 j.
Det sociale nævns godkendelse efter § 109  

 f af beslutninger om alarmsystemer m.v. efter § 109 a, tilbageholdelse i  

 boligen m.v. efter § 109 c, anvendelse af beskyttelsesmidler efter  

 § 109 d samt nævnets afgørelser om optagelse i  

 særlige botilbud efter § 109 e kan indbringes for Den Sociale  

 Ankestyrelse inden 4 uger efter, at klageren har fået meddelelse om  

 afgørelsen.
 Stk. 2. En ægtefælle, en pårørende,  

 en værge eller en anden repræsentant for den person, som  

 foranstaltningen vedrører, kan klage over det sociale nævns  

 godkendelse samt det sociale nævns afgørelse, når den  

 person, som afgørelsen vedrører, ikke selv er i stand til at  

 klage.
 Stk. 3. Når Ankestyrelsen behandler klagen, gælder  

 reglerne i kapitel 9 og 10 i lov om retssikkerhed og administration på  

 det sociale område, bortset fra §§ 63 og 66 i lovens kapitel  

 10.
Domstolsprøvelse § 109 k.
Ved henvendelse til Ankestyrelsen inden 4 uger efter,  

 at klageren har fået meddelelse om afgørelsen, kan klageren  

 kræve afgørelsen forelagt landsretten efter reglerne i  

 retsplejelovens kapitel 43 a, når Ankestyrelsens afgørelse  

 omhandler 1)	tilbageholdelse i boligen m.v. efter § 109 c eller 2)	optagelse i særlige botilbud efter § 109 e.
Stk. 2. Landsrettens afgørelse kan ikke indbringes for  

 Højesteret.
Procesbevillingsnævnet kan dog give tilladelse til  

 anke eller kære af landsrettens afgørelse, hvis sagen har  

 principiel karakter.
Ansøgninger om tilladelse til anke eller  

 kære skal fremsættes henholdsvis inden 6 eller 3 måneder  

 efter afgørelsen.
Registrering, indberetning og planer 109 l.
Optagelse i særlige botilbud efter § 109 e og  

 enhver form for magtanvendelse, herunder magtanvendelse i forbindelse med  

 foranstaltninger efter §§ 109 a-d, skal registreres og indberettes til  

 kommunalbestyrelsen eller amtsrådet.
 Stk. 2. Kommunen eller amtskommunen skal udarbejde planer i  

 overensstemmelse med § 111 for personer, for hvem der foretages  

 foranstaltninger som nævnt i stk. 1.
Bemyndigelser § 109 m.
Socialministeren fastsætter regler om  

 iværksættelse af foranstaltninger, registrering, indberetning,  

 godkendelse og udarbejdelse af planer, jf. §§ 109 a-g og § 109  

 l.« 7. I § 129, stk. 1, 1. pkt., indsættes efter  

 »lægeerklæringer«: », advokatbistand efter § 109 h«.
 8. I § 130 indsættes efter  

 »lægeerklæringer«: », advokatbistand«.
§ 2 I lov om retssikkerhed og administration på det sociale  

 område, jf. lovbekendtgørelse nr. 540 af 21. juli 1998, som  

 ændret ved lov nr. 402 af 26. juni 1998 og lov nr. 117 af 2. marts  

 1999, foretages følgende ændringer:
 1. I § 24, stk. 1, indsættes efter  

 »består af«: »mindst« og efter »udpeger hver«: »mindst«.
 2. I § 24 indsættes efter stk. 1 som nyt  

 stykke:
»Stk. 2. Kommunalbestyrelsen beslutter, hvor mange medlemmer  

 udvalget skal bestå af.
De organisationer, der er nævnt i  

 stk. 1, skal have tilbud om at have samme antal medlemmer i udvalget.  

 Antal medlemmer fra kommunalbestyrelsen kan ikke være større end  

 det antal medlemmer, som de enkelte organisationer får tilbud om at  

 udpege.« Stk. 2-4 bliver herefter stk. 3-5.
 3. I § 25, stk. 1, 2. pkt., indsættes efter  

 »medlemmer«: », som repræsenterer 4 forskellige organisationer«.
 4. § 28, stk. 1, affattes således:
»Kommuner kan opfylde deres pligt efter § 22 ved i  

 fællesskab at oprette et koordinationsudvalg.
Udvalgets  

 sammensætning følger bestemmelserne i § 24. Dog udpeger  

 hver kommunalbestyrelse mindst 1 medlem blandt sine medlemmer.
De  

 øvrige medlemmer udpeges i fællesskab af de deltagende  

 kommunalbestyrelser efter indstilling fra organisationerne.« 5. I § 35 indsættes efter stk. 2 som nyt  

 stykke:
»Stk. 3. Det medlem, der vælges efter stk. 2, nr.  

 3, af invalideorganisationerne i kommunen, skal modtage social pension,  

 være under 60 år og have fast bopæl i kommunen.« Stk. 3 og 4 bliver stk. 4 og 5.
 6. I § 44 indsættes som stk. 2 og  

3:
 »Stk. 2. Det sociale nævn godkender følgende  

 afgørelser truffet af kommunen eller amtskommunen, hvis  

 afgørelsen er truffet mod den pågældendes vilje:
 1)	Afgørelser om alarm- og pejlesystemer efter § 109 a i  

 lov om social service.
 2)	Afgørelser om tilbageholdelse i boligen efter § 109 c i  

 lov om social service.
 3)	Afgørelser om anvendelse af beskyttelsesmidler efter  

 § 109 d i lov om social service.
Stk. 3. Det sociale nævn træffer i et møde  

 afgørelser om optagelse i særlige botilbud uden samtykke efter  

 § 109 e i lov om social service efter indstilling fra kommunen eller  

 amtskommunen.« 7. I § 55, stk. 2, indsættes efter nr. 3 som  

 nyt nummer:
»4)	Sager om tilbageholdelse i boligen efter § 109 c og om  

 optagelse i særlige botilbud uden samtykke efter § 109 e i lov om  

 social service.« Nr. 4 og 5 bliver herefter nr. 5 og 6.
 8. I § 71, stk. 4, indsættes efter  

 »trangssituation,«: »eller hvor der i øvrigt er et særligt behov  

 herfor,«, og efter »nævnet« indsættes: », jf. dog  

 stk. 5«.
 9. I § 71 indsættes som stk. 5:
»Stk. 5. Formandens afgørelser, jf. § 109 f,  

 stk. 1 og 2, i lov om social service, der ikke kan indbringes for  

 Ankestyrelsen, skal behandles i det førstkommende møde.« 10. § 72, stk. 1, affattes således:
»Klage over en afgørelse har ikke opsættende  

 virkning, jf. dog stk. 2 og 3.« 11. I § 72 indsættes efter stk. 1 som nye  

 stykker:
 »Stk. 2. Ankestyrelsen og det sociale nævn kan efter  

 begæring tillægge en klage over en afgørelse om botilbud  

 efter kapitel 18 i lov om social service opsættende virkning.
Stk. 3. Klage til Ankestyrelsen over optagelse i særlige  

 botilbud uden samtykke efter § 109 e i lov om social service har  

 opsættende virkning.
Hvis særlige forhold gør det  

 påkrævet, træffer det sociale nævn samtidig med  

 afgørelsen om optagelsen i et særligt botilbud afgørelse  

 om at iværksætte optagelsen straks.
Afgørelsen om at  

 ophæve en opsættende virkning kan ikke indbringes for  

 Ankestyrelsen.
Stk. 4. Sager efter stk. 2 og 3 behandles i Ankestyrelsen  

 efter § 57.« Stk. 2 og 3 bliver herefter stk. 5 og 6.
 12. § 73, stk. 1, affattes således:
 »Ankestyrelsens afgørelser efter lov om social  

 service kan i følgende tilfælde indbringes for landsretten efter  

 de særlige regler i retsplejelovens kapitel 43 a:
 1)	Tilbageholdelse i boligen efter § 109 c.
 2)	Optagelse i særlige botilbud uden samtykke efter § 109  

 e.
 3)	Afgørelser om børn og unge-udvalgets beslutninger  

 efter reglerne i § 124.
Ankestyrelsens afgørelse skal foreligge inden 8  

 uger.« 13. I § 81 indsættes efter nr. 9 som nyt  

 nummer:
»10) Arbejdsministeriet.« Nr. 10 og 11 bliver herefter nr. 11 og 12.
§ 3 Stk. 1. Loven træder i kraft den 1. januar 2000, jf. dog  

 stk. 2.
 Stk. 2. § 2, nr. 1-5, 8, 10, 13, samt § 72,  

 stk. 2, i lov om retssikkerhed og administration på det sociale  

 område som affattet ved § 2, nr. 11, i denne lov, træder i  

 kraft den 1. juli 1999.
§ 4 Forslag om revision af loven, bortset fra § 2, nr. 1-5, 8, 10, 13,  

 samt § 72, stk. 2, som den er affattet ved denne lov,  

 fremsættes for Folketinget senest i folketingsåret 2002-2003.
