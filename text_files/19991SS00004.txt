Beretning afgivet af Miljø- og  

 Planlægningsudvalget den 16. juni 2000 Beretning om etablering af et nyt retursystem for emballage  

 til øl og sodavand Miljø- og energiministeren har den 11. maj 2000 oversendt til  

 udvalget en rammeaftale, der den 8. maj 2000 er indgået mellem på  

 den ene side en række bryggerier og læskedrikfabrikanter i  

 Danmark og på den anden side repræsentanter for  

 dagligvarehandelen om en effektivisering og udbygning af butikkernes  

 returmodtagelse og sortering af emballager til øl og  

 læskedrikke.
 Miljø- og energiministeren har i den forbindelse bl.a. oplyst, at  

 aftalen har flere formål:
Pant- og retursystemet har i de senere år med fremkomsten af nye  

 emballagevarianter til læskedrikke skabt stigende omkostninger for  

 handelen til sortering m.v. af emballagerne.
Parterne ønsker med  

 aftalen at sikre, at det eksisterende retursystem for genpåfyldelige  

 emballager effektiviseres.
Der er mellem parterne også enighed om, at  

 handelen fremover skal have en økonomisk godtgørelse for  

 modtagelse og rensortering af bryggeriernes og tapperiernes emballager.
Effektiviseringen indebærer betydelige investeringer i nye maskiner  

 og sorteringsanlæg i dagligvarehandelen.
Der er mellem parterne enighed  

 om, at systemet bør indrettes således, at det også vil  

 være teknisk muligt at håndtere engangsemballager for det  

 tilfælde, at lovgivningen måtte blive ændret, således  

 at det generelt bliver tilladt at markedsføre øl og  

 læskedrikke i engangsemballager.
Parterne har forudsat, at der via lovgivningen indføres en pligt  

 for alle producenter og importører af øl og læskedrikke  

 til at være tilsluttet systemet og herunder en pligt for alle til  

 økonomisk at bidrage til systemet ved indbetaling af et gebyr og pant  

 for engangsemballager.
Pant- og retursystemet skal drives som en  

 brugerfinansieret ordning, hvor hver emballage efter princippet om, at  

 forureneren betaler, afholder de omkostninger, der er forbundet med  

 håndteringen af den pågældende emballage i retursystemet.
I forbindelse med det nye pant- og retursystem har parterne aftalt, at der  

 etableres et selskab, Dansk Retursystem A/S, der ejes af bryggerierne og  

 læskedrikfabrikanterne.
Selskabet skal stå for opbygningen og  

 driften af systemet.
Selskabet skal ikke give overskud, men skal drives som  

 et nonprofitforetagende.
Parterne har videre forudsat, at forberedelserne til opbygningen af  

 systemet igangsættes den 1. juli, hvor selskabet Dansk Retursystem  

 stiftes.
Forberedelserne er både tids- og omkostningskrævende.  

 Parterne har derfor betinget igangsætningen af, at der opnås en  

 tilkendegivelse om, at der er politisk vilje til at fremme den lovgivning om  

 bl.a. tilslutningspligt m.v., der er en forudsætning for aftalen.
 Miljø- og energiministeren har endvidere tilkendegivet, at det  

 efter ministerens opfattelse er et godt initiativ, partierne har taget, og at  

 ministeren har forståelse for aftaleparternes ønske om en  

 forhåndstilkendegivelse, inden systemet sættes i gang, om,  

 hvorvidt den nødvendige lovgivning kan forventes fremmet.
 Miljø- og energiministeren har sammenfattende oplyst  

 følgende:
» Der er indgået en rammeaftale mellem på den ene side  

 repræsentanter for størstedelen af de danske bryggerier og  

 læskedrikfabrikanter og på den anden side repræsentanter  

 for dagligvarehandelen om at etablere et nyt, effektiviseret pant- og  

 retursystem for emballager til øl og læskedrikke.
I forbindelse  

 hermed er der også opnået enighed mellem parterne om, at  

 dagligvarehandelen fremover skal have en mere reel  

 håndteringsgodtgørelse af bryggerierne end den eksisterende  

 såkaldte overskudspant, hvor butikker, der får færre  

 flasker tilbage end de sælger, mister penge herpå.
Parterne er  

 samtidig blevet enige om, at pant- og retursystemet skal fremtidssikres og  

 udbygges, så det vil være i stand til at håndtere  

 såvel genpåfyldelig emballage som engangsemballage.
Aftalen forudsætter, at alle udbydere af øl og  

 læskedrikke får pligt til at tilslutte sig systemet.  

 Aftaleparterne har henvendt sig til Miljø- og Energiministeriet, da et  

 nyt system vurderes at forudsætte ændringer i dele af  

 miljøbeskyttelsesloven.
Miljø- og energiministeren har udtrykt  

 vilje til at arbejde for parternes koncept.
 Af hensyn til miljøet og forbrugerne skal et fremtidigt retursystem  

 leve op til følgende krav:
Krav til et nyt pant- og retursystem for øl og kulsyreholdige  

 læskedrikke -	Alle emballager til øl og sodavand skal være pantbelagte  

 og indgå i et retursystem.
-	Systemet skal være så forbrugervenligt som muligt.
Det  

 vil sige, at mulighederne for at aflevere brugt emballage fremover skal  

 være mindst lige så gode for den enkelte forbruger, som de er i  

 dag.
 -	Der skal fastsættes en fast pant for samme emballagetyper i  

 alle led, således at panten ikke bliver et konkurrenceparameter, og  

 returtagningen lettes.
 -	Der skal fastlægges generelle retningslinjer for, hvorledes  

 butikkerne kompenseres for de omkostninger, som modtagelsen af tomme  

 emballager medfører.
 -	Returprocenten for genpåfyldelig emballage skal være  

 mindst 98, returprocenten for engangsemballage skal være mindst 90 i  

 systemets to første leveår og herefter 95.
-	I det tilfælde, at engangsemballager til danske drikkevarer  

 tillades, skal det fra centralt hold sikres, at der kan udbetales pant for  

 disse emballager.
Dette forudsætter, at emballagerne er mærket  

 efter nærmere retningslinjer.
-	Der skal gennemføres en effektivisering af  

 emballagemodtagelsen i de butikker, der modtager mange emballager, med det  

 formål på sigt at nedbringe omkostningerne.
Der skal investeres i  

 automater, som kan afhjælpe de problemer, butikkerne har i dag med at  

 håndtere de mange forskellige plastflasker.
Samtidig skal disse  

 maskiner kunne tage imod engangsemballage.
 -	Alle, der producerer eller importerer øl og sodavand til salg  

 i dagligvarehandelen i Danmark, skal bidrage til finansieringen af denne  

 effektivisering af emballagemodtagelsen i butikkerne på fair, lige og  

 gennemsigtige betingelser.
Organisation For at sikre opfyldelsen af ovennævnte skal hele dagligvaremarkedet  

 så vidt muligt samles i ét pant- og retursystem.
Systemet skal  

 drives af et ikkeoverskudsgivende selskab, som får ansvaret for at  

 dokumentere over for myndighederne, at de miljømæssige  

 målsætninger nås.
Behov for lovændringer Det ny retursystem vurderes at kræve en ændring af visse af  

 miljøbeskyttelseslovens bestemmelser samt udstedelse af en  

 bekendtgørelse.
 Ændringerne vurderes efter det foreliggende som det  

 væsentligste at medføre:
-	fastsættelse af ens pant i alle led for sammenlignelige  

 emballager, -	fastsættelse af pligten til at være tilsluttet systemet,  

 herunder pligt til at indbetale gebyrer og indbetale pant for  

 engangsemballage, -	nærmere bestemmelse om uddelegering af kompetencen til at  

 administrere og føre kontrol med pantordningen til pantselskabet,  

 herunder kompetence til at opkræve og anvende gebyrer samt andre  

 indtægter, som pantselskabet måtte oppebære, -	regler om mærkningskrav til emballager og -	regler om det offentliges kontrol med pantselskabet.
Det er i alle tilfælde en forudsætning, at pantsystemet og  

 dets organisation lever op til Danmarks forpligtelser efter EU-retten.
Det  

 kan være nødvendigt med en detaljeret offentlig regulering.
Miljø- og Energiministeriet har med udgangspunkt i  

 ovenstående systemkrav,  organisationsmodel og vurdering af de  

 lovgivningsmæssige konsekvenser igangsat et arbejde med at afklare, om  

 og hvorvidt den beskrevne organisation m.v. kan realiseres i form af et  

 lovforslag.« Et flertal (Socialdemokratiets, Socialistisk Folkepartis,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) kan støtte den fremlagte model og opfordrer  

 miljø- og energiministeren/regeringen til i den kommende samling at  

 fremsætte et lovforslag som beskrevet.
 Såfremt det videre arbejde med at afklare grundlaget m.v.  

 afdækker problemer, der indebærer, at de i beretningen skitserede  

 forventninger til et fremtidigt pant- og retursystem ikke kan indfries,  

 opfordrer flertallet miljø- og energiministeren til at orientere  

 udvalget herom med henblik på, at flertallet kan tage stilling til de  

 nødvendige ændringer af modellen.
Et mindretal (Venstres, Det Konservative Folkepartis og Dansk  

 Folkepartis medlemmer af udvalget) finder det yderst fornuftigt, at der  

 tilrettelægges og etableres et nyt og tidssvarende returpantsystem, der  

 giver en ensartet og effektiv behandling af både genbrugsflasker og  

 engangsemballage.
Med et sådant system opnår man en sikker og  

 forsvarlig behandling af alle flaske- og dåsetyper, så man i  

 videst muligt omfang undgår henkastning i naturen eller ressourcespild,  

 fordi emballagen ikke bliver indsamlet, genbrugt eller destrueret  

 forsvarligt.
 Mindretallet har derfor sympati for det forhandlingsresultat, der er  

 opnået mellem parterne.
 Da det er nødvendigt med en lovændring for at  

 iværksætte systemet, forbeholder mindretallet sig ret til at  

 komme med indsigelser, når det endelige lovforslag bliver fremsat.
 Mindretallet kan ikke uden egentlige forhandlinger om lovændringerne  

 give forhåndstilkendegivelser uden at have set den endelige lovtekst,  

 ligesom mindretallet mener, at der kan være behov for en offentlig  

 debat.
 Med dette forbehold tilslutter mindretallet sig beretningen.
Et andet mindretal (Enhedslistens medlem af udvalget) kan ikke  

 støtte den foreslåede politik for emballageområdet for  

 øl og læskedrikke.
Modellen indebærer et knæfald for  

 EU s emballagedirektiv, der tvinger Danmark til at acceptere fuld  

 åbning både for engangsemballage og for dåser.
Enhedslisten  

 mener, at regeringen i stedet burde prioritere en indsats, der mindsker  

 mængden af engangsemballage og fortsat forbyder dåseemballage.  

 Med den skitserede politik opnås det stik modsatte, hvilket  

 Enhedslisten på ingen måde kan støtte.
Mindretallet afviser dog ikke, at det   når regeringen og et flertal  

 i Folketinget ønsker mere engangsemballage og flere dåser ind  

 på dagligvareområdet   er absolut nødvendigt med en stram  

 regulering.
Samlet set er der efter mindretallets opfattelse tale om et  

 miljømæssigt tilbageskridt.
 Forbrugerne vil uanset de konkrete forsøg på at  

 afhjælpe det kommende emballagekaos opleve stadig flere forskellige  

 emballagetyper, og med en ambition om, at »mulighederne for at aflevere brugt emballage fremover  

 skal være mindst lige så gode for den enkelte forbruger, som de  

 er i dag« er der ikke lagt op til en forbedring af  

 dagens situation, som de fleste forbrugere opfatter som utålelig.
Derfor er denne politiske aftale ikke alene et miljømæssigt  

 tilbageskridt.
Den indebærer efter mindretallets opfattelse også  

 forringede vilkår for forbrugerne.
