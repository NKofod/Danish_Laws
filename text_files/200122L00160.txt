Fremsat den 13. marts 2002 af  

 integrationsministeren (Bertel Haarder) Forslag til Lov om ændring af  

 indfødsretsloven (Ændring af reglerne om nordiske statsborgeres  

 erhvervelse af dansk indfødsret ved erklæring og  

 begrænsning af retsvirkningerne efter indfødsretsloven af en  

 persons flere samtidigt bestående ægteskaber) § 1 I lov om dansk indfødsret, jf. lovbekendtgørelse nr. 28 af  

 15. januar 1999, som ændret ved lov nr. 1102 af 29. december 1999,  

 foretages følgende ændringer:
 1. Efter § 2 A indsættes:
»§ 2 B.
Et ægteskab, der er indgået af en person,  

 som i forvejen er gift, har ingen retsvirkninger efter denne lov, så  

 længe begge ægteskaber består.« 2. I § 10 B indsættes som stk. 2:
»Stk. 2. Erhvervelse af dansk indfødsret efter stk. 1  

 er betinget af, at den, som afgiver erklæring, godtgør, at den  

 pågældende derved mister sit statsborgerskab i andre stater.
Det  

 er tilsvarende en betingelse for, at et barn kan omfattes af erhvervelsen af  

 dansk indfødsret, at det godtgøres, at barnet ved erhvervelsen  

 mister sit statsborgerskab i andre stater, medmindre den anden af barnets  

 forældre fortsat har statsborgerskab dér og ligeledes har del i  

 forældremyndigheden.« 3. I § 10 C indsættes som stk. 2:
»Stk. 2. Bestemmelsen i § 10 B, stk. 2, finder  

 tilsvarende anvendelse.« § 2 Loven træder i kraft den 1. juli 2002.
Bemærkninger til lovforslaget Almindelige bemærkninger 1. Indledning 1.1.
 Forslaget indebærer, at der indføres krav om,  

 at personer, som erhverver dansk indfødsret ved erklæring efter  

 de særlige regler for nordiske statsborgere, skal godtgøre, at  

 de derved mister deres hidtidige statsborgerskab.
 Forslaget indebærer endvidere, at den  

 pågældendes barn kun kan omfattes af erhvervelsen, hvis det  

 godtgøres, at barnet mister sit statsborgerskab i andre stater,  

 medmindre den anden af barnets forældre fortsat har statsborgerskab  

 dér og ligeledes har del i forældremyndigheden.
 Herved opretholdes princippet om så vidt muligt at  

 begrænse dobbelt statsborgerskab.
Forslaget bygger på den nye nordiske aftale på  

 statsborgerretsområdet.
Aftalen er optrykt som bilag 2 til dette  

 lovforslag.
Med vedtagelsen af lovforslaget giver Folketinget sit samtykke  

 til, at Danmark godkender aftalen.
 1.2. Endvidere foreslås, at et  

 ægteskab, der er indgået af en person, som i forvejen er gift,  

 ikke tillægges retsvirkninger efter indfødsretsloven, så  

 længe begge ægteskaber består.
 Forslaget indebærer, at sådanne  

 ægteskaber ikke vil kunne danne grundlag for børns automatiske  

 erhvervelse af dansk indfødsret.
2. Erklæringsbestemmelserne for nordiske statsborgere 2.1. Gældende ret 2.1.1. Europarådskonventionen om begrænsning af dobbelt  

 statsborgerret mv.
 Danmark ratificerede i 1972 Europarådskonventionen  

 af 6. maj 1963 om begrænsning af dobbelt statsborgerret og  

 værnepligt for personer med dobbelt statsborgerret.
Efter konventionen skal statsborgere i de kontraherende  

 stater miste deres hidtidige statsborgerret, hvis de af egen fri vilje  

 enten gennem naturalisation, option eller generhvervelse   opnår  

 statsborgerret i en anden kontraherende stat.
Der må ikke kunne gives  

 tilladelse til at beholde den hidtidige statsborgerret.
 Efter konventionen skal også mindreårige  

 børn, som hverken er eller har været gift, og som ifølge  

 loven erhverver fremmed statsborgerret ved forældrenes naturalisation,  

 udøvelse af option eller generhvervelse, miste deres hidtidige  

 statsborgerret.
2.1.2. Europarådskonventionen om statsborgerret Den 6. november 1997 indgik Europarådslandene en  

 konvention om statsborgerret.
Konventionen er den første  

 internationale tekst, der indeholder principper og regler, som berører  

 alle aspekter af statsborgerretten.
 Ved lov nr. 1018 af 23. december 1998 om ændring af  

 lov om dansk indfødsret mv. gennemførtes de ændringer i  

 indfødsretslovgivningen, som var nødvendige for at  

 gennemføre Europarådskonventionen fra 1997. Udenrigsministeriet  

 er anmodet om på Danmarks vegne at ratificere konventionen.
Konventionen accepterer medlemsstaternes forskellige syn  

 på spørgsmålet om dobbelt statsborgerret.
Konventionen  

 anerkender således, at det er den enkelte stats frie afgørelse,  

 hvilke konsekvenser den pågældende stat i sin nationale  

 lovgivning drager af den omstændighed, at dens statsborgere erhverver  

 eller er i besiddelse af statsborgerret i et andet land.
2.1.3. Den nordiske aftale om gennemførelse af visse  

 bestemmelser om statsborgerret Der har i mange år været et tæt  

 samarbejde mellem de nordiske lande på statsborgerretsområdet.  

 Samarbejdet er blandt andet kommet til udtryk gennem den nordiske aftale om  

 gennemførelse af visse bestemmelser om statsborgerret.
Aftalen blev oprindelig indgået mellem Danmark,  

 Norge og Sverige.
Finland og Island tilsluttede sig aftalen i henholdsvis  

 1969 og 1998.
 Samarbejdet mellem de nordiske lande har indtil for nylig  

 bygget på, at landenes statsborgerretslovgivninger hvilede på  

 ensartede principper   herunder princippet om at begrænse dobbelt  

 statsborgerskab.
2.1.4. Indfødsretslovgivningen Den nordiske aftale forpligter blandt andet  

 deltagerlandene til at lette adgangen til erhvervelse af statsborgerret for  

 statsborgere fra de øvrige nordiske lande.
Aftalens bestemmelser er  

 gennemført i indfødsretsloven ved §§ 10-10 C, hvorefter  

 nordiske statsborgere kan erhverve dansk indfødsret ved at afgive en  

 særlig erklæring herom over for myndighederne.
Efter § 10 B kan en nordisk statsborger erhverve  

 dansk indfødsret ved afgivelse af erklæring.
Det er en  

 betingelse, at den pågældende har erhvervet statsborgerret i det  

 andet nordiske land på anden måde end ved naturalisation, er  

 fyldt 18 år og har haft fast bopæl her i riget i de sidste 7  

 år.
Det er endvidere en betingelse, at den pågældende ikke  

 i løbet af denne periode er idømt frihedsstraf eller  

 foranstaltning, der kan ligestilles hermed.
 Efter § 10 C kan en person, der tidligere har haft  

 dansk indfødsret, og som herefter vedblivende har været  

 statsborger i et andet nordisk land, generhverve indfødsretten ved  

 erklæring.
 Erhvervelse af dansk indfødsret efter reglerne i  

 §§ 10 B og 10 C er herudover betinget af, at den pågældende  

 ikke er udvist ved dom, og at der ikke verserer en sag mod den  

 pågældende, hvor der af anklagemyndigheden er nedlagt  

 påstand om udvisning.
 Erklæring efter reglerne i §§ 10 B og 10 C  

 afgives over for et statsamt, Københavns Overpræsidium,  

 Rigsombudsmanden på Færøerne eller Rigsombudsmanden i  

 Grønland.
Dansk indfødsret, som erhverves efter reglerne i  

 §§ 10 B og 10 C, tilkommer efter indfødsretslovens § 5  

 også den pågældendes barn, medmindre det udtrykkeligt er  

 angivet, at barnet ikke skal være omfattet af erhvervelsen af dansk  

 indfødsret.
Det er en forudsætning for barnets erhvervelse af  

 dansk indfødsret, at den erklærende har del i  

 forældremyndigheden over barnet, og at barnet er ugift, under 18  

 år og bosat her i riget.
For et adoptivbarn er det tillige en  

 betingelse, at adoptionen har gyldighed efter dansk ret.
2.2. Forslagets baggrund og indhold 2.2.1. Den svenske rigsdag vedtog i februar 2001 en ny  

 lov om statsborgerskab, der bryder med princippet om at begrænse  

 dobbelt statsborgerskab.
Det betyder blandt andet, at en svensk statsborger,  

 der erhverver fremmed statsborgerskab efter ansøgning eller  

 udtrykkeligt samtykke, ikke som tidligere automatisk vil fortabe sit svenske  

 statsborgerskab.
Ligeledes vil et barn, der er omfattet af erhvervelsen,  

 heller ikke miste sit svenske statsborgerskab.
Forud for lovens ikrafttræden den 1. juli 2001  

 opsagde den svenske rigsdag med et års varsel  

 Europarådskonventionen fra 1963 om begrænsning af dobbelt  

 statsborgerskab mv.
Da Danmark også har tiltrådt denne  

 konvention, jf. nærmere pkt. 2.1.1, vil den svenske lovændring  

 først få betydning for svenske statsborgere, der erhverver dansk  

 indfødsret efter den 30. juni 2002.
For at imødekomme de nordiske lande, der fortsat  

 ønsker at begrænse dobbelt statsborgerskab i det omfang, det er  

 muligt, er den nordiske aftale blevet justeret.
Forhandlinger mellem de  

 nordiske lande førte således den 14. januar 2002 til  

 undertegnelsen af en ny aftale på statsborgerretsområdet.
Aftalen  

 er optrykt som bilag 2 til dette lovforslag.
Der er i den nye nordiske aftale indføjet en  

 fakultativ bestemmelse, som giver det enkelte aftaleland mulighed for i egen  

 lovgivning at bestemme, at erhvervelse af statsborgerskab ved erklæring  

 skal være betinget af, at den, som afgiver erklæring,  

 godtgør, at den pågældende derved mister sit  

 statsborgerskab i andre stater.
Et tilsvarende krav kan ifølge aftalen  

 stilles i forhold til ugifte børn under 18 år, som ønskes  

 omfattet af den pågældendes erhvervelse af statsborgerskab.
Indfødsretslovens særlige  

 erklæringsbestemmelser for nordiske statsborgere hviler på en  

 forudsætning om, at nordiske statsborgere, der erhverver dansk  

 indfødsret, automatisk mister deres hidtidige statsborgerskab.
Denne  

 forudsætning vil efter den nye svenske lov om statsborgerskab ikke  

 længere være opfyldt.
Hvis reglerne ikke ændres, vil en svensk  

 statsborger, der efter den 30. juni 2002 erhverver eller generhverver dansk  

 indfødsret ved erklæring efter indfødsretslovens  

 § 10 B henholdsvis § 10 C, bevare sit svenske statsborgerskab og  

 derved få dobbelt statsborgerskab.
Eventuelle andre statsborgerskaber,  

 som den pågældende herudover måtte være i besiddelse  

 af, vil også blive bevaret, medmindre disse automatisk fortabes ved  

 erhvervelsen af dansk indfødsret.
Det samme gælder et barn, der  

 er omfattet af erhvervelsen.
 2.2.2. På den baggrund foreslås det, at  

 bestemmelserne i indfødsretslovens §§ 10 B og 10 C ændres,  

 således at en nordisk statsborger kun kan erhverve dansk  

 indfødsret ved erklæring, hvis han eller hun godtgør, at  

 den pågældende derved mister sit statsborgerskab i andre  

 stater.
 Det foreslås endvidere, at den  

 pågældendes barn kun kan omfattes af erhvervelsen, hvis det  

 godtgøres, at barnet mister sit statsborgerskab i andre stater,  

 medmindre den anden af barnets forældre fortsat har statsborgerskab  

 dér og ligeledes har del i forældremyndigheden.
 En person, der ikke efter reglerne i det hidtidige  

 statsborgerland automatisk fortaber sit statsborgerskab dér, må  

 fremlægge dokumentation for, at den pågældende løses  

 fra sit hidtidige statsborgerskab i det øjeblik, han eller hun  

 erhverver dansk indfødsret ved erklæring.
Det betyder   med den nuværende retstilstand i  

 Norden   at svenske statsborgere skal dokumentere, at de ved  

 erklæringen bliver løst fra deres svenske statsborgerskab.
Efter  

 statsborgerretslovgivningerne i de andre nordiske lande fortaber statsborgere  

 i disse lande automatisk deres statsborgerskab, hvis de frivilligt erhverver  

 fremmed statsborgerskab.
Disse personer skal således ikke dokumentere,  

 at de løses fra deres hidtidige statsborgerskab.
Det vil derfor kun  

 være svenske statsborgere, der bliver direkte berørt af den  

 foreslåede ændring.
 Personer, der ikke kan godtgøre, at de mister deres  

 hidtidige statsborgerskab ved erklæringen, må henvises til at  

 søge om dansk indfødsret ved naturalisation, dvs. direkte ved  

 lov, hvor der som betingelse for erhvervelse af dansk indfødsret som  

 hovedregel stilles krav om løsning.
3. Samtidigt bestående ægteskaber 3.1. Gældende ret 3.1.1. Europarådskonventionen om statsborgerret Efter Europarådskonventionen fra 1997 om  

 statsborgerret skal det følge af lovgivningen i de kontraherende  

 stater, at børn født af forældre, hvoraf den ene på  

 tidspunktet for barnets fødsel er statsborger i en kontraherende stat,  

 automatisk erhverver statsborgerret i denne stat.
Dette gælder dog  

 ikke, hvis andet følger af den kontraherende stats lovgivning  

 vedrørende børn født i udlandet.
3.1.2. Indfødsretslovgivningen Automatisk erhvervelse af dansk indfødsret kan i  

 henhold til indfødsretsloven ske i følgende tilfælde: Ved  

 fødslen, jf. lovens § 1, ved såkaldt legitimation  

 (forældrenes efterfølgende indgåelse af ægteskab),  

 jf. lovens § 2, og ved adoption, jf. lovens § 2 A.
I henhold til indfødsretslovens § 1 erhverver  

 et barn dansk indfødsret ved fødslen, hvis faderen eller  

 moderen er dansk.
Er barnets forældre ikke gift, og er kun faderen  

 dansk, erhverver barnet kun dansk indfødsret, hvis det er født  

 her i riget.
 Efter indfødsretslovens § 2 erhverver et barn,  

 som er født af en udenlandsk mor og en dansk far, og som ikke har  

 erhvervet dansk indfødsret ved fødslen, dansk indfødsret  

 ved forældrenes efterfølgende indgåelse af  

 ægteskab.
 Ifølge indfødsretslovens § 2 A bliver  

 et udenlandsk barn under 12 år, der er adopteret ved en dansk  

 adoptionsbevilling, dansk statsborger ved adoptionen, hvis barnet adopteres  

 af et ægtepar, hvor mindst én af ægtefællerne er  

 dansk statsborger, eller hvis barnet adopteres af en ugift dansk  

 statsborger.
3.1.3. Ægteskabslovgivningen Efter ægteskabslovens § 23, jf. § 9,  

 omstødes et ægteskab, der er indgået af en person, som i  

 forvejen er part i et andet ægteskab, ved dom.
Indtil omstødelse  

 er sket, er et sådant bigamisk ægteskab ikke ugyldigt, men alene  

 omstødeligt.
Et ægteskab, som er indgået i udlandet,  

 godkendes i dansk ret, hvis de lokale form- og kompetencekrav er opfyldt.
Det  

 vurderes dog, om ægteskabet på afgørende måde  

 strider mod dansk retsopfattelse.
Selv om et bigamisk ægteskab må anses for  

 stridende mod dansk retsopfattelse, er det i teori og praksis antaget, at et  

 sådant ægteskab ikke i enhver henseende bør nægtes  

 anerkendelse i Danmark.
Børn i begge (alle) ægteskaber anses  

 således som ægtebørn.
3.2. Forslagets baggrund og indhold 3.2.1. Da andet ikke følger af  

 indfødsretsloven, vil en persons flere samtidigt bestående  

 ægteskaber kunne have retsvirkninger efter denne lov indtil en eventuel  

 opløsning af et af ægteskaberne.
 Reglen i indfødsretslovens § 1  

 indebærer, at et barn, som er født i udlandet i ægteskab  

 mellem en dansk far og en udenlandsk mor, erhverver dansk indfødsret  

 ved fødslen, selv om en af forældrene ved indgåelsen af  

 ægteskabet i forvejen var gift, og begge ægteskaber består  

 på tidspunktet for barnets fødsel.
 Reglen i indfødsretslovens § 2  

 indebærer, at et barn, som er født i udlandet uden for  

 ægteskab af en udenlandsk mor og en dansk far, erhverver dansk  

 indfødsret ved forældrenes efterfølgende indgåelse  

 af ægteskab, selv om en af forældrene i forvejen er gift.
 Regeringen finder det stødende, at dansk  

 indfødsret kan erhverves automatisk på grundlag af en persons  

 flere   samtidigt bestående   ægteskaber.
3.2.2. Det foreslås derfor, at der i  

 indfødsretsloven indføjes en generel bestemmelse, således  

 at et ægteskab, der er indgået af en person, som i forvejen er  

 gift, ikke tillægges retsvirkninger efter loven, så længe  

 begge ægteskaber består.
I denne periode vil det således  

 kun være det først indgåede ægteskab, der vil kunne  

 danne grundlag for børns automatiske erhvervelse af dansk  

 indfødsret.
 Den foreslåede ændring vil medføre, at  

 et barn, som efter lovens ikrafttræden fødes i udlandet i  

 ægteskab mellem en dansk far og en udenlandsk mor, ikke vil få  

 dansk indfødsret ved fødslen i henhold til  

 indfødsretslovens § 1, hvis en af forældrene ved  

 indgåelsen af ægteskabet i forvejen var gift, og begge  

 ægteskaber består på tidspunktet for barnets  

 fødsel.
Det bemærkes, at eventuelt ophør af det  

 første ægteskab ikke vil betyde, at børn, som er  

 født i andet ægteskab i den periode, hvor begge ægteskaber  

 bestod, automatisk får dansk indfødsret.
Derimod vil  

 børn, som fødes i andet ægteskab efter det tidspunkt,  

 hvor første ægteskab er ophørt, automatisk få dansk  

 indfødsret.
 Den foreslåede ændring vil endvidere  

 medføre, at et barn, som er født i udlandet uden for  

 ægteskab af en udenlandsk mor og en dansk far, ikke erhverver dansk  

 indfødsret i henhold til indfødsretslovens § 2 ved  

 forældrenes efterfølgende indgåelse af ægteskab,  

 hvis en af forældrene i forvejen er gift.
 Den foreslåede ændring antages kun at få  

 teoretisk betydning i forhold til indfødsretslovens § 2 A.
 Da ændringen således kun vil få praktisk  

 betydning for børn født i udlandet, er den i overensstemmelse  

 med Europarådskonventionen om statsborgerret, som tillader  

 særlige regler for denne gruppe børn, jf. nærmere pkt.  

 3.1.1.
 Det er tidspunktet for barnets fødsel eller  

 legitimation, som skal lægges til grund ved afgørelsen af, om et  

 ægteskab kan danne grundlag for automatisk erhvervelse af dansk  

 indfødsret.
De børn, som berøres af den foreslåede  

 ændring, vil fremover være henvist til at søge om dansk  

 indfødsret ved naturalisation, dvs. direkte ved lov.
De vil  

 således være ligestillet med børn født i udlandet  

 uden for ægteskab af en udenlandsk mor og en dansk far.
 Efter de gældende retningslinier for naturalisation  

 kan et barn, der er født uden for ægteskab af en udenlandsk mor  

 og en dansk far, naturaliseres, hvis faderen har del i  

 forældremyndigheden.
 4. Økonomiske og administrative konsekvenser mv.
 Lovforslaget skønnes ikke at have økonomiske  

 eller administrative konsekvenser for det offentlige af betydning.
Lovforslaget har ingen økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
 5. Hørte myndigheder mv.
 Lovforslaget er sendt i høring hos  

 præsidenterne for Østre og Vestre Landsret, præsidenterne  

 for Københavns Byret samt retterne i Århus, Odense, Aalborg og  

 Roskilde, Den Danske Dommerforening, Dommerfuldmægtigforeningen,  

 Domstolsstyrelsen, Rigspolitichefen, Advokatrådet, Foreningen af  

 Statsamtmænd, Statsamtsjuristforeningen, Det Danske Center for  

 Menneskerettigheder, Flygtningenævnet, Nævnet for Etnisk  

 Ligestilling, Dansk Røde Kors, FN-forbundet, Amnesty International  

 (Dansk Afdeling), Dansk Retspolitisk Forening, Dansk Flygtningehjælp,  

 Dokumentations- og Rådgivningcentret om Racediskrimination, Rådet  

 for Etniske Minoriteter og De Etniske Minoriteters Landsorganisation.
Vurdering af lovforslagets konsekvenser Positive konsekvenser/mindre udgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Den foreslåede § 2 B indebærer, at et  

 ægteskab, der er indgået af en person, som i forvejen er gift,  

 ikke vil kunne danne grundlag for automatisk erhvervelse af dansk  

 indfødsret, så længe begge ægteskaber  

 består.
 Der henvises nærmere til de almindelige  

 bemærkninger pkt. 3.2.
Til nr. 2 og 3 De foreslåede bestemmelser i §§ 10 B,  

 stk. 2, og 10 C, stk. 2, indebærer, at en nordisk statsborger  

 kun kan erhverve dansk indfødsret ved erklæring, hvis han eller  

 hun godtgør, at den pågældende derved mister sit  

 statsborgerskab i andre stater.
Personer, der har flere statsborgerskaber, skal  

 således med den foreslåede formulering godtgøre, at de  

 mister samtlige hidtidige statsborgerskaber ved erklæringen.
Fortaber  

 en person efter reglerne i det hidtidige statsborgerland ikke automatisk sit  

 hidtidige statsborgerskab, må den pågældende  

 fremlægge dokumentation for, at han eller hun løses fra  

 statsborgerskabet ved erhvervelsen af dansk indfødsret.
 Der henvises nærmere til de almindelige  

 bemærkninger pkt. 2.2.
Til § 2 Det foreslås, at loven træder i kraft den 1.  

 juli 2002.
 Herved neutraliseres virkningerne af den nye svenske lov  

 om statsborgerskab, der ellers fra denne dato vil betyde, at svenske  

 statsborgere, der afgiver erklæring om erhvervelse af dansk  

 indfødsret efter bestemmelserne i §§ 10 B og 10 C, får  

 dobbelt statsborgerskab.
Den foreslåede § 2 B vil få virkning for  

 børn, som efter den 30. juni 2002 fødes i udlandet i et  

 ægteskab mellem en udenlandsk mor og en dansk far, hvor en af  

 forældrene ved indgåelsen af ægteskabet i forvejen var  

 gift, og begge ægteskaber består på tidspunktet for barnets  

 fødsel.
Disse børn vil ikke erhverve dansk indfødsret  

 automatisk i henhold til indfødsretslovens § 1.
Den foreslåede § 2 B vil ligeledes få  

 virkning for børn født i udlandet uden for ægteskab af en  

 udenlandsk mor og en dansk far, som efter den 30. juni 2002 indgår  

 ægteskab, selv om en af forældrene i forvejen er gift.
Disse  

 børn vil uanset fødselstidspunktet ikke erhverve dansk  

 indfødsret efter indfødsretslovens § 2 ved  

 forældrenes efterfølgende indgåelse af ægteskab.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om dansk indfødsret, jf. lovbekendtgørelse nr. 28 af  

 15. januar 1999, som ændret ved lov nr. 1102 af 29. december 1999,  

 foretages følgende ændringer:
 1. Efter § 2 A indsættes:
»§ 2 B.
Et ægteskab, der er indgået af en person,  

 som i forvejen er gift, har ingen retsvirkninger efter denne lov, så  

 længe begge ægteskaber består.« § 10 B. - - - 2. I § 10 B indsættes som  

stk. 2:
»Stk. 2. Erhvervelse af dansk indfødsret efter  

 stk. 1 er betinget af, at den, som afgiver erklæring,  

 godtgør, at den pågældende derved mister sit  

 statsborgerskab i andre stater.
Det er tilsvarende en betingelse for, at et  

 barn kan omfattes af erhvervelsen af dansk indfødsret, at det  

 godtgøres, at barnet ved erhvervelsen mister sit statsborgerskab i  

 andre stater, medmindre den anden af barnets forældre fortsat har  

 statsborgerskab dér og ligeledes har del i  

 forældremyndigheden.« § 10 C. - - - 3. I § 10 C indsættes som  

stk. 2:
»Stk. 2. Bestemmelsen i § 10 B, stk. 2, finder  

 tilsvarende anvendelse.« Bilag 2 Aftale mellem Danmark, Finland, Island, Norge og  

 Sverige  

 om gennemførelse af visse bestemmelser om statsborgerret Danmarks, Finlands, Islands, Norges og Sveriges regeringer  

 er blevet enige om gennemførelse af bestemmelserne i § 10 i lov  

 nr. 252 af 27. maj 1950 om dansk indfødsret, jf.  

 lovbekendtgørelse nr. 28 af 15. januar 1999, som ændret ved lov  

 nr. 1102 af 29. december 1999, i § 10 i finsk medborgerskapslag (nr.  

 401) af 28. juni 1968, som delvist ændret ved lov af 10. august 1984  

 (584/1984) og lov af 3. februar 1995 (155/1995), i § 9 b i lov nr. 100  

 af 23. december 1952 om islandsk statsborgerret, som ændret ved lov nr.  

 49 af 11. maj 1982, lov nr. 62 af 12. juni 1998 og lov nr. 82 af 16. juni  

 1998, i § 10 i lov af 8. december 1950 om norsk riksborgarrett, som  

 ændret ved lov af 20. december 1968, og i §§ 17-19 i lov af 1.  

 marts 2001 (nr. 82) om svenskt medborgarskap.
Artikel 1 Ved anvendelse af § 3 i de danske, islandske og  

 norske love om statsborgerret og af § 5 i den finske lov om  

 statsborgerret ligestilles bopæl i et andet aftaleland med bopæl  

 i den stat, hvis statsborgerret den erklærende ønsker at  

 erhverve, dog kun i det omfang bopælstiden ligger 5 år forud for  

 erklæringens afgivelse og forud for den erklærendes fyldte 16.  

 år.
Artikel 2 Ved anvendelse af § 4 i de danske, islandske og  

 norske love om statsborgerret og af § 6 i den finske lov om  

 statsborgerret ligestilles bopæl indtil det fyldte 12. år i et  

 andet aftaleland med bopæl i den stat, hvis statsborgerret den  

 erklærende ønsker at erhverve.
Artikel 3 Bestemmelsen i § 8, stk. 1, i de danske,  

 islandske og norske love om statsborgerret, i § 8 b, stk. 1, i den  

 finske lov om statsborgerret og i § 14, stk. 1, i den svenske lov  

 om statsborgerret finder ikke anvendelse på den, som i sammenlagt  

 mindst 7 år har haft bopæl i et andet aftaleland.
Artikel 4 Den, der har statsborgerret i et aftaleland, kan erhverve  

 statsborgerret i et andet aftaleland ved over for den myndighed, denne stat  

 bestemmer, at afgive skriftlig erklæring herom, såfremt den  

 erklærende 1)	har erhvervet statsborgerretten i førstnævnte stat  

 på anden måde end ved naturalisation, 2)	er fyldt 18 år, 3)	har haft bopæl i aftalelandet i de sidste 7 år og 4)	ikke i løbet af denne tid er dømt til frihedsstraf  

 eller anden foranstaltning, som efter denne stats lovgivning i denne  

 henseende er ligestillet med frihedsstraf.
 Ved anvendelse af bestemmelsen i stk. 1, nr. 1, anses  

 også den, der har erhvervet statsborgerret derved, at en af den  

 pågældendes forældre er blevet naturaliseret, for at have  

 erhvervet statsborgerretten ved naturalisation.
 Ved anvendelse af bestemmelsen i stk. 1, nr. 3, kan  

 hver part fastsætte en kortere tidsfrist, dog ikke mindre end 5  

 år.
Artikel 5 En statsborger i et aftaleland, som tidligere har haft  

 statsborgerret i et andet aftaleland, generhverver denne statsborgerret,  

 når den pågældende efter at have taget bopæl i denne  

 stat over for den myndighed, denne stat bestemmer, afgiver skriftlig  

 erklæring herom.
 Sådan erklæring kan dog kun afgives,  

 såfremt den pågældende efter fortabelsen af den  

 statsborgerret, som ønskes generhvervet, til stadighed har været  

 i besiddelse af statsborgerret i et eller flere aftalelande.
Artikel 6 Erhverver en statsborger i et aftaleland i medfør  

 af artiklerne 4 eller 5 statsborgerret i et andet aftaleland, erhverver  

 også den pågældendes ugifte børn under 18 år  

 samme statsborgerret under forudsætning af, at de betingelser, som er  

 fastsat i statsborgerretslovgivningen i den pågældende stat, er  

 opfyldt.
 Enhver part kan i den forbindelse fastsætte, at  

 bestemmelsen i artikel 7 finder tilsvarende anvendelse.
Artikel 7 Ved anvendelsen af bestemmelserne i artikel 4 og 5 kan en  

 part bestemme, at erhvervelse af statsborgerskab efter disse bestemmelser  

 skal være betinget af, at den, som afgiver erklæring,  

 godtgør, at den pågældende derved mister sit  

 statsborgerskab i andre stater.
Artikel 8 Hver part skal snarest underrette de øvrige parter  

 om sådanne ændringer i dens statsborgerretslovgivning, som har  

 betydning for denne aftale.
Parterne skal snarest herefter i fællesskab  

 overveje, hvorvidt sådanne ændringer skal foranledige  

 ændringer i denne aftale.
Artikel 9 Denne aftale træder i kraft 30 dage efter den dag,  

 da samtlige parter har givet det danske udenrigsministerium meddelelse om  

 deres godkendelse af aftalen.
Det danske udenrigsministerium underretter de  

 øvrige parter om modtagelsen af disse meddelelser og om tidspunktet  

 for aftalens ikrafttræden.
 Samtidig ophæves den i København den 23.  

 oktober 1998 undertegnede aftale mellem Danmark, Finland, Island, Norge og  

 Sverige om gennemførelse af visse bestemmelser om statsborgerret.
Artikel 10 En part kan opsige aftalen ved skriftlig meddelelse herom  

 til det danske udenrigsministerium, som underretter de øvrige parter  

 om modtagelsen af meddelelsen og om dens indhold.
 En opsigelse gælder kun den part, som har afgivet  

 den, og den får virkning seks måneder efter den dag, da det  

 danske udenrigsministerium modtog meddelelsen om opsigelsen.
Artikel 11 Originaleksemplaret til denne aftale deponeres i det  

 danske udenrigsministerium, der tilstiller de øvrige parter  

 bekræftende genparter heraf.
 Til bekræftelse heraf har undertegnede,  

 befuldmægtigede repræsentanter undertegnet denne aftale.
 Udfærdiget i København den 14. januar 2002 i  

 ét eksemplar på dansk, finsk, islandsk, norsk og svensk, hvilke  

 tekster alle har samme gyldighed.
