Skriftlig fremsættelse (14. oktober 2010) Undervisningsministeren (Tina Nedergaard) :
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Elevrefusion (Forhøjelse og ændring af bonus, forlængelse og ændring af ordningen om præmie og løntilskud til praktikvirksomheder og begrænsning af præmie og bonus for tredjelandes statsborgere m.v.) (Lovforslag nr.
L 36).
 Lovforslaget har til formål at fremme indgåelse af uddannelsesaftaler i henhold til lov om erhvervsuddannelser, herunder særligt at styrke tilskyndelsen til at indgå længere uddannelsesaftaler, og nye praktikaftaler i henhold til lov om erhvervsgrunduddannelse m.v.
 Lovforslaget forventes således at understøtte tilvejebringelse af 7.400 ekstra uddannelses- og praktikaftaler i 2011.
Med lovforslaget foreslås det at forlænge præmie- og løntilskudsordningen for hele 2011, så satserne og fristerne for udbetaling af præmie og løntilskud fastholdes uændrede.
Det foreslås, at det skal være en betingelse for at opnå præmie og løntilskud for aftaler indgået efter lovens ikrafttræden, at aftalen skal være påbegyndt senest tre måneder efter dens indgåelse.
Det foreslås herudover at forhøje bonus fra højst 32.000 kr. til højst 52.000 kr., der såfremt uddannelsesaftalen fortsat er i kraft, udbetales i fire lige store rater.
Arbejdsgiveren opnår efter ansøgning ret til udbetaling af første rate 90 dage efter prøvetidens udløb, såfremt uddannelsesaftalen fortsat er i kraft.
Arbejdsgiveren opnår efter ansøgning ret til de to følgende rater med intervaller på 90 dage regnet fra den første rates udbetaling, såfremt uddannelsesaftalen fortsat er i kraft.
Arbejdsgiveren opnår efter ansøgning ret til den fjerde rate 630 dage efter prøvetidens udløb, såfremt uddannelsesaftalen fortsat er i kraft.
 Det foreslås, at det skal være en betingelse for at opnå ret til bonus efter både den nuværende og den foreslåede ordning for aftaler indgået efter lovens ikrafttræden, at aftalen skal være påbegyndt senest tre måneder efter dens indgåelse.
Det foreslås, at den nye bonusordning skal gælde for uddannelsesaftaler, der indgås efter lovens ikrafttræden.
For uddannelsesaftaler, der er indgået fra og med den 5. november 2009, hvor den nuværende bonusordning trådte i kraft, og hvor prøvetiden ikke er udløbet ved lovens ikrafttræden kan arbejdsgiveren vælge mellem bonusordningen på 32.000 kr. (den nuværende ordning) eller på 52.000 kr. (den foreslåede ordning), idet den nuværende ordning opretholdes indtil 31. december 2010. De to bonusordninger vil således i en periode fungere parallelt.
En arbejdsgiver kan ikke modtage bonus efter både den nuværende og den foreslåede ordning for samme uddannelsesaftale.
 Lovforslaget er sendt i ekstern høring hos en række organisationer m.fl. samtidig med fremsættelsen.
For at sikre, at der fortsat indgås uddannelsesaftaler, ønskes lovforslaget hastebehandlet.
Det forudsætter en række dispensationer fra reglerne for Folketingets forretningsorden.
 Idet jeg henviser til lovforslaget med tilhørende bemærkninger, tillader jeg mig at anbefale lovforslaget til hurtig og velvillig behandling i det høje Ting.
