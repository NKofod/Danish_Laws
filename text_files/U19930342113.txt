8 pakhusarbejdere i Esbjerg ansat af DFDS blev indtil 1990 aflønnet  

 efter en overenskomst mellem SiD og arbejdsgiverforeningen K.
I 1990  

 overførtes det meste af pakhusarbejdet fra DFDS til anpartsselskabet R, hvis  

 anparter alle ejes af DFDS.
R overtog ikke de medarbejdere, DFDS havde haft  

 til at udføre pakhusarbejdet.
R var medlem af arbejdsgiverforeningen V og  

 aflønnede de medarbejdere, der udførte det arbejde, der tidligere var blevet  

 udført af DFDS's pakhusarbejdere, efter en overenskomst mellem SiD og V, der  

 gav arbejderne ret til en væsentligt mindre løn end overenskomsten mellem SiD  

 og K.
Arbejdsretten fandt dette uberettiget.
Da der hverken forelå passivt  

 eller tvivlsom retsanvendelse, idømtes der R en bod på 30.000 kr.
- Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Danske Vognmænd for Roland Munch ApS, Esbjerg, og nedlagt følgende påstande:
 Indklagede, Roland Munch ApS, Esbjerg tilpligtes at aflønne  

 havnearbejderne efter overenskomst mellem Specialarbejderforbundet i Danmark  

 og Arbejdsgiverforeningen for Handel, Transport og Service.
 Indklagede tilpligtes til Specialarbejderforbundet i Danmark at betale en  

 efter rettens skøn fastsat bod.
 Spørgsmålet om eventuel efterbetaling henskydes til afgørelse ad sædvanlig  

 fagretlig vej, eventuelt ved faglig voldgift.
 Indklagede har påstået frifindelse.
 Sagens omstændigheder er følgende:
Indtil 1990 havde DFDS 8 havnearbejdere ansat til at udføre pakhusarbejde  

 på Esbjerg Havn.
Havnearbejderne blev aflønnet efter produktionstillægsaftale  

 af 13. august 1986 mellem Specialarbejderforbundet i Danmark, Esbjerg  

 afdeling T, og Købmandsstandens Arbejdsgiverforening i Esbjerg og Omegn.  

 Produktionstillægsaftalen omfatter blandt andet de hos DFDS i godsterminal,  

 containerhavnen Esbjerg, ved terminalarbejde (incl. losning og lastning)  

 beskæftigede medarbejdere.
Produktionstillægsaftalen præciserer udtrykkeligt,  

 at den omfatter alt arbejde i forbindelse med pakhuset.
I 1990 overførtes det meste af pakhusarbejdet fra DFDS til Roland Munch  

 ApS, Esbjerg, hvis anparter alle ejes af DFDS.
Roland Munch ApS overtog ikke  

 de medarbejdere, DFDS havde haft ansat til at udføre pakhusarbejdet.
Roland  

 Munch ApS var medlem af Danske Vognmænd og aflønnede de medarbejdere, der  

 udførte det arbejde, der tidligere var blevet udført af DFDS's  

 havnearbejdere, efter overenskomsten mellem Danske Vognmænd og  

 Specialarbejderforbundet i Danmark.
Efter denne overenskomsts § 1 omfatter  

 overenskomsten chauffører og specialarbejdere beskæftiget hos  

 enkeltvirksomheder og de medlemmer af foreninger, der er tilsluttet Danske  

 Vognmænd. § 6a i overenskomsten med Danske Vognmænd indeholder bestemmelser  

 om lagerarbejde på fragtcentraler.
Pakhusarbejdet blev herefter udført for en  

 væsentlig mindre løn.
Tvisten blev efter begæring fra Danske Vognmænd behandlet på et  

 mæglingsmøde i Esbjerg den 28. september 1990 mellem Danske Vognmænd og  

 Specialarbejderforbundet i Danmark.
I mødereferatet hedder det blandt andet:
»Efter SiDs opfattelse, er Hovedoverenskomsten ikke gældende for  

 terminal/pakhusarbejde, som i nærværende sag - bl.a. henseende til, at  

 lignende arbejde aflønnes med væsentligt højere satser end i  

 Hovedoverenskomsten anførte.
Det er derfor SiDs opfattelse, at det skitserede  

 arbejde ikke er tarifferet i henhold til Hovedoverenskomsten, hvorfor der bør  

 foretages en tariffering overenskomstparterne imellem.
 Efter DVs opfattelse er det skitserede arbejde omfattet af  

 Hovedoverenskomsten, hvorfor DV forbeholdt sig at videreføre sagen - herunder  

 at gøre organisationsansvar gældende.
Efter SiDs bestemte opfattelse, er der ikke baggrund herfor, da arbejdet  

 ikke er tarifferet, ligesom der kan konstateres, at firmaet ikke efterlever  

 Hovedoverenskomstens bestemmelser i nærværende sag.« Tvisten blev efter begæring fra Specialarbejderforbundet i Danmark på ny  

 behandlet på et mæglingsmøde i Vejle den 28. april 1992, hvor det  

 konstateredes, at enighed ikke kunne opnås, og hvor begge parter forbeholdt  

 sig deres stilling, herunder at videreføre sagen.
Tvisten blev den 17. juni 1992 behandlet på et fællesmøde.
Referatet  

 herfra er sålydende:
 »Ved et fællesmøde d.d. i Dansk Arbejdsgiverforening behandledes en  

 af Landsorganisationen i Danmark på vegne af Specialarbejderforbundet i  

 Danmark, transportgruppen, rejst klage over, at Roland Munch ApS, Esbjerg,  

 aflønner arbejde i strid med gældende overenskomst.
 Sagen forhandledes og enighed kunne ikke opnås.
 Fra arbejdstagerside var man af den opfattelse, at den fysiske placering  

 af det pågældende arbejde kunne flyttes, men at det pågældende arbejde i  

 Esbjerg-området under alle omstændigheder er omfattet af overenskomsten  

 mellem SID, Esbjerg T, og DFDS under Arbejdsgiverforeningen for Handel,  

 Transport og Service, og følgelig skal der aflønnes i henhold til denne  

 overenskomst.
 Fra arbejdsgiverside var man af den opfattelse, at arbejdet er omfattet af  

 hovedoverenskomsten og følgelig skal aflønnes i henhold til denne  

 overenskomst.
 Fra arbejdstagerside forbeholdt man sig at videreføre sagen for  

 Arbejdsretten.
 Fra arbejdsgiverside gjorde man gældende, at sagen henhører under faglig  

 voldgift.
Der var enighed om, at der under alle omstændigheder måtte tilstræbes en  

 hurtig afgørelse i sagen.« Der er under domsforhandlingen afgivet forklaring af afdelingsformand i  

 Esbjerg Sven Erik Christensen, Specialarbejderforbundet, tillidsrepræsentant  

 Per Juul Nielsen, direktør i Roland Munch ApS Orla Hansen og kørselschef hos  

 Spektra A/S i Vojens Christian Lind.
Afdelingsformand Sven Erik Christensen har forklaret, at afdelingsleder  

 Jørgen Nielsen hos Roland Munch ApS i 1989 spurgte ham, om pakhusarbejdet  

 kunne udføres på ændrede vilkår, såfremt det flyttedes udenfor DFDS's område.  

 Det spørgsmål besvarede han benægtende.
Han havde i sommeren 1990 et møde med  

 Jørgen Nielsen.
Heri deltog også Roland Munch selv og tillidsrepræsentanten.  

 Jørgen Nielsen sagde da, at man af økonomiske grunde var nødt til at flytte  

 pakhusarbejdet ud til Roland Munch ApS.
Roland Munch mente da, at man burde  

 have afklaret overenskomstforholdene.
Denne afklaring skete ved, at Danske  

 Vognmænd senere meddelte Roland Munch, at det var vognmandsoverenskomsten.  

 Timelønnen efter vognmandsoverenskomsten er 92 kroner, medens den efter  

 produktionstillægsaftalen er 108 kroner.
Tillidsmand Per Juul Nielsen har forklaret, at han har været havnearbejder  

 siden 1979 og tillidsrepræsentant siden 1992. Indtil 1990 havde DFDS ansat 65  

 mænd i terminalen og 8 mænd i pakhuset.
Det sidste blev gradvist ændret midt  

 i 1990. Nu er man nede på kun at have 1 eller 2 mand ansat.
Direktør Orla Hansen har forklaret, at han har været ansat i Roland Munch  

 ApS siden 1977, og at han nu er administrerende direktør i selskabet, der har  

 280 ansatte.
Den årlige omsætning er 300 millioner kroner.
Sidste års  

 overskud før skat er 23 millioner kroner.
Egenkapitalen er 60 millioner  

 kroner.
Firmaet startede i 1951 som enkeltmandsfirma og blev i 1976 omdannet  

 til et anpartsselskab.
DFDS havde i mange år været den største kunde og købte  

 alle anparter.
Firmaet har i mange år været medlem af Danske Vognmænd.
Roland  

 Munch ApS begyndte i 1988 at ekspedere stykgods for DFDS og andre speditører.  

 Der gjaldt samme vilkår for alle speditører.
Pakhusarbejdet blev aflønnet  

 efter overenskomsten med Danske Vognmænd.
Han kender intet til Sven Erik  

 Christensens møde med Jørgen Nielsen i 1990. Det undrer ham, da han da var  

 direktør.
 Kørselschef Christian Lind har forklaret, at han siden 1978 har været  

 kørselschef hos Spektra A/S i Vojens, der udfører internationale transporter.  

 7 medlemmer af Specialarbejderforbundet i Danmark udfører pakhusarbejde og  

 aflønnes efter overenskomsten med Danske Vognmænd.
Klagerne har gjort gældende, at overenskomsten med Danske Vognmænd ikke  

 omfatter det pågældende arbejde.
Denne overenskomsts udgangspunkt er det  

 arbejde, der udføres i en vognmandsvirksomhed - chaufførarbejde og  

 lagerarbejde på fragtcentraler, som ejes af vognmændene.
Egentligt  

 pakhus-/terminalarbejde falder uden for disse forudsætninger.
Det overførte  

 arbejde var allerede omfattet af produktionstillægsaftalen.
DFDS kan ikke ved  

 at overføre arbejdet til et datterselskab frigøre sig for sine  

 overenskomstmæssige forpligtelser.
At datterselskabet er medlem af Danske  

 Vognmænd er irrelevant, da der er tale om identisk arbejde.
Der er derfor  

 tale om omgåelse af gældende overenskomst.
Klagerne har bestridt at have  

 mistet nogen ret på grund af passivitet.
Indklagede har gjort gældende, at Roland Munch ApS er berettiget til af  

 aflønne efter overenskomsten med Danske Vognmænd.
DFDS og Roland Munch ApS er  

 to selvstændige firmaer, og Roland Munch ApS udfører det pågældende arbejde  

 for DFDS til sædvanlig kundebetaling.
DFDS købte anparterne i Roland Munch  

 ApS i 1976, længe før pakhusarbejdet i 1990 blev overført fra DFDS til Roland  

 Munch ApS.
Klagerne har ved passivitet mistet deres ret til at forlange  

 arbejdet aflønnet efter produktionstillægsaftalen.
Afgørelsen af tvisten  

 beror under alle omstændigheder på en så tvivlsom retsanvendelse, at der ikke  

 er grundlag for at pålægge bod.
 Arbejdsretten skal udtale:
Arbejdet var indtil 1990 omfattet af produktionstillægsaftalen.
Roland  

 Munch ApS kan ikke ved i 1990 at have fået arbejdet overdraget fra DFDS, der  

 ejer alle anparter i anpartsselskabet, forlange arbejdet udført for den  

 væsentlig mindre løn, overenskomsten med Danske Vognmænd giver ret til.
Da  

 der hverken foreligger passivitet eller så tvivlsom en problemstilling, at  

 bod ikke er forskyldt, tages klagernes påstand til følge som nedenfor  

 bestemt, idet boden fastsættes til 30.000 kroner.
 T h i k e n d e s f o r r e t :
 Indklagede, Roland Munch ApS, Esbjerg, skal aflønne det arbejde, det har  

 overtaget fra DFDS, efter overenskomst mellem Specialarbejderforbundet i  

 Danmark og Arbejdsgiverforeningen for Handel, Transport og Service.
 Indklagede, Roland Munch ApS, skal inden 14 dage betale en bod på 30.000  

 kr. til Specialarbejderforbundet i Danmark.
 Indklagede, Dansk Arbejdsgiverforening for Danske Vognmænd for Roland  

 Munch ApS, Esbjerg, skal betale 2.000 kr. i sagsomkostninger til  

 Arbejdsretten.
 (* 1)Henvisninger: Per Jacobsen s.147, K.90.398 (A 1992, s.19), K.91.196  

 (A 1992, s.55), K.93.251.
