Betænkning afgivet af Udlændinge- og Integrationsudvalget den 25. april 2017 Betænkning over Forslag til lov om ændring af udlændingeloven (Skærpelse af reglerne om tidsubegrænset opholdstilladelse) [af udlændinge- og integrationsministeren (Inger Støjberg)]:
1. Ændringsforslag Der er stillet 4 ændringsforslag til lovforslaget.
Enhedslistens, Alternativets, Radikale Venstres og Socialistisk Folkepartis medlemmer af udvalget har stillet ændringsforslag nr. 1, 2 og 4. Socialdemokratiets medlemmer af udvalget har stillet ændringsforslag nr. 3.
2. Udvalgsarbejdet Lovforslaget blev fremsat den 15. marts 2017 og var til 1. behandling den 23. marts 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 13. januar 2017 dette udkast til udvalget, jf.
UUI alm. del  bilag 96. Den 15. marts 2017 sendte udlændinge- og integrationsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Danish Green Card Association og De usynlige danskere.
 Udlændinge- og integrationsministeren har over for udvalget kommenteret de skriftlige henvendelser til udvalget.
Deputationer Endvidere har Danish Green Card Association mundtligt over for udvalget redegjort for sin holdning til lovforslaget.
Spørgsmål Udvalget har stillet 22 spørgsmål til udlændinge- og integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
Dansk Folkepartis medlemmer af udvalget støtter lovforslagets formål om at udmønte den del af finanslovsaftalen, som omhandler strammere regler for permanent ophold i Danmark, også kaldet tidsubegrænset ophold.
Dansk Folkeparti ønskede, at dette punkt kom med i finanslovsaftalen, hvorfor DF naturligvis støtter lovforslaget.
 Samlet set er der tale om en væsentlig opstramning i forhold til i dag.
Folketinget har allerede strammet reglerne en gang siden folketingsvalget, og nu strammer Folketinget reglerne igen.
DF har med tilfredshed noteret sig, at antallet, der får permanent ophold, er faldet siden folketingsvalget, og det er Dansk Folkepartis håb, at antallet med denne nye stramning vil falde yderligere.
 Det er vigtigt, at Folketinget løbende justerer de forskellige ordninger, således at indvandringen bedre kan styres og vi kan nedbringe antallet, der i dette tilfælde får permanent ophold i Danmark.
Såfremt lovforslaget vedtages, vil det også blive vanskeligere at opnå dansk indfødsret, da det er et krav, at ansøgeren har permanent opholdstilladelse, altså tidsubegrænset ophold i Danmark, inden der kan tildeles indfødsret.
Det er ligeledes DF's opfattelse, at antallet, der får tildelt dansk indfødsret, skal bringes ned.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for de af mindretallet stillede ændringsforslag.
Hvis ændringsforslag 1 og 2 ikke vedtages, vil mindretallet stemme for det af Socialdemokratiet stillede ændringsforslag.
Enhedslistens, Alternativets, Radikale Venstres og Socialistisk Folkepartis medlemmer af udvalget kan ikke støtte lovforslaget.
Det er partiernes opfattelse, at det ikke har en positiv effekt på integrationen at gøre det sværere at få adgang til permanent opholdstilladelse, da de skærpede krav risikerer at betyde, at flere vil føle sig uden for samfundsfællesskabet i længere tid.
Tidsubegrænset opholdstilladelse og statsborgerskab skal ikke være en belønning for fuldendt integration forbeholdt de få, men en del af en positiv tilskyndelse til at blive en aktiv del af det danske samfund.
Enhedslisten, Alternativet, Radikale Venstre og Socialistisk Folkeparti bemærker, at reglerne om tidsubegrænset opholdstilladelse er ændret mange gange, senest i februar 2016. Det er i forbindelse med udvalgsbehandlingen ikke blevet klart, hvorfor der allerede igen skulle være behov for nye stramninger.
Til gengæld bidrager de mange og løbende ændringer til en usikker retstilstand på området, og det gør situationen vanskelig for udlændinge, der ønsker tidsubegrænset ophold i Danmark, at indrette sig, og usikkerheden påvirker motivationen og dermed integrationen negativt.
 Herudover mener partierne, at uddannelse med aktiv studiedeltagelse bør tælle med i kriterierne for at kunne få tidsubegrænset opholdstilladelse.
Enhedslistens, Alternativets, Radikale Venstres og Socialistisk Folkepartis medlemmer af udvalget finder det vigtigt, at det er forudsigeligt for ansøgere om tidsubegrænset opholdstilladelse, hvilke krav man skal møde for at opnå tidsubegrænset ophold.
Det er ikke rimeligt, at denne gruppe oplever, at kravene ændres af Folketinget, når personerne er tæt på at opfylde kravene.
Mindretallet har derfor stillet ændringsforslag om, at lovforslaget ikke omfatter den gruppe af udlændinge, der havde opholdstilladelse ved lovforslagets fremsættelse.
Hvis der ikke kan findes flertal for ændringsforslaget, vil mindretallet forbeholde sig retten til at stille et nyt ændringsforslag i forbindelse med 3. behandling af lovforslaget.
 Et andet mindretal i udvalget (S) indstiller lovforslaget til vedtagelse med det af Socialdemokratiet stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af et mindretal (EL, ALT, RV og SF):
 1) Nr. 4 affattes således:
»4. I § 11, stk. 3, nr. 8, indsættes efter »jf. stk. 8,«: »eller under uddannelse med aktiv studiedeltagelse«, og »2 år og 6 måneder inden for de sidste 3 år« ændres til: »3 år og 6 måneder inden for de sidste 4 år«.« [Uddannelse medregnes i beskæftigelseskrav] Af et mindretal (EL, ALT, RV og SF), 2) Efter nr. 4 indsættes som nye numre:
 »01. I § 11, stk. 3, nr. 9, indsættes efter »arbejdsmarkedet«: »eller være under uddannelse med aktiv studedeltagelse«.
02. I § 11, stk. 4, nr. 2, indsættes efter » jf. stk. 8,«: »eller været under uddannelse med aktiv studiedeltagelse«.« [Uddannelse medregnes i beskæftigelseskrav] Af et mindretal (S):
 3) Efter nr. 5 indsættes som nye numre:
 »03. I § 11, stk. 12, ændres »stk. 16« til: »stk. 17«.
 04. I § 11 indsættes efter stk. 12 som nyt stykke:
»Stk. 13. Den periode, hvor en udlænding inden for de sidste 4 år forud for det tidspunkt, hvor tidsubegrænset opholdstilladelse vil kunne meddeles, har været i erhvervsuddannelse og haft en uddannelsesaftale med en virksomhed, kan medregnes ved beregning af perioden på de 3 år og 6 måneder, der er nævnt i stk. 3, nr. 8. Stk. 3, nr. 9, finder ikke anvendelse, hvis udlændingen må antages at være i erhvervsuddannelse og have en uddannelsesaftale med en virksomhed på det tidspunkt, hvor tidsubegrænset opholdstilladelse vil kunne meddeles.
Tilsvarende gælder for en udlænding, der har været i erhvervsuddannelse og haft en uddannelsesaftale med en virksomhed i en periode på 4 år inden for de sidste 4 år og 6 måneder, jf. stk. 4, nr. 2.« Stk. 13-17 bliver herefter stk. 14-18.« [Visse erhvervsuddannelsesforløb kan medregnes i beskæftigelseskravet] Til § 2 Af et mindretal (EL, ALT, RV og SF):
 4) Stk. 2 affattes således:
»Stk. 2. Loven finder ikke anvendelse for ansøgninger om tidsubegrænset opholdstilladelse, der indgives af udlændinge, som inden lovens ikrafttræden er meddelt opholdstilladelse i Danmark.
For sådanne ansøgninger finder de hidtil gældende regler anvendelse.« [Personkreds omfattet af lovforslaget] Bemærkninger Til nr. 1 Efter den gældende bestemmelse i udlændingelovens § 11, stk. 3, nr. 8, er det en grundlæggende betingelse for at få tidsubegrænset opholdstilladelse, at udlændingen har været i ordinær fuldtidsbeskæftigelse eller udøvet selvstændig erhvervsvirksomhed, jf. stk. 8, i mindst 2 år og 6 måneder inden for de sidste 3 år forud for meddelelsen af tidsubegrænset opholdstilladelse.
 Ved den foreslåede ændring af § 11, stk. 3, nr. 8, jf. lovforslagets § 1, nr. 4, ændres 2 år og 6 måneder inden for de sidste 3 år til 3 år og 6 måneder inden for de sidste 4 år.
 Den foreslåede ændring i lovforslagets § 1, nr. 4, indebærer, at den periode, hvor udlændingen skal have været i ordinær fuldtidsbeskæftigelse eller udøvet selvstændig erhvervsvirksomhed, hæves fra 2 år og 6 måneder inden for de sidste 3 år til 3 år og 6 måneder inden for de sidste 4 år.
Beskæftigelseskravet vil ligesom i dag omfatte fuldtidsbeskæftigelse og selvstændig erhvervsvirksomhed.
Derimod vil uddannelse og deltidsbeskæftigelse som hidtil ikke være omfattet.
 Ved ændringsforslaget nyaffattes lovforslagets § 1, nr. 4.
 Ændringsforslaget går ud på at udvide beskæftigelseskravet til at omfatte uddannelse, når udlændingen kan dokumentere at have deltaget aktivt i studiet.
 Ændringsforslaget indebærer, at der foretages to ændringer i den gældende bestemmelse i udlændingelovens § 11, stk. 3, nr. 8. For det første udvides beskæftigelseskravet således, at aktiv deltagelse i uddannelse kan sidestilles med beskæftigelse, jf. 1. led, og for det andet hæves den periode, hvor udlændingen skal have været i ordinær beskæftigelse m.v., jf. 2. led.
 Efter den foreslåede affattelse af § 1, nr. 4, 1. led, indsættes »under uddannelse med aktiv studiedeltagelse« efter »jf. stk. 8,«.
 Den foreslåede nye affattelse indebærer, at uddannelsesforløb her i landet kan indgå ved beregningen af beskæftigelseskravet, forudsat at udlændingen er studieaktiv.
 Det vil således være et krav, at udlændingen kan dokumentere at have deltaget aktivt i studiet.
 Forslaget i § 1, nr. 4, 2. led, indebærer, at 2 år og 6 måneder inden for de sidste 3 år ændres til 3 år og 6 måneder inden for de sidste 4 år.
 Den foreslåede bestemmelse viderefører forslaget i lovforslagets § 1, nr. 4, hvorefter den periode, hvor udlændingen skal have været i ordinær fuldtidsbeskæftigelse m.v., hæves fra 2 år og 6 måneder inden for de sidste 3 år til 3 år og 6 måneder inden for de sidste 4 år.
Til nr. 2 Ved ændringsforslaget indsættes to nye numre i lovforslagets § 1.
 Efter den gældende bestemmelse i udlændingelovens § 11, stk. 3, nr. 9, er det en grundlæggende betingelse for at få tidsubegrænset opholdstilladelse, at udlændingen må antages at være tilknyttet arbejdsmarkedet på det tidspunkt, hvor tidsubegrænset opholdstilladelse vil kunne meddeles.
 Det foreslås med forslaget i nr. 01 at indsætte »eller være under uddannelse med aktiv studiedeltagelse« efter »arbejdsmarkedet« i udlændingelovens § 11, stk. 3, nr. 9.
 Den foreslåede ændring er en konsekvens af forslaget om at udvide beskæftigelseskravet til at omfatte uddannelse, jf. den foreslåede nye affattelse af lovforslagets § 1, nr. 4.
 Den foreslåede ændring indebærer, at det fremover vil være en grundlæggende betingelse for at få tidsubegrænset opholdstilladelse, at udlændingen må antages at være tilknyttet arbejdsmarkedet eller under uddannelse med aktiv studiedeltagelse på det tidspunkt, hvor tidsubegrænset opholdstilladelse vil kunne meddeles.
 Efter gældende ret skal en udlænding for at opnå tidsubegrænset opholdstilladelse opfylde de ni grundlæggende betingelser i udlændingelovens § 11, stk. 3, nr. 1-9, og to ud af de fire supplerende betingelser i udlændingelovens § 11, stk. 4, nr. 1-4.
 Efter den gældende bestemmelse i udlændingelovens § 11, stk. 4, nr. 2, er det en supplerende betingelse for at få tidsubegrænset opholdstilladelse, at udlændingen har haft ordinær fuldtidsbeskæftigelse eller udøvet selvstændig erhvervsvirksomhed, jf. stk. 8, i mindst 4 år inden for de sidste 4 år og 6 måneder forud for meddelelsen af tidsubegrænset opholdstilladelse.
 Den supplerende betingelse vedrører et skærpet beskæftigelseskrav.
 Det foreslås med forslaget i nr. 02 at indsætte »eller været under uddannelse med aktiv studiedeltagelse« efter » jf. stk. 8,«.
 Den foreslåede ændring er en konsekvens af forslaget om at udvide beskæftigelseskravet til at omfatte uddannelsesforløb, jf. den foreslåede nye affattelse af lovforslagets § 1, nr. 4.
 Den foreslåede ændring skal således sikre, at det beskæftigelseskrav, der er en grundlæggende betingelse, og det beskæftigelseskrav, der er en supplerende betingelse, ligesom i dag afgrænses på samme måde.
Til nr. 3 Det foreslås at indsætte to nye numre i lovforslagets § 1 om henholdsvis ændring af udlændingelovens § 11, stk. 12, og indsættelse af et nyt stk. 13 i udlændingelovens § 11.
 Forslaget i nr. 03 er en konsekvensændring som følge af forslaget i nr. 04.
 Formålet med forslaget i nr. 04 om at indsætte et nyt stk. 13 i udlændingelovens § 11 er at sikre, at den del af en erhvervsuddannelse, hvor en elev har en uddannelsesaftale, kan indgå ved beregningen af beskæftigelseskravet.
 Beskæftigelseskravet fremgår af den gældende bestemmelse i udlændingelovens § 11, stk. 3, nr. 8, hvorefter det er en grundlæggende betingelse for at få tidsubegrænset opholdstilladelse, at udlændingen har været i ordinær fuldtidsbeskæftigelse eller udøvet selvstændig erhvervsvirksomhed i mindst 2 år og 6 måneder inden for de sidste 3 år forud for meddelelsen af tidsubegrænset opholdstilladelse.
 Den foreslåede bestemmelse i lovforslagets § 1, nr. 4, indebærer, at den periode, hvor udlændingen skal have været i ordinær fuldtidsbeskæftigelse eller udøvet selvstændig erhvervsvirksomhed, hæves fra 2 år og 6 måneder inden for de sidste 3 år til 3 år og 6 måneder inden for de sidste 4 år.
Den foreslåede bestemmelse i lovforslagets § 1, nr. 4, indebærer endvidere, at beskæftigelseskravet ligesom i dag vil omfatte ordinær fuldtidsbeskæftigelse og selvstændig erhvervsvirksomhed.
Derimod vil uddannelse og deltidsbeskæftigelse som hidtil ikke være omfattet.
 For at opnå tidsubegrænset opholdstilladelse skal en udlænding opfylde de ni grundlæggende betingelser i udlændingelovens § 11, stk. 3, nr. 1-9, og to ud af de fire supplerende betingelser i udlændingelovens § 11, stk. 4, nr. 1-4.
 Det er en grundlæggende betingelse for at få tidsubegrænset opholdstilladelse, at udlændingen må antages at være tilknyttet arbejdsmarkedet på det tidspunkt, hvor tidsubegrænset opholdstilladelse vil kunne meddeles, jf. den gældende bestemmelse i udlændingelovens § 11, stk. 3, nr. 9.
 Det er en supplerende betingelse for at få tidsubegrænset opholdstilladelse, at udlændingen har haft ordinær fuldtidsbeskæftigelse eller udøvet selvstændig erhvervsvirksomhed i mindst 4 år inden for de sidste 4 år og 6 måneder forud for meddelelsen af tidsubegrænset opholdstilladelse, jf. den gældende bestemmelse i udlændingelovens § 11, stk. 4, nr. 2.
Denne supplerende betingelse er et skærpet beskæftigelseskrav, idet der stilles krav om, at udlændingen har været i beskæftigelse m.v. i en længere periode end ved det beskæftigelseskrav, der er en grundlæggende betingelse for tidsubegrænset opholdstilladelse.
Ligesom beskæftigelseskravet omfatter dette skærpede beskæftigelseskrav ordinær fuldtidsbeskæftigelse og selvstændig erhvervsvirksomhed, men ikke uddannelse eller deltidsbeskæftigelse.
 Ved ændringsforslaget foreslås det at indsætte et nyt stk. 13 i udlændingelovens § 11.
 Den foreslåede bestemmelse i § 11, stk. 13, 1. pkt., fastsætter, at den periode, hvor en udlænding inden for de sidste 4 år forud for det tidspunkt, hvor tidsubegrænset opholdstilladelse vil kunne meddeles, har været i erhvervsuddannelse og haft en uddannelsesaftale med en virksomhed, kan medregnes ved beregning af perioden på de 3 år og 6 måneder, der er nævnt i § 11, stk. 3, nr. 8.
 Den foreslåede ændring indebærer, at den del af en erhvervsuddannelse, hvor en elev har en uddannelsesaftale med en virksomhed, kan indgå ved beregningen af det beskæftigelseskrav, der er en grundlæggende betingelse for at få tidsubegrænset opholdstilladelse.
Erhvervsuddannelser er 2-5-årige uddannelser, som gennemføres efter lov om erhvervsuddannelser, jf. lovbekendtgørelse nr. 1077 af 8. juli 2016, og de tilrettelægges i almindelighed som vekseluddannelse, sådan at der senest efter grundforløbet (1 år) skiftes mellem skoleundervisning og praktikuddannelse.
Elever i erhvervsuddannelserne, som har en uddannelsesaftale med en virksomhed, får løn fra den dag, hvor uddannelsen påbegyndes.
Det gælder, uanset om eleven begynder med grundforløbet på en skole eller i praktik.
Arbejdsgivernes Uddannelsesbidrag (AUB) yder refusion til arbejdsgivere, der har udbetalt løn under skoleophold.
I nogle erhvervsuddannelser kan praktikperioder gennemføres via skolepraktik, hvis eleven ikke kan få en ordinær (fuld) uddannelsesaftale med en virksomhed.
Elever i skolepraktik modtager skolepraktikydelse og ikke elevløn.
Under skolepraktikforløb kan en elev dog indgå delaftale med en virksomhed om virksomhedspraktik.
I virksomhedspraktikperioden vil eleven modtage elevløn.
Det er den del af en erhvervsuddannelse, hvor eleven har en uddannelsesaftale med en virksomhed og dermed modtager elevløn, der kan indgå ved beregningen af beskæftigelseskravet.
Det er en forudsætning, at uddannelsesforløbet aflønnes efter gældende overenskomst eller sker på sædvanlige løn- og aftalevilkår.
 Derimod kan en del af en erhvervsuddannelse, hvor eleven gennemfører uddannelsesforløb som f.eks. skolepraktik og ikke har en uddannelsesaftale med en virksomhed, ikke indgå ved beregningen af beskæftigelseskravet.
 Den foreslåede bestemmelse i § 11, stk. 13, 2. pkt., fastsætter, at § 11, stk. 3, nr. 9, ikke finder anvendelse, hvis udlændingen må antages at være i erhvervsuddannelse og have en uddannelsesaftale med en virksomhed på det tidspunkt, hvor tidsubegrænset opholdstilladelse vil kunne meddeles.
 Den foreslåede ændring er en konsekvens af forslaget om, at visse erhvervsuddannelsesforløb kan medregnes i beskæftigelseskravet.
 Den foreslåede bestemmelse indebærer, at en udlænding, der må antages at være i erhvervsuddannelse og at have en uddannelsesaftale med en virksomhed på det tidspunkt, hvor tidsubegrænset opholdstilladelse vil kunne meddeles, stilles på samme måde som en udlænding, der må antages at være tilknyttet arbejdsmarkedet på det nævnte tidspunkt.
 Den foreslåede bestemmelse i § 11, stk. 13, 3. pkt., fastsætter, at tilsvarende gælder for en udlænding, der har været i erhvervsuddannelse og haft en uddannelsesaftale med en virksomhed i en periode på 4 år inden for de sidste 4 år og 6 måneder, jf. § 11, stk. 4, nr. 2.
 Den foreslåede bestemmelse indebærer, at den del af en erhvervsuddannelse, hvor en elev har en uddannelsesaftale, kan indgå ved beregningen af det skærpede beskæftigelseskrav, der er en supplerende betingelse for at få tidsubegrænset opholdstilladelse.
Den foreslåede bestemmelse skal således sikre, at det beskæftigelseskrav, der er en grundlæggende betingelse, og det skærpede beskæftigelseskrav, der er en supplerende betingelse, ligesom i dag afgrænses på samme måde.
Den eneste forskel på de to beskæftigelseskrav vil således fortsat være længden af den periode, hvor udlændingen skal have været i beskæftigelse m.v.
Til nr. 4 Ændringsforslaget indebærer, at de foreslåede nye regler om tidsbegrænset opholdstilladelse i lovforslag nr.
L 154 ikke finder anvendelse for ansøgninger om tidsubegrænset opholdstilladelse, der indgives af udlændinge, som inden lovens ikrafttræden er meddelt opholdstilladelse i Danmark.
 De foreslåede nye regler om tidsubegrænset opholdstilladelse vil således alene gælde for udlændinge, der meddeles opholdstilladelse i Danmark fra og med lovens ikrafttræden den 15. maj 2017.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
