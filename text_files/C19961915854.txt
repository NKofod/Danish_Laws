(til kommuner og amtskommuner m.fl.) Socialministeren har underskrevet ovennævnte bekendtgørelse, som vedlægges  

 i korrektur.
Bekendtgørelsen afløser 4 eksisterende bekendtgørelser, jf. §  

 16, og hermed samles reglerne om tilbud og betaling for bolig m.v. i  

 beskyttede boliger og plejehjem samt institutioner efter bistandslovens §  

 112. Desuden er reglerne om ret til at flytte på de to områder indarbejdet i  

 bekendtgørelsen.
Formålet er at få større sammenhæng og ensartethed i reglerne, og  

 forskelle på de to områder er derfor i videst muligt omfang fjernet.
Dette  

 har medført nogle mindre ændringer, primært på § 112-området.
Indholdsmæssigt er der kun få ændringer i forhold til gældende regler, men  

 der er gjort en del ud af at gøre indholdet mere overskueligt og lettere at  

 læse.
Samtidigt regulerer bekendtgørelsen nu nogle forhold, som tidligere har  

 haft vejledningsform.
 Det er ikke ændret ved forudsætningerne om, at priserne for tilbud  

 fastsættes således, at en beboer, der vælger at modtage de nødvendige  

 ydelser, har et rimelig beløb tilbage, når der er betalt.
 Ændringerne beskrives ganske kort i det følgende, idet reglerne vil blive  

 mere indgående kommenteret i Socialministeriets vejledning om sociale tilbud  

 til ældre m.v., som snarest vil blive udsendt.
Reglen om, at alle ydelser - bortset fra bolig, el og varme - er valgfri,  

 gælder nu også i § 112-institutioner.
Principperne om ydelser, der indgår i  

 en behandlingsplan, jf. pkt. 7 i Socialministeriets vejledning om  

 betalingsregler i institutioner efter bistandslovens § 112, stk. 1 og 2, er  

 som en konsekvens heraf overført til bekendtgørelsen (§ 3, stk. 2).
I § 3, stk. 3, er der en ny regel om, at hvis en beboer ønsker boligen  

 indrettet på en særlig måde, kan det kræves, at beboeren stiller sikkerhed  

 for de udgifter, der vil medgå til at bringe boligen tilbage til normal stand.
Reglen handler om fx særligt tapet, ændret gulvbelægning eller  

 lign.
Det er forudsat, at beboeren selv betaler for den særlige indretning.
 Kommunens adgang til at kræve sikkerhedsstillelse for udgifter til  

 re-etablering kan ikke benyttes i forbindelse med indretninger, som er  

 påkrævet af hensyn til beboerens handicap.
 I § 4, stk. 3 er der givet (amts)kommunen mulighed for at fastsætte  

 nærmere regler om, hvornår betaling for bolig ophører, fx at betalingen  

 ophører med udgangen af en måned, selvom boligen er fraflyttet før.
Det følger af § 5, at (amts)kommunens faktiske udgifter danner grundlag  

 for fastsættelse af den del af beboernes betaling som afhænger af  

 omkostningerne.
Har kommunerne udgifter til moms, kan disse derfor medregnes.  

 Der er henved foretaget en harmonisering i forhold til reglerne om betaling  

 for andre tilbud efter bistandslovens § 50 og til reglerne om husleje i  

 ældreboliger.
 Den kommende vejledning om sociale tilbud til ældre m.v. vil i øvrigt give  

 en beskrivelse af moms-spørgsmålet.
Det følger af § 5, stk. 5, at der ikke skal ske regulering som følge af  

 forskel mellem budgetterede udgifter og faktiske udgifter.
Det er herved  

 forudsat, at (amts)kommunen budgetterer realistisk.
I § 7 er der indsat en regel om, hvormeget der skal betales for boligen,  

 når beboeren er død, og boligen ikke er fraflyttet.
Efter denne regel kan  

 amts(kommunen), når der er gået 14 dage efter et dødsfald, vælge at sætte  

 betalingen op til de faktiske omkostninger i stedet for den normale betaling  

 på 10 pct. af omkostninger + betaling efter indkomst.
 I § 12 er reglen om betaling for midlertidigt ophold i § 112-  

 institutioner erstattet af en henvisning til bistandslovens § 52, stk. 2. Der  

 tilsigtes ingen indholdsmæssige ændringer som følge heraf.
 § 14  om ret til at flytte er omformuleret, dels som  

 følge af, at reglerne om ret til at flytte i ældreboliger/plejeboliger nu er  

 hjemlet i ældreboligloven, dels således at betingelserne for at flytte er ens  

 for de enkelte former for botilbud.
Der er ikke tilsigtet indholdsmæssige ændringer som følge heraf, idet de i nr. 2 og 3 nævnte flyttegrunde ikke har nogen egentlig relevans på §  

 112-området.
