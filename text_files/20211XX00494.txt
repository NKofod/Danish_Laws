Skriftlig fremsættelse (9. februar 2022) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven (Ophævelse af revisionsbestemmelse vedrørende kriminalisering af udtrykkelig billigelse af visse strafbare handlinger som led i religiøs oplæring) (Lovforslag nr.
L 125) Straffelovens § 136, stk. 3, kriminaliserer udtrykkelig billigelse af visse strafbare handlinger, herunder voldtægt, bigami, terror og drab, som led i religiøs oplæring.
Bestemmelsen blev indført i 2016 som et af flere initiativer, der skulle dæmme op for visse religiøse forkynderes forsøg på at undergrave danske værdier og love og understøtte parallelle retsopfattelser.
 Bestemmelsen blev indført med en revisionsbestemmelse, der gør, at Folketinget i år skal tage stilling til, om bestemmelsen skal videreføres.
Regeringens holdning er klar: Vi vil ikke acceptere, at danske love og værdier undergraves gennem religiøs oplæring.
Religiøse fora i Danmark skal ikke bruges til at opbygge og understøtte parallelle retsopfattelser.
De, der forestår religiøs oplæring, har en særlig position i forhold til at påvirke deres menighed.
Dermed har de også et særligt ansvar  både over for medlemmerne af det pågældende religiøse fællesskab, men også over for samfundet.
 Det er derfor regeringens opfattelse, at der fortsat er behov for et stærkt strafferetligt værn mod dem, der i forbindelse med religiøs oplæring misbruger deres særlige position og underminerer fællesskabet.
 Formålet med lovforslaget er på den baggrund at ophæve revisionsbestemmelsen, så straffelovens § 136, stk. 3, videreføres i uændret form.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
