Ligebehandlingsnævnets afgørelse om etnicitet - ansøgning om lån mm. - parts- og vidneforklaringer Klager fik afslag på oprettelse af konto i en bank.
Ligebehandlingsnævnet afviste at behandle klagen, da en afgørelse af om klager er blevet forskelsbehandlet på grund af etnicitet, kræver bevisførelse i form af parts- og vidneforklaringer, som ikke kan finde sted for nævnet.
 Klagen drejer sig om forskelsbehandling på grund af etnicitet i forbindelse med afslag på oprettelse af konto.
Ligebehandlingsnævnets afgørelse Ligebehandlingsnævnet afviser at behandle klagen, da en afgørelse af om klager er blevet forskelsbehandlet på grund af etnicitet, kræver bevisførelse i form af parts- og vidneforklaringer, som ikke kan finde sted for nævnet.
Sagsfremstilling Klager, en mand, henvendte sig i juli 2009 personligt hos en bank, da han ønskede at flytte sin lønkonto til banken.
En ansat i banken bad ham fremsende relevante dokumenter.
Klager fremsendte derfor sin årsopgørelse, lønsedler, bankkonto-oversigt mv. på en mail.
Den 31. juli 2009 modtog klager afslag på mail, med ordlyden: "Jeg har modtaget papirerne og kigget på sagen.
Vi er ikke interesserede i at overføre virksomheden fra banken y." Indklagede har i mail 3. august 2009 til klager oplyst, at indklagede tror, at der er sket en misforståelse.
Indklagede kan ikke forstå klagers mail.
Parternes bemærkninger Klager påstår, at han er blevet forskelsbehandlet på grund af etnicitet.
Klager har henvist til, at virksomheden har noget at gøre med grønthandlere, og at mange grønthandlere har udenlandsk baggrund.
Han kan ikke finde andre årsager til, at han skulle have fået afslag fra banken, da han har en sund økonomi og gode lønforhold.
 Klager klagede derpå til Ligebehandlingsnævnet.
Klager har oplyst, at han ikke har noget at gøre med virksomheden.
Han oplyser videre, at han aldrig har været selvstændig eller været momsregistreret i Danmark.
Han kender ikke A, og han har ikke ønsket at oprette en kredit på 40.000 kr., og han har ikke indleveret noget forretningsbudget.
Indklagede har oplyst, at de i forbindelse med klagers ønske om at skifte bank og tilknytte en kredit til virksomheden har modtaget lønsedler, betalingsoversigt, årsopgørelse, kontooversigt fra banken y, registreringsbevis for virksomheden og vedtægter for virksomheden.
Banken har ikke modtaget budget og regnskab for virksomheden, og har derfor ikke ønsket at overtage engagementet og oprette kredit.
Indklagede har videre oplyst, at klager i juli 2009 ankom hos banken sammen med A for at oprette en kredit på 40.000,- kr. til et ApS.
I den forbindelse modtog banken de oven for nævnte papirer.
Hvis klager ikke har tilknytning til virksomheden, må det derfor bero på en misforståelse fra banken.
Banken har anført, at de gerne vil kigge på, om de kan overtage klager fra banken y, hvis han indleverer et privatbudget.
Dette vil på grund af klager bopæl i Malmø, skulle ske i Sverige.
Ligebehandlingsnævnets bemærkninger og konklusion Det fremgår af lov om etnisk ligebehandling, at man ikke må udsætte en anden person for direkte eller indirekte forskelsbehandling på grund af vedkommendes race eller etniske oprindelse.
 Anser en person sig for krænket, og påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at princippet om ligebehandling ikke er tilsidesat.
Som det fremgår oven for, er der uenighed mellem klager og indklagede om, hvorvidt klager har anmodet om oprettelse af en privat lønkonto.
Der er således tale om generel uenighed om sagens fakta.
 Ligebehandlingsnævnet finder på grundlag af de skriftlige oplysninger, som klager har fremlagt til sagen, at spørgsmålet om, hvorvidt klager var udsat for forskelsbehandling ved afslaget på oprettelse af en konto i banken, kun kan afgøres efter en bevisførelse i form af parts- og vidneforklaringer.
 Nævnet afviser derfor at behandle sagen.
