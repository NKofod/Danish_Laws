1. Som bekendt er færdselsloven i den netop afsluttede  

 folketingssamling blevet ændret på en række punkter.
Blandt disse ændringer,  

 der skal træde i kraft d. 1.7.1976, skal jeg navnlig fremhæve følgende:
 Der er indført et nyt delikt: promillekørsel.
 Reglen om spirituskørsel har fået et nyt og snævrere indhold.
 Reglerne om frakendelse er ændret, således at frakendelse i anledning af  

 promillekørsel sker betinget, og således at der er indbyrdes  

 gentagelsesvirkning mellem frakendelse i anledning af promillekørsel og  

 spirituskørsel og uforsvarlig kørsel.
 2. Promillekørsel-spirituskørsel (§ 53).
For promillekørsel straffes den fører, der under eller efter kørslen har  

 en alkoholkoncentration i blodet, som overstiger 0,80 0/00, men ikke 1,20  

 0/00. Overstiger alkoholkoncentrationen 1,20 0/00 straffes han for  

 spirituskørsel.
Men også indenfor det promilleområde, der ligger mellem 0,80  

 og 1,20 rejses tiltale for spirituskørsel i tilfælde, hvor der er konkrete  

 holdepunkter for at antage, at føreren ikke har været i stand til at føre  

 køretøjet på betryggende måde.
Dette gælder således, når det af oplysningerne  

 i sagen fremgår, at føreren ved at volde uheld eller nærliggende fare herfor  

 eller ved grove kørselsfejl har demonstreret, at han ikke har haft herredømme  

 over køretøjet.
Den gældende retspraksis med hensyn til anvendelse af  

 frihedsstraf overfor personer, hvis promille på kørselstidspunktet har ligget  

 under 1,20 er vejledende for afgrænsningen af de tilfælde, hvor der bør  

 rejses tiltale for spirituskørsel.
Der vil desuden kunne være grundlag for at  

 rejse tiltale for spirituskørsel, hvis oplysningerne om førerens tilstand  

 før, under eller efter kørslen giver konkrete holdepunkter for at antage, at  

 han har været ude af stand til at føre motorkøretøj på betryggende måde.  

 Dette vil også kunne ske på grundlag af oplysninger i en klinisk prøve om  

 påvirkethedsgraden.
Hvis blodprøve ikke har kunnet udtages, er der ikke mulighed for  

 domfældelse for promillekørsel.
Tiltale for kørsel under indflydelse af  

 alkohol kan i disse tilfælde derfor kun rejses, når der er grundlag for  

 domfældelse for spirituskørsel, jfr. foran.
Det samme gælder, hvis promillen  

 er under 0,80. Også i sådanne tilfælde vil der på grundlag af oplysninger om  

 kørselsforløbet eller tilstanden undtagelsesvis kunne føres bevis for, at  

 føreren har været ude af stand til at køre på betryggende måde.
 3. Reaktionen overfor promillekørsel.
Den normale reaktion overfor promillekørsel er bøde plus betinget  

 frakendelse; frihedsstraf for promillekørsel kan kun idømmes i tilfælde af  

 gentagelse.
Gentagelse i henseende til straf foreligger, hvis promillekørslen  

 har fundet sted inden 5 år efter tidligere dom for promillekørsel eller  

 spirituskørsel (eller efter udståelse af frihedsstraf herfor, jfr. strl. §  

 81). I gentagelsestilfælde skal der ikke nødvendigvis idømmes frihedsstraf.  

 Ifølge § 117 kan straffen i gentagelsestilfælde stige til hæfte eller  

 fængsel.
Der er grund til at antage, at bødestraf vil blive anvendt, når den  

 tidligere dom angår promille- eller spirituskørsel på knallert.
Med hensyn til frakendelse er udgangspunktet, jfr. § 126, at  

 promillekørsel alene medfører betinget frakendelse.
I gentagelsestilfælde er  

 frakendelsesreaktionen ubetinget frakendelse.
Gentagelse i henseende til  

 frakendelse foreligger for det første, når føreren tidligere er frakendt  

 førerretten betinget - hvad enten førerretsfrakendelsen er sket for  

 promille-kørsel eller for uforsvarlig kørsel m.v., jfr. § 126 og § 125, stk.  

 2, 2. pkt., - og det nye forhold er begået i prøvetiden.
Gentagelse  

 foreligger tillige, når føreren tidligere er frakendt førerretten ubetinget  

 og det nye forhold er begået inden 5 år efter udløbet af frakendelsestiden.  

 Er frakendelsen sket ubetinget efter de regler, der var gældende forud for d.  

 1.7.1976, gælder en særlig overgangsregel i de tilfælde, hvor frakendelsen  

 efter de nye regler ville være gjort betinget, § 138, stk. 3.
Ubetinget frakendelse kan under særligt formildende omstændigheder  

 erstattes af betinget frakendelse.
Denne regle er tiltænkt et snævert  

 anvendelsesområde og vil således ikke kunne finde anvendelse, blot fordi  

 frakendelse vil være af særlig indgribende betydning for føreren, f.eks. på  

 grund af hans erhverv.
 4. Reaktionen overfor spirituskørsel.
Straffen for spirituskørsel er bøde, hæfte eller fængsel indtil 1 år, jfr.  

 § 117. Bøde kan kun anvendes i mindre grove tilfælde.
Bøde bør ifølge  

 bemærkningerne være den normale sanktion i førstegangstilfælde, hvor  

 promillen ikke har oversteget 1,50, og hvor der ikke har foreligget alvorlige  

 færdselsudheld eller andre skærpende omstændigheder.
Har spirituskørsel med  

 en promille på 1,20 eller derover været forbundet med kørselsfejl eller  

 færdselsuheld af den under 2. nævnte beskaffenhed, må det tilstræbes, at  

 straffen fastsættes som frihedsstraf.
Derimod kan dette resultat indenfor det  

 lavere promilleområde formentlig kun ventes, når der foreligger særligt grove  

 fejl eller meget alvorlige færdselsuheld.
Det må forudses, at retspraksis ved  

 mindre grove uheld eller fejl vil anvende bøde, når promillen på kørselstiden  

 har været mindre end 1,20. I så tilfælde medfører færdselsuheldet eller  

 kørselsfejlen, at et forhold, der ellers ville blive bedømt som  

 promillekørsel, løftes op i reglen om spirituskørsel med den konsekvens, at  

 frakendelse sker ubetinget, og det er nærliggende at antage, at retterne vil  

 anlægge den betragtning, at kørselsfejlen/færdselsuheldet hermed har udtømt  

 sin virkning.
Spirituskørsel medfører ubetinget frakendelse som hidtil, også ved første  

 gang begået spirituskørsel.
Under særligt formildende omstændigheder kan  

 frakendelse dog ske betinget, jfr. § 125 og iøvrigt overfor under 3. Ifølge  

 gældende praksis er fristen for gentagelsesvirkning med hensyn til  

 frakendelsestiden som bekendt en længere periode end 5 år fra den tidligere  

 dom.
Denne praksis vil næppe kunne opretholdes på samme måde efter  

 lovændringen.
Frakendelse for spirituskørsel udløser som ovenfor omtalt kun  

 gentagelsesvirkning med hensyn til frakendelsen for promillekørsel, når  

 promillekørsel har fundet sted indenfor 5 år fra udløbet af frakendelsestiden  

 i den tidligere dom.
Der er grund til at vente, at samme gentagelsesfrist vil  

 blive lagt til grund for skærpet frakendelse i tilfælde af gentagen  

 spirituskørsel.
 5. Promilleberegningen.
Ved tilbageregningen anvendes som hidtil en faktor på 0,10 0/00 pr. time.  

 Tilbageregning kan som bekendt kun ske til det tidspunkt, da alkoholen må  

 anses for at være opsuget.
Man kan i almindelighed gå ud fra, at opsugningen  

 er tilendebragt 1 time efter spiritusindtagelsens ophør.
Det kunne tidligere  

 volde bevismæssige vanskeligheder, når det blev hævdet, at alkoholindtagelsen  

 først var ophørt umiddelbart før kørslens begyndelse, således at opsugningen  

 først var tilendebragt efter kørslens afslutning.
Ved den udformning, som  

 promillereglerne nu har fået, vil denne vanskelighed ikke melde sig, da  

 domfældelsesgrundlaget efter promillereglerne (§ 53, stk. 1 og 3) også vil  

 være til stede, selvom promillen først har nået den krævede højde efter  

 kørslen.
 6. Indbyrdes gentagelsesvirkning.
De tidligere regler om frakendelse på grund af uforsvarlig kørsel og  

 oftere gentagne færdselslovsovertrædelser videreføres.
Men der er som berørt  

 sket den ændring, at forudgående promillekørsel og spirituskørsel har  

 gentagelsesvirkning på uforsvarlig kørsel m.v. og omvendt.
Det er således  

 ikke længere nødvendigt, når der foreligger spirituskørsel i kombination med  

 uforsvarlig kørsel at overveje både at nedlægge påstand om ubetinget  

 frakendelse og betinget frakendelse.
Betinget frakendelse for promillekørsel  

 har gentagelsesvirkning, således at en uforsvarlig kørsel, der i sig selv  

 alene ville føre til betinget frakendelse, fører til ubetinget frakendelse,  

 hvis denne kørsel har fundet sted i prøvetiden, jfr. § 126, stk. 2, 3) smh.  

 med § 128. På samme måde har ubetinget frakendelse f. eks. for spirituskørsel  

 virkning med hensyn til uforsvarlig kørsel, der finder sted indenfor 5 år fra  

 udløbet af frakendelsestiden, jfr. § 126, stk. 2, 4). Det er dog en  

 forudsætning for denne virkning af en forudgående ubetinget frakendelse for  

 spirituskørsel, at det nye forhold er begået efter d. 1.7.1976, jfr.  

 overgangsreglen i § 137, stk. 2. Betinget frakendelse i anledning af  

 uforsvarlig kørsel har som nævnt under 2. gentagelsesvrikning med hensyn til  

 frakendelsen for promillekørsel, således at frakendelsen skal ske ubetinget,  

 hvis promillekørslen finder sted i prøvetiden for den betingede frakendelse.
 7. Træthedskørsel.
Reglen i § 54 om kørsel i en tilstand af overanstrengelse, mangel på søvn  

 o.s.v. svarer i alt væsentligt til den gældende regel.
Straf for at føre  

 motordrevet køretøj i en sådan tilstand kan dog fremtidig pålægges, når det  

 må antages, at føreren har været ude af stand til at føre køretøjet på fuldt  

 betryggende måde.
Reglerne i færdselslovens § 15, 2. og 3. pkt. er gået ud  

 med henvisning til, at disse særregler er overflødige, da de reguleres ved  

 strafudmålingen og reglerne om medvirken.
 8. Sagernes behandling.
Af § 119 fremgår, at sager, der angår forhold, hvor der opstår spørgsmål  

 om ubetinget frakendelse af førerretten behandles som statsadvokatsager med  

 de hidtil gældende modifikationer.
Som følge heraf skal anklageskriftet  

 angive, om der nedlægges påstand om betinget eller ubetinget frakendelse af  

 førerretten.
Beslutningen om, hvilken påstand der skal nedlægges, træffes af  

 politimesteren eller en politifuldmægtig.
I tvivlstilfælde nedlægges påstand  

 om ubetinget frakendelse, således at der er mulighed for en eventuel ændret  

 bestemmelse med hensyn til frakendelsesfølgen ved anke, uden at det skal være  

 nødvendigt at hjemvise sagen.
 Per Lindegaard.
