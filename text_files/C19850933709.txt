(Sygehusberedskabscirkulære nr. 18) Hermed udsendes en vejledning af oktober 1985 om beredskabsmæssige  

 sikringsforanstaltninger ved sygehuse.
 Vejledningen er udfærdiget på grundlag af en indstilling af november 1982  

 fra en under styrelsen nedsat arbejdsgruppe vedrørende beredskabsmæssige  

 sikringsforanstaltninger ved sygehuse, idet dog afsnittene J. og K. er en  

 uændret videreførelse af de hidtidige bestemmelser (sundhedsstyrelsens  

 retningslinier af marts 1952) i en nyredigeret form.
 Vejledningen er tiltrådt af civilforsvarsstyrelsens  

 sygehusberedskabsudvalg med repræsentanter bl.a. for amtsrådsforeningen i  

 Danmark, den almindelige danske lægeforening og forsvarskommandoen.
 Civilforsvarsstyrelsen skal henstille, at vejledningen - der ikke skelner  

 mellem eksisterende sygehuse og nye sygehuse - lægges til grund for  

 amtskommunernes og sygehusenes planlægning og gennemførelse af  

 beredskabsmæssige sikringsforanstaltninger ved sygehuse.
De i vejledningen givne retningslinier er principielt søgt udarbejdet som  

 anvisninger og angiver den standard for beredskabsmæssige foranstaltninger,  

 der bør tilstræbes, idet der tages hensyn til specifikke lokale forhold.
I  

 praksis vil den angivne standard f.eks. kun kunne opnås fuldt ud i  

 forbindelse med nybyggeri, medens man ved bestående sygehusbygninger af  

 fysiske og økonomiske grunde kan være henvist til at nøjes med tilnærmede  

 løsninger.
Civilforsvarsstyrelsen skal på denne baggrund understrege  

 cirkulæets henstillende karakter.
 Vejledningen erstatter sundhedsstyrelsens cirkulærskrivelse af 13. april  

 1962 vedrørende nødelektricitetsværker ved sygehuse samt sundhedsstyrelsens  

 retningslinier af marts 1952 vedrørende beredskabsmæssige  

 sikringsforanstaltninger ved eksisterende sygehuse.
Ole Forsting direktør /F.Trosbjerg brigadechef --------------------------------------------------------------------- BILAG VEJLEDNING om BEREDSKABSMÆSSIGE SIKRINGSFORANSTALTNINGER VED SYGEHUSE Indhold:
A.
SIKRING AF ELEKTRICITETSFORSYNING.
 Elforsyningen sikres ved hjælp af nødelektricitetsværk(er), bestående af  

 dieselaggregat(er), normalt for 3 x 380/220 v. vekselstrøm tilsluttet det  

 forhåndenværende ledningsnet.
Anlæggets kapacitet beregnes således, at der uanset afbrydelse af den  

 sædvanlige strømforsyning er mulighed for at fortsætte sygehusets normale  

 drift.
Ved beregning skal der tages hensyn til sikring af elforsyning til  

 eventuelle elektriske nødforanstaltninger, såsom autoklavering og opvarmning.
 Lagerkapaciteten for driftsmidlet skal beregnes således, at nødforsyningen  

 kan opretholdes i 8-14 døgn, alt efter de lokale forsyningsforhold.
Reserveaggregatet projekteters anbragt i sikret rum, helst under terræn.  

 Af hensyn til eventuelle rystelser og støjplager bør aggregatet ikke placeres  

 i eller i tilknytning til patientbygninger.
Ved placering bør hensyn  

 endvidere tages til mulighed for nedgravning af tank for driftsmidlet i  

 nærheden af aggregatet.
 Hvor der opstilles flere nødgeneratorer, bør disse placeres med størst  

 mulig indbyrdes afstand, d.v.s. helst i forskellige bygninger.  

 Konstruktionstykkelsen for omgivende bygningsdele samt adgangsdøre  

 dimensioneres i overensstemmelse med civilforsvarsstyrelsens »Vejledning  

 om offentlige beskyttelsesrum«.
 For at sikre lufttilførelsen til aggregatet skal rummet ventileres gennem  

 sprængstyksikre spjæld.
 Gulvet skal udføres af beton og må normalt ikke ligge under grundvandet.  

 Rummet skal sikres mod opstuvning.
Rør og tekniske installationer, der ved brud kan stoppe eller ødelægge  

 aggregatet, må ikke forefindes i rummet, såfremt de ikke er til brug for  

 dette.
Vedrørende elinstallationer henvises til afsnit F.
 B.SIKRING AF VANDFORSYNING.
En reservevandforsyning, der skal kunne træde i funktion i tilfælde af  

 standsning af forsyningen fra offentligt vandværk, udføres med udnyttelse af  

 det tilstedeværende rørledningsnet og således, at sygehusets drift sikres.  

 Sikring kan finde sted enten ved udførelse af boring og anskaffelse af  

 borerørspumpe med tilhørende motor (eventuelt hydroforanlæg og om nødvendigt  

 filtre) eller ved rørtilslutning til eventuel anden nærliggende boring, der  

 yder tilsvarende sikring med hensyn til vandforsyningen.
Det bør løbende  

 kontrolleres at vandkvaliteten er acceptabel.
Tilsvarende bør der i videst  

 muligt omfang etableres ringledninger i forbindelse med den offentlige  

 vandforsyning af sygehuset, således at vandforsyningen kan opretholdes i  

 tilfælde af brud på hovedledningen.
Såfremt grundvand ikke kan indvindes, kan der udføres et lukket reservoir,  

 der kan rumme en reservevandforsyning til ca. 1 uges forbrug.
Reservoiret  

 forsynes med pumpe og indskydes med svømmeventil på den normale  

 hovedforsyningsledning, så der drages omsorg for den nødvendige fornyelse af  

 vandet.
 Vedrørende vand-installationer henvises til afsnit F.
C.
SIKRING AF MULIGHED FOR AUTOKLAVERING OG ANDEN STERILISATION.
Der udføres sådanne foranstaltninger, at der sikres mulighed for  

 nød-autoklavering og - sterilisation i det nødvendige omfang med el, eller  

 eventuelt andre energikilder.
Den nødvendige kapacitet kan sikres ved  

 mulighed for omstilling af en af de eksisterende autoklaver til el-drift.  

 Elinstallationer forberedes og føres frem til disse autoklaver.
D.
SIKRING AF UDSATTE DELE AF KEDELANLÆG OG RØRLEDNINGER.
Der udføres sådanne foranstaltninger, herunder af bygningsmæssig art, at  

 der med rimelig bekostning opnås en passende sprængstyksikring.
Såfremt en  

 sikring kun lader sig gennemføre med uforholdsmæssig stor bekostning,  

 undlades den.
 En intermistisk sprængstyksikring kan i givet fald udføres med sandsække,  

 stål eller træ.
E.
SIKRING AF VARMEFORSYNING.
 Hvor sygehuset har egen varmecentral, og hvor der er kollektiv  

 varmeforsyning i nærheden, bør der etableres stikledninger fra  

 hovedledningen, således at sygehuset i givet fald kan modtage varme udefra.  

 Ved etablering af egen kedelcentral bør der ved projektering åbnes mulighed  

 for, at der senere kan tilkobles mindre, mobile kedelanlæg.
 Såfremt sygehuset er forsynet med fjernvarme, bør sygehuset have et mindre  

 kedelanlæg, der kan forsyne primære afsnit af sygehuset i tilfælde af svigt  

 af fjernvarmeforsyningen.
 Ved eventuel overgang fra egen til kollektiv varme- eller  

 brændstofforsyning (f.eks. fjernvarme- eller naturgas) bør man, hvor det er  

 muligt, bevare en del af det gamle anlæg til alternativ forsyning i en  

 beredskabssituation.
 Hvor sygehuset er tilknyttet kollektiv varme- eller brændstofforsyning bør  

 der etableres ringforbindelser på hovedledningen.
Nødbehandlingsafsnit må sikres mulighed for opvarmning udelukkende med  

 elektrisk varme.
Ligeledes må sygehuset have et antal el-radiatorer på lager,  

 således at andre lokaliteter også kan elopvarmes: I stedet for el-radiatorer  

 kan benyttes andre former for alternative radiatorer (f-gas, katalysator).
F.
SIKRING AF TEKNISKE INSTALLATIONER OG ANLÆG GENERELT.
I det omfang og på de steder, rørledninger for vand, gas, luftarter,  

 varme, det elektriske ledningsnet samt telefoncentral og -ledningsnet må  

 anses for særligt udsatte for afbrydelse, og hvor en sådan vil være af  

 afgørende betydning for sygehusets drift, udføres sikring mod  

 sprængstykvirkning og lignende.
Centrale iltbeholdere bør kunne benyttes med  

 sprængstyksikre sidevægge.
En intermistisk sprængstyksikring kan i mangel  

 heraf forberedes gennemført med sandsække, stål eller træ.
 Forsyning af luftarter sikres ved opdeling af rørsystemet, således at der  

 i kældre og tunneler er mulighed for opstilling af flaskebatterier, der kan  

 kobles ind på hovedsystemet.
 De enkelte sygehuse skal sikre sig leverance af flasker til de forskellige  

 luftarter.
Telefoncentral placeres i bygningsmæssigt sikret afsnit.
Der forberedes  

 installation til flytning af omstillingsbord til rummet, hvor centralen er  

 opstillet, eller andet sikret lokale.
Telefonkabler fremføres til sygehuset  

 ad forskellige veje.
 Interne kabler og rørledninger m.v. fordeles gennem kældre og tunneler.
Ved sikring af tekniske installationer bør der, hvor det er muligt,  

 etableres ringforbindelse og rimelige afspærringsmuligheder.
Dette gælder el,  

 vand, luftarter og andre installationer.
G.
SIKRING AF VITALE BEHANDLINGS- OG UNDERSØGELSESRUM m.v.
 Der skal foretages en sikring af rummene med henblik på dels at kunne  

 opretholde patientbehandlingen så længe som muligt i de normale  

 behandlingsrum, dels i givet fald at kunne sikre, at en flytning til f.eks.  

 egentlige sikrede rum i hospitalets reservebehandlingsafsnit kan foregå, og  

 endelig således at en genoptagelse af behandlingen i de normale  

 behandlingsrum efter lettere krigsangreb bliver mulig.
 Såfremt der er økonomisk mulighed herfor, kan der eventuelt udføres  

 nedstyrtningssikkert loft i rummene, ligesom disse bør indrettes med så få  

 vinduer som muligt.
Herudover bør der tilvejebringes en sprængstyksikring af åbninger i  

 ydervægge i form af stål- eller træ-(bjælke) skodder, hvis indfatning eller  

 hængsling ved karmene bør være forberedt således, at opsætning af skodderne  

 kan finde sted med kort varsel.
Vælges der i stedet opsætning af permanente,  

 oplukkelige skodder, må det anbefales, at disse samtidig udfærdiges som  

 varmeisolerende skodder.
 H.ERSTATNINGSMATERIEL FOR SPRÆNGTE VINDUSRUDER.
 Der bør på sygehusene forefindes en beholdning heraf i form af glas,  

 træskodder, krydsfiner eller plast, så vidt muligt i afpassede størrelser.  

 Eventuelt kan vælges kraftig sort plast, således at muligheden for  

 fremstilling af mørkelægningsgardiner (rullegardiner, rammer eller lign.)  

 samtidig er sikret med kort varsel.
I.
KATASTROFEBELYSNING.
 Til sikring af belysningen i tilfælde af afbrydelse af strømforsyningen  

 bør der forefindes nødbelysning i tilstrækkeligt omfang, f.eks. gulvstående  

 lamper, der forsynes med strøm fra tørelementer eller akkumulatorer, eller  

 mobile, genopladelige nikkel-cadmiumlamper med automatisk tilkobling ved  

 strømsvigt, monteret i vægholder, eller petromaxlygter o.lign., desuden  

 pandelamper, håndlygter, fluorescerende orienteringslys, stearinlys m.v.
J.FORBEREDELSE AF SIKREDE RESERVEBEHANDLINGSRUM (* 1) Det anbefales, at der indrettes reserveoperationsstue(r) med tilhørende  

 præparations- og sterilisationsrum samt røntgenrum i kælderetagen.
 For at formindske risikoen for samtidig ødelæggelse eller beskadegelse af  

 mere end et behandlingsafsnit bør der hertil så vidt muligt udpeges lokaler,  

 der ikke er beliggende direkte under det (de) sædvanlige behandlingsafsnit  

 eller i umiddelbar nærhed af hinanden.
 Der indrettes reserveoperationsstuer med et samlet areal, der kan give rum  

 for et operationshold pr. 50 normerede senge og præparations- og  

 sterilisationsrum i forhold hertil.
 Reserverøntgenrum indrettes, i det omfang tilstedeværende diagnostikanlæg  

 og andet røntgenmateriel strækker til, om muligt i tilslutning til de enkelte  

 reserveoperationsstuer.
 Indretningen skal tage sigte på, at de til reservebehandlingsafsnit  

 udpegede lokaliteter i påkommende tilfælde kan monteres med eksisterende  

 udstyr og materiel og gøres klar til ibrugtagelse med kort varsel.
 Der må således etableres afløb, elektrisk installation samt indlæggelse af  

 vand og eventuelt gas i sådant omfang og på sådanne steder, at de  

 tilstedeværende tekniske anlæg og apparater m.v., der udpeges til montering  

 af reservebehandlingsafsnit, kan tilsluttes rør- og ledningsnettet med kort  

 varsel.
Med henblik på udpegede lokalers beskyttelse mod eksplosionstrykvirkning,  

 mod nedstyrtende bygningsdele, mod sprængstykker o.lign. gennemføres  

 bygningsmæssige sikringsforanstaltninger.
Nedennævnte ved  

 indenrigsministeriets bekendtgørelse af 19. december 1984 om sikringsrum  

 fastsatte regler og normer følges, så vidt det af bygningsmæssige og andre  

 grunde er muligt:
 Følgende bestemmelser i bekendtgørelsen finder direkte anvendelse, dog  

 således, at »sikringsrum« overalt forstås som  

 »reservebehandlingsafsnit«: § 1, stk. 1 og 6, § 3, § 4, § 5, § 7,  

 stk. 1 og 2 og § 11, stk. 4.
 Overdækningen over reservebehandlingsafsnittet sikres mod den belastning,  

 der kan opstå ved nedstyrtning af den ovenliggende bygning, efter reglerne i  

 bekendtgørelsens § 8, stk. 2 - 4.
 De i bekendtgørelsens § 9, stk. 1, omhandlede krav til skillevægges  

 mindstetykkelser gælder i almindelighed også for skillevægge mellem et  

 behandlingsafsnits enkelte rum.
 Der gennemføres sikring mod opstuvning gennem spildevandsledninger, jfr.  

 bekendtgørelsens § 10, stk. 1.
 Såfremt der ikke findes anvendelige kælderlokaler, der kan indrettes til  

 reservebehandlingsafsnit i overensstemmelse med foranstående, undlades  

 indretning heraf.
De nødvendige reservebehandlingsafsnit må i så fald eventuelt  

 tilvejebringes ved, at der i tilslutning til disse sygehuse bygges særlige  

 operationsbunkers.
Disse udføres som kælderlokaler efter de principper, der  

 gælder for fritliggende offentlige beskyttelsesrum.
Der vil i påkommende  

 tilfælde blive søgt udarbejdet retningslinier for en ensartet udførelse af  

 reservebehandlingsafsnit af denne art.
 Indretningen kan endvidere udelades, hvis der inden for en nærmere fremtid  

 ved det pågældende sygehus påtænkes opført bygninger, i hvis kælderetage  

 sikrede reservebehandlingsrum vil kunne indrettes.
K.
SIKRINGSRUM (* 1) Medens der i nye bygninger skal indrettes sikringsrum efter reglerne i lov  

 om bygningsmæssige civilforsvarsforanstaltninger (indenrigsministeriets  

 lovbekendtgørelse nr 536 af 3. november 1981, som ændret ved lov nr. 649 af  

 19. december 1984, jfr. indenrigsministeriets førnævnte bekendtgørelse nr.  

 650 af 19. december 1984 om sikringsrum) kan indenrigsministeren i henhold  

 til lovens § 12, når forholdene gør det påkrævet, pålægge ejerne af bestående  

 bygninger m.v. at indrette rum til beskyttelse efter nærmere af ministeren  

 fastsatte regler.
 Sådanne regler er endnu ikke udstedt, og der påhviler derfor ikke for  

 tiden sygehusene pligt til i de bestående bygninger at indrette eller til at  

 projektere indretning af rum til beskyttelse af patienter, funktionærer o.a.
 Det må imidlertid anses for hensigtsmæssigt - samtidig med undersøgelsen  

 af mulighederne for indretning af de under J. omhandlede sikrede  

 behandlingsafsnit - også at overveje spørgsmålet om udpegning af rum til  

 beskyttelse, navnlig for sengeliggende patienter.
Civilforsvarsstyrelsen skal derfor til orientering oplyse, at der bør  

 tilstræbes at være sikringsrum med plads til 1/3 af de sengeliggende  

 patienter.
Efter bekendtgørelsens § 2, stk. 4 regnes med mindst 4  

 kvadratmeter gulvareal pr. seng.
Endvidere bør der være sikringsrum - med  

 mindst 2 kubikmeter rumindhold og mindst 0,5 kvadratmeter gulvareal pr.  

 person - for de resterende 2/3 af patienterne samt for personale og andre,  

 der normalt er til stede.
L.
Ovenstående erstatter følgende hidtidige  

 retningslinier: - Sundhedsstyrelsens retningslinier af marts 1952 vedr.  

 beredskabsmæssige sikringsforanstaltninger ved eksisterende sygehuse. -  

 Sundhedsstyrelsens cirkulærskrivelse af 13. april 1962 vedr. nødelværker ved  

 sygehuse.
(* 1) Afsnittene J. og K. er indholdsmæssigt en uændret videreførelse af  

 afsnit I.G samt II. i sundhedsstyrelsens hidtil gældende »Retningslinier  

 af marts 1952 vedrørende beredskabsmæssige sikringsforanstaltninger ved  

 eksisterende sygehuse«.
Afsnittene er dog redaktionelt bearbejdet og  

 rettet, især som følge af udsendelsen af en ny bekendtgørelse om sikringsrum,  

 jfr. indenrigsministeriets bekendtgørelse af 19. december 1984, samt  

 bortfaldet i 1972 af muligheden for statslig finansiering af disse  

 foranstaltninger.
