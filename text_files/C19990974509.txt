 For nogen tid siden optog kirkeministeriet og miljøministeriet,  

 fredningsstyrelsen, drøftelser om, hvorledes bestræbelserne for at sikre vore  

 kirkers og specielt landsbykirkernes omgivelser kunne styrkes.
Igennem 1940' erne og 1950' erne blev der især på initiativ af provst  

 Johs.
Exner udført et stort arbejde på dette område, jfr. kirkeministeriets  

 cirkulære af 26. januar 1949 til stiftsøvrighederne om fredning af kirkernes  

 omgivelser.
Provst Johs.
Exner fik således igennem årene i samråd med  

 menighedsråd, provster og præster og formændene for fredningsnævnene  

 gennemført henved 4.500 frivillige fredninger omkring vore kirker, i visse  

 tilfælde som større arealfredninger, men i øvrigt som mere begrænsede  

 sikringer af bræmmer eller udsigtslinier eller af bybilleder.
Drøftelserne mellem kirkeministeriet og fredningsstyrelsen, i hvilke der  

 også deltog repræsentanter for planstyrelsen og nationalmuseet, mundede ud i  

 en beslutning om at lade udarbejde en publikation, beregnet for  

 menighedsrådene, om den lovgivning, der har betydning for kirkernes  

 omgivelser.
Denne publikation skulle samtidig afløse kirkeministeriets  

 cirkulære fra 1949.
Resultatet foreligger nu med den af kirkeministeriet og fredningsstyrelsen  

 netop udsendte bog »Kirkernes omgivelser - en vejviser for menighedsråd  

 i lovgivning og myndigheder m.v.«.
Et eksemplar af bogen vedlægges.
Formålet med publikationen er først og fremmest at give en oversigt over  

 de regler - ikke mindst i den nyere planlægningslovgivning - der gælder, og  

 som har betydning for arbejdet med sikring af vore kirkers omgivelser.
Der er  

 endvidere givet en oversigt over de myndigheder, som det har særlig betydning  

 at have kendskab til i arbejdet.
 Publikationen er af kirkeministeriet med en cirkulæreskrivelse af 11.  

 oktober 1977 udsendt til samtlige provstiudvalg og menighedsråd.
Fredningsstyrelsen finder med anledning i publikationen grund til at  

 henlede antskommunernes, hovedstadsrådets og kommunernes opmærksomhed på de  

 betydningsfulde interesser, der er knyttet til vore kirkers omgivelser, på  

 baggrund af at vore landsbykirker uden tvivl er det mest betydningsfulde  

 bygningselemenet i det danske landskab.
Af næsten lige så stor betydning som  

 den enkelte fredning vil det være, at de offentlige myndigheder i den  

 administration, de udfører efter lovgivningen, er opmærksom på de værdier,  

 der findes her, og på de særlige krav de stiller.
De enkelte fredninger er ofte små af udstrækning, og de har i nogen grad  

 været betragtet som et administrationsområde, der hvilede i sig selv.
Herved  

 har man set bort fra, at fredningerne blot er udtryk for en markering af de  

 særlige interesser, som knytter sig til kirken og dens omgivelser.
Da de eksisterende fredninger næsten udelukkende er baseret på frivillige  

 aftaler og således stort set er etableret uden fredningserstatninger, må det  

 erkendes, at kun et mindretal af kirkernes omgivelser er sikret i  

 tilstrækkeligt omfang.
Der er derfor nu grund til at foretage en fornyet  

 gennemgang af de enkelte kirkers omgivelser med henblik på, om væsentlige led  

 i en beskyttelse mangler, eller om udviklingen i øvrigt har medført  

 yderligere behov.
 Fredningsstyrelsen har derfor samtidig hermed anmodet  

 fredningsplanudvalgene om i samarbejde med menighedsråd, kommuner og  

 amtskommuner hver inden for sit område at gennemgå de gældende fredninger og  

 se nærmere på, om kirkernes omgivelser er sikret på en forsvarlig måde, eller  

 om der bør tages initiativ til yderligere sikringer.
Opmærksomheden henledes endvidere på det af Danske Arkitekters  

 Landsforbund i samarbejde med fredningsstyrelsen iværksatte projekt  

 vedrørende kirkernes omgivelser, der tager sigte på en forbedring af  

 forholdene de enkelte steder.
Projektet er omtalt i »Kirkernes  

 omgivelser« s. 20 f. og vil iøvrigt blive offentliggjort og gennemgået  

 nærmere i en artikel i »Arkitekten« i nær fremtid.
 Miljøministeriet, fredningsstyrelsen, den 28. november 1977.
 P.M.V.
