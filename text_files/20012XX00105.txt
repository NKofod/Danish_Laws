Skriftlig fremsættelse (19. februar  

 2002) Ole Stavad Herved tillader jeg mig for Folketinget at  

 fremsætte:
 Forslag til lov om ændring af lov om kommunernes  

 styrelse. (Fritagelse af borgmester for kommunale hverv under visse  

 undersøgelser).
(Lovforslag nr.
L 109).
Lovforslaget har til formål at åbne mulighed  

 for i op til 3 måneder at fritage en borgmester for hvervet som  

 borgmester, når det må antages at være af væsentlig  

 betydning for undersøgelsen af nærmere angivne strafbare  

 forhold.
Det er en forudsætning for at benytte bestemmelsen, der er  

 udformet som en bemyndigelse til indenrigs- og sundhedsministeren, at der med  

 rimelig grund er mistanke om lovovertrædelser, der inddrager  

 borgmesteren i dennes egenskab af borgmester.
 I den periode, hvor borgmesteren fritages for hvervet,  

 indtræder viceborgmesteren i borgmesterembedet.
Skønner indenrigs- og sundhedsministeren forud for  

 3-måneders-periodens udløb, at hensynet til undersøgelsen  

 fortsat efter 3-måneders-perioden gør det påkrævet,  

 at borgmesteren ikke genindtræder i hvervet som borgmester, åbnes  

 der mulighed for at vælge en ny borgmester for den resterende del af  

 valgperioden.
Det forudsætter, at et flertal i kommunalbestyrelsen  

 erklærer sig enig i ministerens vurdering.
En ny borgmester for den  

 resterende del af valgperioden vælges af kommunalbestyrelsen efter de  

 sædvanlige regler.
 Er der ikke et flertal i kommunalbestyrelsen, der  

 erklærer sig enig i ministerens vurdering, genindtræder den  

 valgte borgmester i embedet.
Socialdemokratiet vurderer, at den foreslåede  

 lovbestemmelse kun vil finde anvendelse i ganske få situationer,  

 sandsynligvis med års mellemrum.
Alligevel skønnes det  

 nødvendigt at indføje en sådan generel bestemmelse i  

 lovgivningen med baggrund i det forløb, som i øjeblikket  

 afdækkes i Farum Kommune.
Forløbet har dokumenteret, at den  

 omfattende borgmesterbeskyttelse i sjældne situationer kan skabe tvivl  

 om, hvorvidt en effektiv og uvildig undersøgelse overhovedet er mulig,  

 når der rejses mistanke om særdeles alvorlige forhold, der  

 omfatter borgmesteren som en helt central person.
 Socialdemokratiet har lagt vægt på, at den  

 foreslåede bestemmelse er helt generel og ikke retter sig imod nogen  

 enkeltkommune, og at den kun kan tages i anvendelse, når en række  

 objektive betingelser som minimum er opfyldt.
 Det anbefales, at Folketingets behandling af lovforslaget  

 gennemføres hurtigst muligt, og at der dispenseres fra reglen i  

 Folketingets forretningsorden om, at der skal gå 30 dage fra  

 lovforslagets fremsættelse til dets vedtagelse.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets grundige og  

 velvillige behandling.
