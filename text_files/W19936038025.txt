 Et selskab, der var anmeldt til handelsregistret som et andelsselskab  

 med begrænset ansvar (»amba«), var ikke et andelsselskab og kunne  

 ikke registreres.
(Morten Iversen, Eskil Trolle og Ebbe Christensen) Advokat H har på vegne K Amba i skrivelse af 31. oktober 1991 klaget over,  

 at politimesteren i Lyngby ved skrivelse af 4. oktober 1991 (j.nr.  

 04P1-40110-00051-91) nægtede at optage selskabet i handelsregistret.
 Sagens omstændigheder er følgende:
K Amba er stiftet den 29. august 1991. Stiftelsesdokument og vedtægter er  

 underskrevet af A som »stifter af og indehavende ejerandel på 100 % i  

 selskabet« og af samme som »bestyrelse og bestyrelsesformand«  

 samt af advokat H som dirigent på den stiftende generalforsamling.
Selskabets  

 vedtægter indeholder bl.a. følgende bestemmelser:
 »§ 1 Navn .....
 § 2 Hjemsted .....
§ 3 Formål Selskabets formål er handel og salg af tjenesteydelser.
§ 4 Personkreds Deltagere i ejerkredsen kan kun foruden den nuværende ejer være fysiske  

 eller juridiske personer, som aktivt støtter selskabets formål og  

 idegrundlag.
§ 5 Kapitalforhold Selskabet stiftes uden indskudskapital.
Ejerbeviser skal altid lyde på  

 navn og er ikke-omsætningsbeviser.
Ejerbeviser kan ikke gøres til genstand  

 for pantsætning eller kreditorforfølgning. .....
§ 6 Hæftelse Deltagerne hæfter ikke for selskabets forpligtelser og kan ikke ved nogen  

 generalforsamlingsbeslutning tilpligtes at gøre nogen indbetaling.
§ 7 Generalforsamling På såvel ordinær som ekstraordinær generalforsamling afgøres alle  

 anliggender ved simpelt stemmeflertal.
Hvert ejerbevis har een stemme.
Ved  

 vedtægtsændringer kræves eenstemmighed.
§ 7a Ordinær generalforsamling .....
 Ekstraordinær generalforsamling .....
§ 7b Dagsorden for ordinær generalforsamling .....
§ 8 Overskudsdeling Årets overskud til fordeling fordeles efter følgende rækkefølge:
 1. Evt. udbytte i forhold til ejerandelen.
 2. Henlæggelse til konsolidering.
 § 9 Regnskab .....
§ 10 Revision .....
§ 11 Ledelse Selskabets ledes af en bestyrelse, hvis antal afgøres på  

 generalforsamling.
Bestyrelsen vælger selv sin formand af sin midte og  

 fastsætter selv sin forretningsorden.
 § 12 Prokura .....
§ 13 Overdragelse Overdragelse af ejerbeviser kan kun ske med generalforsamlingens  

 skriftlige samtykke.
Ingen deltager er forpligtet til at lade sit ejerbevis  

 indløse.
§ 14 Opløsning Forslag om opløsning af selskabet skal forelægges på generalforsamling, på  

 hvilke der skal foreligge eenstemmighed, for at træffe gyldig beslutning  

 herom.
Fordeling af evt. likvidationsprovenue afgøres af  

 generalforsamlingen.« Den 30. august 1991 anmeldte advokat H selskabet til handelsregistret,  

 afdeling C.
Af anmeldelsen fremgår, at den indskudte kapital er nul kr., at  

 medlemmerne ikke hæfter for selskabets forpligtelser, jf. vedtægtens § 6, og  

 at selskabets bestyrelse består af A, der alene tegner selskabet.
Ved skrivelse af 9. september 1991 afviste politimesteren i Lyngby med  

 henvisning til firmalovens § 20, jf. § 19, at registrere selskabet i  

 handelsregistret »under hensyn til oplysningerne i anmeldelsen om  

 anpartsselskabets kapitalforhold og om hvem der hæfter for selskabet.« Angiveligt på grundlag af en mundtlig oplysning fra politikontoret om, at  

 en ændring i selskabets kapitalforhold ville kunne medføre en ændring af  

 afgørelsen, blev det på en ekstraordinær generalforsamling i selskabet  

 vedtaget at forhøje selskabskapitalen med 1.000 kr. fra nul kr. til 1.000 kr.  

 Advokat H anmodede derefter påny om selskabets optagelse i handelsregistret,  

 idet advokaten vedlagde dokumentation for, at kapitalen var indbetalt.
Ved den påklagede skrivelse af 4. oktober 1991 meddelte politimesteren, at  

 han fortsat ikke fandt at kunne imødekomme ansøgningen.
Som begrundelse  

 anføres, at der »efter det oplyste om selskabets ejer- og  

 hæftelsesforhold, overskudsdeling og opløsning, er tale om en  

 selskabskonstruktion, der er omfattet af aktieselskabsloven.« Selskabet besluttede derefter påny at nedsætte selskabskapitalen til nul  

 kr.
 Told- og Skatteregion Nærum har oplyst, at den kommunale skatteforvaltning  

 har udtalt, at selskabet efter udformningen af sine vedtægter vil være  

 omfattet af selskabsskattelovens § 1, stk. 1, nr. 2, og at selskabets  

 skattepligtige indkomst derfor efter samme lovs § 17 vil blive beskattet med  

 38 %.
 Klageren har over for Erhvervsankenævnet i klageskrivelsen af 31. oktober  

 1991 gjort gældende, at selskabet, der er lovligt stiftet, er oprettet i  

 henhold til den selskabsretlige kontraktfrihed, at det ikke er omfattet af  

 aktieselskabsloven, at dets hæftelsesbegrænsning er kendelig for trediemand,  

 og at selskabets vedtægter ikke er i modstrid med firmalovens bestemmelser,  

 herunder dens § 20. Selskabet skal derfor antages til registrering i  

 handelsregistret.
I et supplerende indlæg af 10. januar 1992 har klager henvist til, at  

 selskaber med ganske tilsvarende vedtægter er optaget i handelsregistret i  

 henholdsvis Glostrup, Varde og på Frederiksberg.
Endvidere henvises til, at  

 Erhvervs- og Selskabsstyrelsen som svar på en forespørgsel om udøvelse af  

 virksomhed i selskabsform med begrænset ansvar i skrivelse af 12. juni 1991  

 (j.nr. 91-27.635) har udtalt, at »der ikke findes lovregulerende regler  

 for andelsselskaber med begrænset ansvar, udover de bestemmelser som fremgår  

 af firmaloven samt hvad der kan udledes af domspraksis«, og at et  

 indsendt udkast til vedtægter »tilsyneladende indeholder de basale  

 elementer for et A.m.b.a.« Det omtalte udkast til vedtægter svarer i alt  

 væsentligt til klagerens vedtægter, dog at der anvendes udtrykkene  

 »andelsbevis« og »andele« i stedet for  

 »ejerbevis«.
Det fremgår ikke af udkastet, om samtlige andele ejes  

 af samme person.
Politimesteren i Lyngby har i en udtalelse af 27. november 1991 fastholdt  

 den trufne afgørelse, der bygger på en gennemgang af selve  

 selskabskonstruktionen, navnlig vedtægternes bestemmelser om ejer- og  

 hæftelsesforhold, overskudsdeling og opløsning.
Et selskab er et  

 andelsselskab, dersom en væsentlig del af virksomheden består i samhandel med  

 dens medlemmer eller andelshavere, og disses ret til udbytte ikke er bestemt  

 af deres kapitalindsats, men af deres andel i selskabets omsætning.
Det  

 forudsættes endvidere, at selskabets formue i tilfælde af dets opløsning  

 fordeles i forhold til medlemmernes andel i omsætningen.
I den konkrete sag  

 har selskabet »så megen lighed med et aktieselskab, at jeg har fundet  

 det betænkeligt at registrere selskabet som et andelsselskab i  

 handelsregistret«.
Selskabet skal henføres under aktieselskabslovens  

 regler og kan derfor ikke optages i handelsregistret, men skal anmeldes til  

 registrering i Erhvervs- og Selskabsstyrelsen.
 Politimesteren har endvidere i skrivelse af 27. januar 1992 udtalt, at  

 oplysningerne i klagers supplerende indlæg af 10. januar 1992 ikke giver  

 anledning til at ændre den påklagede afgørelse.
Erhvervsankenævnet har indhentet en udtalelse fra Erhvervs- og  

 Selskabsstyrelsen.
I styrelsens svar af 31. marts 1992 (j.nr. 92-13.262)  

 hedder det bl.a.:
»Uden for selskabslovene er der i dansk ret aftalefrihed inden for  

 forenings- og selskabsretten.
Parterne kan derfor gennem vedtægten indrette  

 en selskabsform, der ikke vil være omfattet af de eksisterende selskabslove,  

 såfremt der ikke er tale om en omgåelse af disse.
Det er i teorien og i  

 domstolspraksis uafklaret, hvor tæt et selskabs organisation kan nærmes  

 aktie- og anpartsselskabsformen uden at blive omfattet heraf.
Det er styrelsens opfattelse, at et selskab for at falde uden for anparts-  

 og aktieselskabslovens bestemmelser må være organiseret således, at det klart  

 adskiller sig fra et aktieselskab eller et anpartsselskab.
Dette har  

 styrelsen også tilkendegivet som sin klare holdning ved det stigende antal  

 forespørgsler, som styrelsen modtager.
Antallet af forespørgsler har været  

 markant stigende siden forhøjelsen af minimumskapitalen i A/S og ApS.
Et selskab, der i struktur ligner et aktie/anpartsselskab kan falde  

 udenfor aktie- og anpartsselskabslovene, hvis det er omfattet af  

 undtagelsesbestemmelsen i aktieselskabslovens § 1, stk. 4 og  

 anpartsselskabslovens § 1, stk. 4. I så fald skal selskabet have til formål  

 at virke til fremme af medlemmernes fælles interesse.
Endvidere skal det af  

 vedtægterne fremgå, at udbyttet skal fordeles til medlemmerne i forhold til  

 deres andel i selskabets omsætning, og at formuen ved opløsning efter  

 tilbagebetaling af den indskudte kapital fordeles på samme måde.
 I den konkrete sag er selskabet stiftet uden indskudskapital og nye  

 deltagere i ejerkredsen skal aktivt støtte formålet og idegrundlaget.  

 Imidlertid er der ikke tale om en kreds af deltagere og udbytte og udlodning  

 ved likvidation skal ikke ske i forhold til medlemmernes andel i omsætningen  

 ligesom formålet ikke entydigt kan siges at være til fremme af medlemmernes  

 interesser.
 På denne baggrund er det styrelsens opfattelse, at selskabet ikke vil være  

 omfattet af undtagelsesbestemmelsen i aktie- og anpartsselskabslovenes § 1,  

 stk. 4.
Selskabets hele konstruktion, herunder det oplyste om ejerforhold,  

 hæftelsesforhold, overskudsdeling og opløsning medfører, at styrelsen ikke  

 finder, at der kan ske registrering i handelsregistrets afd.
C.
Styrelsen  

 finder derimod, at selskabet må anmeldes og registreres som enten et  

 aktieselskab eller anpartsselskab i overensstemmelse med de for disse  

 selskaber gældende regler.« Klageren har heroverfor i et afsluttende indlæg af 20. maj 1992 bl.a.  

 gjort gældende:
»Aktieselskabslovens § 1, stk. 4 og anpartsselskabslovens § 1, stk. 4  

 kan ikke anses for udtømmende at have taget stilling til hvilke selskaber med  

 begrænset ansvar, der falder uden for lovens område.
De nævnte bestemmelser i  

 de to loves § 1, stk. 4, som bl.a. sigter på andelsforeninger, udelukker  

 derfor ikke, at der kan findes andre arter af selskaber med begrænset ansvar,  

 hvor aktieselskabsloven og anpartsselskabsloven ikke kan finde anvendelse.  

 Dette har støtte i Aktielovskommissionens betænkning af 1964, 362 (herefter  

 benævnt udk 1964), hvor der specielt skal henvises til p. 55. Der henvises  

 endvidere til Karnov Lovsamling, 1991 p. 8188, note 9.
Endvidere er Aktie- og anpartsselskabslovene ikke til hinder for  

 oprettelsen af andre selskaber med begrænset ansvar, som hverken er  

 aktieselskaber/anpartsselskaber eller andelsselskaber.
Der henvises her til  

 A/S loven med kommentarer, 4. udgave, § 1, note 2, p. 66 jfr. endvidere udk  

 1964, p. 52f.
Det gøres derfor gældende, at klageren K Amba, som ikke er et aktieselskab  

 eller anpartsselskab, og ej heller umiddelbart falder ind under ovennævnte  

 loves bestemmelser i § 1, stk. 4, ikke er omfattet af aktieselskabs- og  

 anpartsselskabslovenes præceptive bestemmelser.
På grundlag af den  

 almindelige selskabsretlige kontraktfrihed er selskabet derfor lovligt  

 oprettet og kan således registreres i henhold til Firmalovens regler.  

 Bestemmelserne i Firmaloven er ikke udtømmende.
Selskaber med begrænset  

 ansvar, som ikke er aktieselskaber/anpartsselskaber eller andelsselskaber kan  

 registreres i Handelsregistret jfr.
Firmalovens § 35, stk. 2, smh. med  

 Firmalovens § 9, stk. 5, § 14, stk. 2 og § 16, stk. 2, hvor der i de nævnte  

 bestemmelser anføres »andre selskaber med begrænset ansvar«.  

 Ligeledes kan der henvises til Firmalovens § 33 c.' Endvidere henviser klager til en udtalelse af 11. april 1992 fra B Amba,  

 Økonomisk Rådgivning, der har konciperet de omhandlede vedtægter.
Heri  

 anføres, at selskaber uden indskudskapital udviser den fornødne særegenhed i  

 forhold til aktieselskaber og anpartsselskaber.
Der henvises til den frie  

 etableringsret på selskabsområdet, som er begrundet med, »at netop  

 erhvervslivet selv er bedst til at regulere sine egne forhold m.h.t. under  

 hvilke former man ønsker at samhandle, yde kredit o.s.v.« Der må  

 »lægges vægt på »den lille mands« ret til at etablere sig i en  

 »billig« selskabsform med hæftelsesbegrænsning, så længe denne  

 begrænsning selvfølgelig gøres genkendelig for 3. mand, der så selv må vælge  

 om han vil samhandle med selskabet.' Klageren har anmodet om, at klagen tillægges »opsættende  

 virkning«, således at forstå, at selskabets registrering får gyldighed  

 fra anmeldelsens indgivelse den 30. august 1991, såfremt klagen tages til  

 følge.
 Ankenævnet udtaler:
Selskabet har ved anmeldelsen til handelsregistret angivet sig som et  

 andelsselskab ved i sit navn at anvende betegnelsen »Amba«, der er  

 den hævdvundne forkortelse for »Andelsselskab med begrænset  

 ansvar«.
Efter det oplyste om selskabets vedtægter og ejerforhold er  

 selskabet imidlertid klart ikke noget andelsselskab, således som dette begreb  

 er beskrevet i aktieselskabslovens § 1, stk. 4, og anpartsselskabslovens § 1,  

 stk. 4, jf. politimesterens udtalelse af 27. november 1991. Allerede fordi  

 selskabet angiver sig som et andelsselskab uden at være et sådant, kan  

 Erhvervsankenævnet tiltræde, at politimesteren har afvist at optage selskabet  

 i handelsregistret.
 For så vidt klageren har gjort gældende, at selskabet (eventuelt med en  

 ændret selskabsbetegnelse) kan optages i handelsregistret i kraft af den  

 selskabsretlige kontraktsfrihed som et selskab med begrænset ansvar, der  

 hverken er et aktieselskab, et anpartsselskab eller et andelsselskab, skal  

 ankenævnet bemærke:
Anerkendelse af et selskab med begrænset ansvar, der falder uden for de  

 lovregulerede selskabstyper, som lovligt stiftet i henhold til grundsætningen  

 om den selskabsretlige kontraktsfrihed må forudsætte, at de forhold, som  

 betinger selskabsdannelsen, og hele selskabets opbygning på væsentlig måde  

 adskiller selskabet fra de lovregulerede selskabstyper.
Ankenævnet er enig  

 med politimesteren og Erhvervs- og Selskabsstyrelsen i, at det foreliggende  

 selskab efter hele sin konstruktion og det oplyste om ejerforhold,  

 hæftelsesforhold, overskudsdeling og opløsning ikke adskiller sig væsentligt  

 fra et aktie- eller anpartsselskab.
Det forhold, at selskabet er stiftet uden  

 nogen indskudskapital og således ikke opfylder kapitalkravene i  

 aktieselskabsloven og anpartsselskabsloven, kan ikke i sig selv medføre, at  

 selskabet falder uden for disse love.
Ankenævnet kan derfor tillige tiltræde,  

 at politimesteren ved den påklagede skrivelse har afvist at optage selskabet  

 i handelsregistret, fordi der er tale om en selskabskonstruktion, som ikke  

 afviger væsentligt fra et aktieselskab (eller anpartsselskab).
 Ankenævnet stadfæster herefter den påklagede afgørelse.
