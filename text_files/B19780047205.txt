 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet herved følgende regler for sejlads i Kalundborg Fjord  

 samt for anløb af Kalundborg Havn:
§ 1 For at sikre skibes passage af hinanden bør skibe, der er udstyret med  

 VHF, under sejlads til eller fra havne i Kalundborg havneområde på  

 strækningen mellem Kalundborg havneområde og Asnæs NW-Flak etablere lyttevagt  

 på VHF, kanal 16. Under sejladsen bør skibe over 100 registertons brutto for  

 indgående ved passage af Asnæs NW-flak og for udgående umiddelbart efter  

 afgang fra kaj, på VHF, kanal 16, give oplysning om passagen henholdsvis  

 afgangen.
§ 2 Tankskibe på 500 registertons brutto og derover, jfr. dog stk. 2, må kun  

 anløbe eller afgå fra Kalundborg havn med lods om bord.
 Stk. 2.  Bestemmelsen finder ikke anvendelse på skibe,  

 hvis fører mindst 2 gange inden for de sidste 12 måneder har anløbet  

 Kalundborg havn med det pågældende skib.
§ 3 Passage af Dansk Esso's oliepier og Asnæsværkets havn må, når der ligger  

 skibe ved de nævnte kajanlæg, kun ske med den til sikker sejlads og  

 manøvrering nødvendige fart.
§ 4 Lægtring af tankskibe må i Kalundborg Fjord normalt kun finde sted i et  

 område, der begrænses af en cirkellinie med centrum i positionen 55 grader 42  

 minutter 0 N, 10 grader 59 minutter 8 Ø og med radius 0,3 sm.
§ 5 Tankskibe, der lægtrer, skal føre de i de internationale søvejsregler  

 foreskrevne lys og signalfigurer for skibe, der er ved at modtage eller  

 afgive forsyninger.
§ 6 Når tankskibe lægtrer i Kalundborg Fjord, skal andre skibe passere området  

 med forsigtighed og langsom fart.
§ 7 Overtrædelse af denne bekendtgørelse straffes i medfør af § 6, stk. 3, i  

 lov om skibsfartens betryggelse med bøde.
§ 8 Bekendtgørelsen træder i kraft den 1. november 1978.
