Ved afgørelsen af, om salg af 3 ejendomme eller anparter i sådanne  

 kunne anses for sket i næring, blev lagt vægt på en helhedsbedømmelse af  

 sælgerens virksomhed inden for ejendomsområdet.
Næring blev antaget, selv om  

 de 3 salg omhandlede ejendomme, der ikke var typiske i den i øvrigt  

 omfattende virksomhed med køb, udstykning og salg af ejendomme.
A klagede over, at de stedlige skattemyndigheder havde forhøjet hans  

 selvangivne indkomst for indkomstårene 1981 og 1982 med avance ved salg af  

 ejendomme eller anparter i sådanne på henholdsvis 966.611 kr. og 2.398.894  

 kr. + 5.849.546 kr.
I 1981 drejede det sig om en kommanditistanpart i K/S B  

 og i 1982 dels om en ferieby C og dels om en anpart i K/S D.
 Klagen til Landsskatteretten angik alene spørgsmålet om, hvorvidt de  

 omtalte salg af fast ejendom burde betragtes som foregået inden for klagerens  

 næring, eller om de pågældende avancer alene var omfattet af de indtil 1.  

 juli 1982 gældende regler om spekulation, respektive af de derpå indførte  

 bestemmelser i ejendomsavancebeskatningsloven.
Klageren oplyste, at han og hans broder - i lige interessentskab - gennem  

 en lang årrække havde udøvet omfattende næring ved udstykning, byggemodning  

 og salg af - fortrinsvis ubebyggede - sommerhusgrunde.
Jævnsides med disse  

 aktiviteter havde brødrene, også i lige sameje, drevet virksomhed som ejere  

 af nogle frugtplantager.
Klageren og hans broder havde tillige, men i betydeligt mere beskedent  

 omfang, beskæftiget sig med udstykning af parcelhusgrunde og salg af derpå  

 opførte ejendomme.
Det gjaldt dog herom, at brødrene kun havde bygget til  

 salg, når det havde vist sig vanskeligt at komme af med de udstykkede grunde  

 i ubebygget stand.
I sådanne tilfælde havde brødrene ladet selve byggerierne  

 udføre af fremmede entreprenører.
I et tilfælde havde klageren og broderen købt et ubebygget areal (ved  

 havnen i X), og senere solgt det til kommunen, fordi man ikke havde kunnet  

 enes med denne om den af brødrene udarbejdede bebyggelsesplan.
Ved en anden  

 lejlighed havde man kort tid efter erhvervelsen afhændet en ejendom, der  

 skulle omdannes, men dette salg var sket, fordi klagerens broder skulle  

 emigrere, og fordi der var ved at opstå økonomiske vanskeligheder for en  

 partner, der var med i projektet.
Fortjeneste, henholdsvis tab, ved disse  

 salg havde brødrene medregnet ved deres indkomstsopgørelser ud fra  

 spekulationssynspunktet, som man mente efter omstændighederne at måtte  

 acceptere.
Spekulationsbeskatning var statueret ved et salg i 1967 af en  

 frugtplantage ved Y, som brødrene havde købt af deres fader, men som var  

 solgt efter 4 års besiddelse, fordi man ville koncentrere plantagedriften til  

 X-området, hvor de andre frugtplantager lå.
Klageren og broderen mente  

 stadig, at denne beskatning var sket med urette.
Endvidere havde man nu ved  

 en bindende forhåndsbesked opnået, at Ligningsrådet havde udtalt sig for  

 beskatning efter ejndomsavancebeskatningsloven vedrørende X-plantagerne, der  

 som led i generationsskifte skulle overgå til næste slægtled.
Fra klagerens side anførtes det imidlertid videre, at der måtte anlægges  

 en sondring mellem de ovenfor omtalte, i større eller mindre tilknytning til  

 deres næring, stedfundne ejendomsomsætninger, og de 3 i denne sag omhandlede  

 køb og salg.
Det gøres om disse gældende, at købet var sket i den hensigt at  

 ombygge, opføre eller udvikle de erhvervede aktiver og derpå lade dem indgå i  

 anlægsformuen som ejendomme, der alle ville kunne drives rentabelt.
 Om de enkelte ejendomme var oplyst følgende:
I 1975 havde klageren og hans broder gennem et dem tilhørende  

 kommanditselskab af Z kommune lejet et areal, på hvilket de havde forpligtet  

 sig til at opføre et hotel, der om vinteren skulle anvendes som  

 kursusejendom.
Da projektet viste sig at blive for stort, havde brødrene i  

 1976 solgt de 2/3 til andre, og man havde dannet et interessentskab, der  

 gennemførte planerne.
Brødrene havde efter omstændighederne accepteret  

 spekulationsbeskatning med hensyn til den ved salget i 1976 konstaterede  

 avance.
Nogen tid efter opførelsen havde man erkendt, at der skulle have  

 været bygget større og noget anderledes.
Nye, af kommunen senere godkendte,  

 planer blev udarbejdet, men inden de var ført ud i livet, havde en  

 organisation henvendt sig til interessentskabet og tilbudt en pris, som  

 partnerne ikke fandt at kunne afslå.
Hotellet blev solgt, og organisationen  

 havde senere realiseret de af interessentskabet udarbejdede nybygningsplaner.
Klagerens advokat bemærkede, at brødrenes oprindelige anlægshensigt var  

 opretholdt, for så vidt angik den ideelle tredjedel i ejendommen B, man ikke  

 havde solgt i 1976. Ellers ville man ikke have indladt sig i et partnerskab,  

 der havde bragt dem i et nyt afhængighedsforhold ved siden af den  

 afhængighed, man var i, fordi kommunen i det hele havde forbeholdt sig  

 afgørende indflydelse på byggeriet.
Synspunktet understøttedes af, at man  

 kort før salget havde udarbejdet og fået godkendt det nye bebyggelsesprojekt.
Vedrørende feriebyen C, der omfattede over 200 feriehuse + 2 bygninger til  

 fællesbrug, var det oplyst af advokaten, at klageren og hans broder fra  

 Miljøministeriet havde fået en personlig tilladelse til at udleje de  

 pågældende huse, hvilket var en forudsætning for, at de kunne overtage og  

 drive byen, da dennes tidligere ejer på grund af alvorlig sygdom måtte sælge.  

 Brødrene kunne ikke overdrage tilladelsen, som næppe kunne antages at ville  

 blive givet til andre end ganske specielle købere, f.eks.
Dansk Folke-Ferie.  

 Feriebyens tidligere ejer havde fået afslag på at udstykke de enkelte huse  

 som ejerlejligheder, og når brødrene havde købt byen under disse  

 omstændigheder - hvilket var sket i 1973 - var det efter advokatens  

 opfattelse indlysende, at den var anskaffet i anlægsøjemed.
Brødrene havde  

 planer om at renovere feriehusene, som var af ældre dato, samt at lade opføre  

 nogle nye fælles bygninger, hvorved det bl.a. tilstræbtes, at feriesæsonen  

 kunne forlænges i forhold til tidligere med bedre driftsresultater til følge.  

 Allerede fra starten havde driften imidlertid været tilfredsstillende, og i  

 1976 ville man iværksætte udvidelsesplanerne.
Den medvirkende landinspektør  

 var herved blevet opmærksom på en ministeriel afgørelse, ved hvilken  

 ejerlejlighedsopdeling var blevet tilladt med hensyn til et hotel, og han  

 havde på eget initiativ spurgt ministeriet, om feriebyen C også kunne  

 opdeles.
Herpå svaredes der bekræftende, og da denne nyopdukkede mulighed ville  

 stille brødrene i en væsentligt gunstigere situation, hvis de på et tidspunkt  

 fandt det nødvendigt at sælge feriebyen, havde man sørget for, at opdeling  

 skete.
En sådan nødvendighed var indtrådt, da klagerens broder skulle afvikle  

 sine økonomiske forhold i Danmark.
Klageren havde købt sin broders andel i  

 feriebyen (tillige med hans øvrige ejendomsinteresser), men da en udtalt  

 stagnation på markedet for sommerhusgrunde viste sig omkring 1980, måtte  

 klageren skride til afhændelse af feriebyen.
Dette skete ikke mindst på grund  

 af stærkt pres fra klagerens bank, der havde truet med at opsige firmaets  

 kredit, og yderligere var opstået store skattekrav.
Klagerens advokat fremhævede, at brødrene ikke kunne have haft  

 videresalgshensigt, da de havde købt feriebyen på de omtalte vilkår, og  

 specielt intet anede om udstykningsmuligheden, som de først længe efter  

 erhvervelsen af byen blev bekendt med, og som næppe nogen med fast ejendom  

 beskæftigede kunne forestille sig med den gældende lovgivning.
Ministeriets  

 fortolkning af ejerlejlighedsloven var da også i 1984 på et beslægtet område  

 blevet underkendt af Højesteret.
Klageren og hans advokat redegjorde endelig for forholdene omkring  

 brødrenes opførelse af butiks- og kontorejendommen K/S D, som lå på X's  

 hovedstrøg.
Grundene, på hvilke bygningen blev opført, var købt i 1973/74, og  

 ejendommen stod færdig sidst i 1975. Dens økonomi var baseret på lave lejer i  

 de første 5 år, hvorefter der skulle ske forhøjelser med indregning af visse  

 i den første periode indtrufne prisstigninger.
Det pointeredes, at denne ejendom faldt fuldstændig uden for alt, hvad  

 brødrenes virksomhed hidtil havde beskæftiget sig med.
Der var efter  

 advokatens opfattelse intet i henseende til grundkøb, opførelse, finansiering  

 eller løbende drift, som kunne tyde på andet, end at ejendommen var at  

 opfatte som et anlægsobjekt.
At den alligevel var blevet solgt efter 7 års  

 besiddelse, skyldtes de ovenfor oplyste økonomiske omstændigheder, der var  

 fulgt i kølvandet på den næsten katastrofale afmatning i de konjunkturer på  

 sommerhusmarkedet, af hvilke brødrene hidtil havde været afhængige.  

 Ejendommen måtte i øvrigt afhændes, netop som dens driftsresultater, der hele  

 tiden havde været rimelige, på grund af de nævnte forhold med hensyn til  

 lejefastsættelsen ville udvise mærkbare forbedringer.
Advokaten påpegede med henvisning til praksis, såvel ved Landsskatteretten  

 som ved de almindelige domstole, at der var skatteretligt grundlag for - ved  

 beskatningen af personer, der drev næring i ejendomsbranchen - at skelne  

 mellem ejendomme, der var at opfatte som dele af omsætningsformuen, og  

 ejendomme, der var købt eller opført for at afkaste løbende indtægter ved  

 sædvanlig udlejning, bortforpagtning el.lign. over en ubestemt årrække.
Dette  

 synspunkt havde Ligningsrådet anlagt vedrørende frugtplantagerne ved X, og  

 Statsskattedirektoratet havde, modsat, ikke anerkendt, at tab ved salg af et  

 ubebygget grundstykke, der var knyttet til brødrenes virksomhed i Spanien,  

 kunne fradrages ved klagerens indkomstopgørelse for et tidligere indkomstår.  

 De her i sagen omhandlede ejendomme var alle af en særlig anlægspræget  

 karakter, og de havde været i brødrenes besiddelse i en vis længere årrække.  

 Omstændighederne omkring anskaffelserne og den realiserede økonomiske  

 udnyttelse underbyggede anlægssynspunktet, hvilket måtte være afgørende, og  

 der var intet i de senere indtrådte forhold, som alligevel havde ført til  

 salg, der anfægtede, at erhvervelseshensigten var som angivet.
Der kunne ikke  

 drages slutninger fra de påtvungne eller efter omstændighederne af klageren  

 accepterede tilfælde, hvor almindelig indkomstbeskatning af særlige  

 ejendomsfortjenester var gennemført, og ej heller fra det forhold, at  

 klageren, som følge af tilbageslaget på sommerhusmarkedet, længe efter de  

 indkomstår, om hvilke der her var tale, havde udøvet næring med tilknytning  

 til ejendomssektoren ved deltagelse i kommanditselskaber inden for  

 erhvervsbyggeri eller ved opførelse af et større butikscenter i X.
 Advokaten nedlagde derfor påstand om, at Landsskatteretten udtalte, at de  

 vedrørende salgene af disse ejendomme beregnede fortjenester - hvis  

 talmæssige størrelse ikke var bestridt - ikke henførtes til klagerens  

 næringsindkomst.
Statsskattedirektoratet mente, at der måtte lægges afgørende vægt på, at  

 klageren og hans broder havde drevet en særdeles omfattende virksomhed inden  

 for den del af ejendomssektoren, der beskæftigede sig med tilvejebringelse af  

 byggemodne sommerhusgrunde, men endvidere - til dels sammen med andre  

 erhvervsfolk fra byggebranchen - havde optrådt på andre dele af  

 ejendomsmarkedet.
De havde herved udvist en sådan løbende professionel  

 aktivitet, at der efter direktoratets opfattelse var fornødent grundlag for  

 at henføre også omsætningen af de ejendomme, som denne sag angik, til  

 næringsvirksomheden.
Direktoratet fandt ikke, at disse ejendommes særlige art  

 kunne være afgørende, når de i enhver anden henseende var håndteret  

 forretningsmæssigt - og herunder var afhændet efter en relativt kortvarig  

 besiddelse - ganske som de mindre ejendomme, der var passeret gennem  

 brødrenes virksomhed.
I modsætning hertil stod netop brødrenes frugtplantager  

 ved X, der af Ligningsrådet var bedømt som ejendomme, der naturligt måtte  

 opfattes som driftssteder og sæde for en i princippet permanent  

 erhvervsudøvelse af anlægsmæssig karakter.
 Statsskattedirektoratet påstod herefter de påklagede ansættelser  

 stadfæstet.
Landsskatteretten var enig med klageren og hans advokat i, at en konkret  

 bedømmelse af de pågældende ejendommes placering i klagerens (og hans  

 broders) økonomi var afgørende for sagens udfald.
Landsskatteretten var  

 imidlertid endvidere enig i Statsskattedirektoratets beskrivelse af og  

 betragtninger vedrørende brødrenes virksomhed på ejendomsmarkedet og fandt,  

 at denne forretning, med udgangspunkt i sommerhusudstykningerne, med tiden  

 havde antaget en sådan mangesidig karakter, at det stærke bevis, der var  

 fornødent for at udeholde i første omgang B-ejendommen og D fra den udøvede  

 næring, ikke kunne betragtes som ført.
Hvad angik feriebyen bemærkede retten,  

 at udsigten til at kunne indvinde en fortjeneste ved et videresalg ikke  

 umiddelbart havde foreligget ved brødrenes erhvervelse af ejendommen.
Da  

 opdelingsmuligheden havde vist sig, havde brødrene grebet den, og de til  

 feriebyen hørende huse var solgt med avance ca. 5 år efter tinglysningen af  

 udstykningen.
Ud fra en helhedsbedømmelse af klagerens og hans broders  

 næringsmæssige aktiviteter måtte også fortjenesten ved afhændelsen af  

 feriebyen henføres til den udøvede næring.
Idet endelig bemærkedes, at de som  

 årsager til salgene af de 3 ejendomme angivne forhold ikke kunne tillægges  

 vægt ved sagens afgørelse, måtte det have sit forblivende ved de påklagede  

 ansættelser.
 LV 1988, H 4.1.
