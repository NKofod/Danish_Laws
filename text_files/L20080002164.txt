Bekendtgørelse om aftale af 24. oktober 2007 med Kroatien vedrørende betingelserne for implementeringen af dansk bilateral bistand Den 24. oktober 2007 undertegnedes en aftale mellem Kongeriget Danmarks regering og Republikken Kroatiens regering om rammer og retningslinjer for implementeringen af Danmarks bilaterale bistand til Kroatien.
Aftalen er en generel rammeaftale, der fastlægger de nærmere betingelser for implementeringen af dansk bilateral bistand til Kroatien, herunder ansvar for implementering af aftalen, rammerne for anvendelse af ressourcer, udbud af varer og tjenesteydelser og finansielle transaktioner, samt forpligtigelser vedrørende korruptionsbekæmpelse.
Endvidere indeholder aftalen en række rettigheder for udsendt personel.
 Aftalen trådte i medfør af dennes artikel 13 midlertidigt i kraft den 24. oktober 2007 og endeligt den 27. maj 2008.
 Aftalens engelske tekst kan rekvireres i Udenrigsministeriet ved henvendelse til Kontoret for Europæisk Naboskab og Rusland.
