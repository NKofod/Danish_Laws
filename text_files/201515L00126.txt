Tillægsbetænkning afgivet af Europaudvalget den 10. november 2015 Tillægsbetænkning over Forslag til lov om omdannelse af retsforbeholdet til en tilvalgsordning [af udenrigsministeren (Kristian Jensen)]:
1. Ændringsforslag Enhedslistens medlemmer af udvalget har under den fornyede udvalgsbehandling stillet 8 ændringsforslag til lovforslaget.
2. Udvalgsarbejdet Lovforslaget blev fremsat den 8. oktober 2015 og var til 1. behandling den 20. oktober 2015. Lovforslaget blev efter 1. behandling henvist til behandling i Europaudvalget.
Udvalget afgav betænkning den 6. november 2015. Lovforslaget var til 2. behandling den 10. november 2015, hvorefter det blev henvist til fornyet behandling i Europaudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 2 spørgsmål til justitsministeren til skriftlig besvarelse, som forventes besvaret inden 3. behandling.
3. Indstillinger og politiske bemærkninger Et flertal i udvalget (S, V, RV, SF og KF) indstiller lovforslaget til vedtagelse i den affattelse, hvori det foreligger efter 2. behandling.
Flertallet vil stemme imod de stillede ændringsforslag.
Et mindretal i udvalget (DF og EL) indstiller lovforslaget til forkastelse.
Mindretallet vil stemme for de stillede ændringsforslag.
Dansk Folkepartis medlemmer af udvalget har den principielle opfattelse, at sager, der vedrører afgivelse af suverænitet, skal følge bestemmelserne i grundlovens § 20, således at der enten er et flertal i Folketinget på fem sjettedele eller et flertal ved en folkeafstemning, der har tilkendegivet, at de ønsker, at der afgives suverænitet.
På den baggrund kan Dansk Folkeparti støtte de af Enhedslisten stillede ændringsforslag.
Et andet mindretal i udvalget (LA) indstiller lovforslaget til forkastelse.
Mindretallet vil ved 3. behandling redegøre for sin stilling til de stillede ændringsforslag.
 Et tredje mindretal i udvalget (ALT) indstiller lovforslaget til vedtagelse og vil redegøre for sin for stilling til de stillede ændringsforslag ved 3. behandling.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Til titlen Af et mindretal (EL), tiltrådt af et mindretal (DF):
 1) Titlen affattes således:
»Forslag til Lov om ophævelse af retsforbeholdet i forbindelse med tilslutning til tilvalgsordningen beskrevet i bilag til protokol nr. 22 til Lissabontraktaten«.
[Ændring af lovforslagets titel] Til § 1 2) Ordene »om et« ændres til: »vedrørende et«.
[Sproglig ændring] 3) Efter »tilvalgsordningen« indsættes: », som er«.
[Sproglig ændring] 4) Ordet »bilaget« ændres til: »et bilag«.
[Sproglig ændring] 5) Ordet »der« ændres til: »som«.
[Sproglig ændring] Til § 2 6) I stk. 2 indsættes efter »fra«: »og med«.
[Sproglig ændring] 7) I stk. 2 ændres »om« til: »vedrørende«.
[Sproglig ændring] 8) I stk. 2 ændres », jf.« til: »i medfør af«.
[Sproglig ændring] Bemærkninger Til nr. 1 Ændringsforslaget indebærer en omformulering af lovforslagets titel.
Ordet »omdannelse« i lovforslagets titel er misvisende og udtrykker ikke klart, at der er tale om en ophævelse af retsforbeholdet.
Til nr. 2 Ændringsforslaget indebærer en sproglig ændring af lovforslagets § 1. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som indeholder en hvilken som helst form for begrænsning af strejkeretten eller de faglige rettigheder, som er beskrevet i dansk lovgivning, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 3 Ændringsforslaget indebærer en sproglig ændring af lovforslagets § 1. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som indebærer oprettelsen af en europæisk anklagemyndighed, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 4 Ændringsforslaget indebærer en sproglig ændring af lovforslagets § 1. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som på en hvilken som helst måde kan forringe børns rettigheder i henhold til gældende dansk lovgivning, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 5 Ændringsforslaget indebærer en sproglig ændring af lovforslagets § 1. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som på hvilken som helst måde kan forringe LGBTQ-rettigheder i henhold til gældende dansk lovgivning, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 6 Ændringsforslaget indebærer en sproglig ændring af lovforslagets § 2. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som på en hvilken som helst måde overfører kompetence fra danske domstole til EU-afgørelse, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 7 Ændringsforslaget indebærer en sproglig ændring af lovforslagets § 2. Partierne, som stemmer for dette ændringsforslag, forpligter sig til at etablere en procedure, som sikrer, at fremtidige tilvalg af retsakter på RIA-området, som på en hvilken som helst måde indskrænker borgernes retssikkerhedsgarantier i henhold til gældende dansk lovgivning, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Til nr. 8 Ændringsforslaget indebærer en sproglig ændring af lovforslagets § 2. Partierne, som stemmer for dette ændringsforslag, forpligter sig til at etablere en procedure, som sikrer,  at fremtidige tilvalg af retsakter på RIA-området, som begrænser ligestillingen mellem forældre ved skilsmisser (herunder forældre af samme køn) i henhold til gældende dansk lovgivning, behandles efter princippet om, at tilvalget af retsakten enten skal bakkes op af fem sjettedele flertal i Folketinget eller sendes til folkeafstemning.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Marlene Harpsøe (DF) Morten Løkkegaard (V) Marcus Knuth (V) Erling Bonnesen (V) Jakob Ellemann-Jensen (V) Jane Heitmann (V) Thomas Danielsen (V) Christina Egelund (LA) Merete Riisager (LA) Rasmus Jarlov (KF) Jens Joel (S) Karin Gaardsted (S) Kaare Dybvad (S) Mette Gjerskov (S) fmd.
Mette Reissmann (S) Peter Hummelgaard Thomsen (S) Thomas Jensen (S) Søren Søndergaard (EL) Nikolaj Villumsen (EL) Finn Sørensen (EL) Rasmus Nordqvist (ALT) Christian Poll (ALT) Rasmus Helveg Petersen (RV) Holger K.
Nielsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
