Cirkulære om Akkrediteringsinstitutionen for videregående uddannelser § 1. Akkrediteringsinstitutionen for videregående uddannelser er en statslig institution under Ministeriet for Forskning, Innovation og Videregående Uddannelser, jf. lov om akkrediteringsinstitutionen for videregående uddannelser.
 Stk. 2. Akkrediteringsrådet er uafhængigt i sin virksomhed, jf. § 4, stk. 1, i lov om akkrediteringsinstitutionen for videregående uddannelser.
 Stk. 3. Akkrediteringsinstitutionen for videregående uddannelser varetager alle Ministeriet for Forskning, Innovation og Videregående Uddannelser opgaver i forbindelse med:
 1) Opgaver i forbindelse med at sikre og dokumentere kvalitet og relevans af videregående uddannelser ved at foretage en faglig vurdering (akkreditering) ud fra centralt fastsatte kriterier for kvalitet af eksisterende og nye uddannelser.
 2) Samle national og international erfaring af betydning for akkreditering.
 3) Akkreditering af uddannelser på andre ministerområder efter aftale.
 § 2. Direktøren for Akkrediteringsinstitutionen for videregående uddannelser varetager den daglige drift af institutionen jf. finanslovens § 19.26.05. med reference til direktøren for Styrelsen for Universiteter og Internationalisering.
Stk. 2. I sager om afgørelser af administrativ karakter, som har større principiel betydning, skal direktøren for Akkrediteringsinstitutionen for videregående uddannelser drøfte disse forhold med direktøren for Styrelsen for Universiteter og Internationalisering.
Det samme gælder sager, som må antages at medføre ikke uvæsentlige økonomiske konsekvenser eller som i øvrigt stiller krav om en samlet vurdering, hvor der i væsentlig omfang skal inddrages synspunkter eller hensyn, der normalt varetages af Styrelsen for Universiteter og Internationalisering eller andre myndigheder end Akkrediteringsinstitutionen for videregående uddannelser.
