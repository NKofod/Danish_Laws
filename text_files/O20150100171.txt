Opfølgning til 2015-10. Overholdelse og revision af sagsbehandlingsfrister Med brev af 31. august 2015 sendte Socialforvaltningen i Københavns Kommune bl.a. tabeller over udviklingen i overholdelsesprocenten og den gennemsnitlige sagsbehandlingstid i sager om hjælp til bl.a. tandbehandling og tandpleje efter aktivlovens §§ 82 og 82 a.
 I brev af 16. september 2015 skrev jeg herefter følgende til Socialforvaltningen:
 1. Jeg har noteret mig, at Socialudvalget den 22. april 2015 har godkendt en justering af sagsbehandlingsfristerne på enkeltydelsesområdet, herunder en forlængelse af fristen for behandling af sager om tandbehandling fra seks uger til otte uger, og at justeringen har virkning for ansøgninger, der er modtaget fra og med den 1. juli 2015.
 Jeg har desuden noteret mig, at sagsbehandlingsfristerne er fastsat, så de svarer til den tid, der generelt går med at behandle 80-90 pct. af den pågældende sagstype.
 2. Jeg har noteret mig, at den særlige taskforce, som Socialforvaltningen har etableret til afvikling af gamle sager om hjælp til tandbehandling, har afviklet bunken af sager med ansøgninger, der er modtaget før den 21. juli 2014.
3. Det fremgår af Socialforvaltningens udtalelse, at Socialforvaltningens overholdelsesprocent for behandlingen af sager om økonomisk hjælp efter aktivlovens §§ 82 og 82 a fortsat er under målet på 80-90 pct.
Det fremgår også, at det særligt er i sagerne om tandbehandling (efter § 82) og i sagerne om tandpleje, at der er problemer med at overholde sagsbehandlingsfristerne.
 De vedlagte tabeller, der dækker perioden fra den 1. december 2014 til den 31. juli 2015, omfatter de enkelte ydelser under aktivlovens § 82 og tandpleje efter § 82 a, men indeholder ikke en samlet overholdelsesprocent for alle ydelserne under § 82. Tallene kan derfor ikke umiddelbart sammenlignes med tallene i mit brev af 27. marts 2015.
 For sager om tandbehandling, eksklusiv sagerne i den særlige taskforce, lå overholdelsesprocenten mellem 10,3 og 32,9 pct., og for sager om tandpleje lå overholdelsesprocenten mellem 7,0 pct. og 24,1 pct.
 Årsagen til den lave overholdelsesprocent i disse sager er ifølge Socialforvaltningen utilstrækkelige ressourcer i den daglige drift, efter at den særlige taskforce overtog behandlingen af ansøgninger, der var modtaget før den 21. juli 2014.
 Socialforvaltningen har oplyst, at der i starten af 2015 blev afsat yderligere ressourcer til afvikling af de ansøgninger om hjælp til tandbehandling og tandpleje, der modtages løbende, dvs. ansøgninger, der er modtaget efter den 21. juli 2014. Endvidere er det besluttet, at den særlige taskforce skal fortsætte med at behandle de sager, hvor sagsbehandlingsfristen er overskredet, med henblik på at opnå balance mellem indkomne og afgjorte sager, så sagsbehandlingsfristen kan overholdes i 80 pct. af sagerne.
 Socialforvaltningen vurderer, at fristoverholdelsen endnu ikke har nået et tilfredsstillende niveau, men forvaltningen arbejder fortsat intenst på at overholde sagsbehandlingsfristerne på enkeltydelsesområdet, og der er fortsat fokus på, om en ansøgning skal behandles akut.
 Socialforvaltningen har endelig oplyst, at den forventer at fremlægge en ny status over fristoverholdelse og vurdering af mulighederne for at reducere fristerne for Socialudvalget i slutningen af 2015, og at Socialforvaltningen i starten af 2016 vil orientere mig om status på det tidspunkt for sagsbehandlingstiden og overholdelsesprocenten for afgjorte sager om hjælp efter aktivlovens §§ 82 og 82 a.
