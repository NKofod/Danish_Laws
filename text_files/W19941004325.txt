 Konkurenceankenævnet har stadfæstet Konkurrencerådets påbud efter  

 konkurrencelovens § 12, stk. 1, til Den Danske Dyrlægeforening om at ophæve  

 to konkurrencebegrænsende bestemmelser vedrørende ydelser udført i henhold  

 til den af foreningen oprettede vagtordning.
 Endvidere har ankenævnet stadfæstet et påbud om ophævelse af en  

 bestemmelse i annonceringsreglerne, der begrænser medlemmernes adgang til at  

 annoncere ved direkte henvendelse, mens et af foreningen fremsat  

 liberaliseringforslag til prisannonceringsforbudet er blevet hjemvist til  

 fornyet behandling i Konkurrencerådet.
 For så vidt foreningens regler om annoncering ved direkte henvendelse  

 fremhæver ankenævnet, at navnlig markedsføringsloven og pligt- og  

 ansvarsreglerne i loven om veterinærvæsen og udøvelse af dyrlægeforeningen må  

 antages at give den fornødne forbrugerbeskytelse m.v.
År 1994, den 16. november afsagde Konkurrenceankenævnet i sagen j.nr.  

 93-40.322 Den Danske Dyrlægeforening ctr.
Konkurrencerådet sålydende:
K E N D E L S E 1. Ved skrivelse af 17. juni 1993 har advokat Erik Mohr Mersing på vegne  

 Den Danske Dyrlægeforening klaget over en af Konkurrencerådet den 28. maj  

 1993 truffet afgørelse, hvorved rådet i medfør af konkurrencelovens § 12,  

 stk. 1, pålagde klageren at ophæve foreningens averteringsreglers § 2d om  

 prisangivelser og § 3c om avertering ved direkte henvendelser samt  

 foreningens vedtægters § 15 om avertering med konsultation og § 12 om  

 honorartillæg i forbindelse med vagtordningen.
Klageren har principalt påstået afgørelsen ophævet, idet Konkurrencerådet  

 tilpligtes at godkende klagerens forslag til ny udformning af de omhandlede  

 bestemmelser.
Klageren har subsidiært påstået pålægget ophævet for så vidt  

 angår §§ 12 og 15 i foreningens vedtægter, idet Konkurrencerådet tilpligtes  

 at godkende klagerens forslag til udformning af § 15. Klageren har dog herved  

 under den mundtlige forhandling præciseret, at der ikke herved af klageren er  

 foretaget en for ankenævnet bindende prioritering af de omtvistede  

 bestemmelser.
 2.a Konkurrencerådets skrivelse af 28. maj 1993 er sålydende:
»Konkurrencerådet har nu afsluttet sin vurdering af de af foreningen  

 fastsatte kollegiale regler, jf.
Konkurrencerådets brev af 4. maj 1992.  

 Vurderingen omfatter ud over de i brevet nævnte bestemmelser § 15 i de  

 kollegiale vedtægter, jf.
Konkurrencerådets brev af 16. februar 1993.
 Som et resultat af de afholdte § 11-forhandlinger har foreningen fremsendt  

 ændringsforslag til §§ 1, 2d og 3c i averteringsreglerne og til de kollegiale  

 vedtægters §§ 15 og 16, stk. 1 og 2. Endvidere har foreningen ophævet  

 vedtægternes § 13 og ordet takster i § 1.
 Konkurrencerådet kan acceptere ændringsforslaget til averteringsreglernes  

 § 1 og vedtægternes § 16, stk. 1 og 2, men finder ikke, at de øvrige  

 liberaliseringsforslag fuldt ud fjerner de skadelige virkninger af  

 bestemmelserne.
 På denne baggrund skal man i medfør af konkurrencelovens § 12, stk. 1,  

 pålægge foreningen senest den 1. juli 1993 at ophæve averteringsreglernes §  

 2d vedrørende prisangivelser og § 3c om avertering ved direkte henvendelser.  

 Endvidere skal man pålægge foreningen samtidig at ophæve vedtægternes § 15 om  

 avertering med konsultation, og § 12 vedrørende honorartillæg i forbindelse  

 med vagtordningen.
 For så vidt angår § 1 i averteringsreglerne og de kollegiale vedtægters §  

 3, stk. 3 og 4, vedrørende salg af praksis, § 4, stk. 1 og 2, og § 6  

 vedrørende vikarer og assistenter og § 16 vedrørende ansættelse og samarbejde  

 vil Konkurrencerådet ikke i øjeblikket foretage sig videre.
 Bestemmelserne vil dog altid senere kunne tages op til vurdering - f.eks.  

 i tilfælde af klage.  . . . ».
 2.b De relevante bestemmelser i »Regler for god dyrlægeskik og  

 kollegialitet, dyrlægers avertering m.v.« er sålydende:
 »§ 1.
 Dyrlægers avertering ved det skrevne ord, gennem radio eller tv må alene  

 omfatte følgende forhold:  . . .
 § 2.
 Avertering i henhold til § 1 må ikke:  . . .
 d) indeholde prisangivelser.  . . .
 § 3.
 Avertering i henhold til § 1 må kun ske på følgende måder:  . . .
c) i brochurer, cirkulæreskrivelser og andre direkte henvendelser, såfremt  

 disse alene tilgår kolleger og klienter samt personer og firmaer, der har  

 anmodet om oplysning om dyrlægens praksisvirksomhed  . . . » 2.c De relevante bestemmelser i » Kollegiale vedtægter for Den Danske  

 Dyrlægeforening« er sålydende:
 » Honorartillæg i vagtperioder m.v. og honorartillæg for  

 praksisbesøg.
 § 12.
 Honorartillæg i vagtperioder m.v.
 Besøg bestilt lørdag efter kl. 09 regnes som helligdagsbesøg.
 Ved tilkaldelse der bevirker afbrydelser af praksistur, eller hvor der  

 kræves omgående assistance: honorar + 25%.
 Dette tillæg skal ikke benyttes, hvor der beregnes tillæg for aften-, nat-  

 eller helligdagsbesøg.  . . .
 Avertering om konsultation.
 § 15.
 Dyrlæger, hospitaler, klinikker, m.v., der averterer med  

 konsultationstider, må ikke avertere med konsultation i tiden fra lørdag kl.  

 12 til mandag kl. 7.00.
Den averterede konsultation (træffetid), telefonkonsultation eller  

 telefontid må kun en gang ugentlig slutte senere end kl. 17.00 og må ikke  

 ligge i tidsrummet lørdag kl. 12 til mandag kl. 7.00.« 2.d Klageren har under § 11-forhandlingerne stillet følgende  

 liberaliseringsforslag:
 » Vagtordningen (De kollegiale Vedtægter §§ 12 og 15) § 12: uændret §  

 15: bestemmelsen liberaliseres, således at adgangen til at avertere med  

 aftenkonsultation udvides til to gange ugentligt.
Prisavertering (Regler for god dyrlægeskik m.v. § 2d) § 2d: bestemmelsen liberaliseres, således at det tillades at annoncere med  

 en grundtakst.
Ved grundtakst forstår klagerne en ydelse for  

 konsultation/sygebesøg, almindelig undersøgelse, behandling lokalt eller ved  

 indsprøjtning samt eventuelt recept og almindelig instruktion vedrørende  

 lidelsen.
Direkte avertering (Regler for god dyrlægeskik m.v. § 3c) § 3c bestemmelsen ændres, således at anvendelsen af direct mail som  

 udgangspunkt legaliseres, men dog således, at form og indhold forinden  

 forelægges det etisk/kollegiale nævn, der i givet fald kan nedlægge forbud  

 under hensyntagen til etik og kollegialitet.« 3. Klagerens argumentation 3.a Klageren har anført, at konkurrencelovens overordnede mål er størst  

 mulig effektivitet, jf. lovens § 1. Imidlertid er der ikke i konkurrenceloven  

 eller dens forarbejder noget bidrag til forståelsen af begrebet produktivitet  

 i relation til så komplekse ydelser som dem, der præsteres inden for de  

 liberale erhverv.
En pris kan være relativt entydig: det samme er ikke  

 tilfældet med kvaliteten.
I relation til dyrlægebranchen må effektivitetskriteriet indebære, at  

 kunderne får adgang til bistand på et højt fagligt niveau på døgnbasis uden  

 unødig ventetid.
Et system, hvor dyrlæger kun har åbent i en begrænset tid af  

 døgnet, hvor der kun tilbydes et begrænset antal ydelser, og hvor der er  

 langt mellem de enkelte dyrlæger, vil således ikke være udtryk for nogen  

 effektivitet.
Et sådant system vil imidlertid blive følgen, hvis klageren  

 fratages muligheden for at udøve en vis vejledning/styring over for  

 medlemmerne, således som det er tilfældet ved de bestemmelser, som  

 Konkurrencerådet kræver ophævet.
Der er ikke hermed lagt op til, at konkurrenceloven skulle have et særligt  

 indhold i forhold til de liberale erhverv.
Ved administrationen af lovens  

 almindelige effektivitetsbegreb må man imidlertid inden for de liberale  

 erhverv tage højde for, at effektiviteten i den præsterede ydelse ikke er  

 entydig: effektiviteten kan blandt andet give sig udtryk i en særlig høj  

 kvalitet.
Klageren har i den forbindelse påpeget, at spørgsmålet om  

 fortolkningen af konkurrencelovens effektivitetsbegreb inden for de liberale  

 erhverv ikke er berørt i ankenævnets kendelse af 5. juli 1993 (j.nr.  

 92-31.254, Den Almindelige Danske Lægeforening ctr.
Konkurrencerådet), som er  

 nærmere omtalt nedenfor under pkt. 3f.
 Til det af Konkurrencerådet anførte om, at man ikke ved ikke at skride ind  

 over for en række bestemmelser i klagerens kollegiale vedtægt i øvrigt har  

 godkendt denne, har klageren bemærket, at når Konkurrencerådet har afstået  

 fra at skride ind, må det være begrundet i, at konkurrencelovens  

 effektivitetskriterium inden for de liberale erhverv må administreres ved en  

 konkret afvejning af de enkelte bestemmelsers fordele og ulemper.
Dette er i overensstemmelse med Konkurrencerådets sekretariats  

 oversigtsnotat af 9. april 1992 vedrørende offentlige- og privatretlige  

 reguleringer af de liberale erhverv, hvor det blandt andet fremhæves,  

 »at såvel for den offentlige regulerings vedkommende som for en lang  

 række af de bestemmelser, der er fastsat i foreningernes kollegiale og etiske  

 regler, er langt de fleste regler baseret på saglige, objektive, rimelige og  

 konsekvent gennemførte kriterier på områder, hvor det kan vise sig nødvendigt  

 at lade konkurrencehensynet vige for andre mere tungtvejende politiske  

 hensyn, f.eks. krav til uddannelsesmæssig baggrund og sikkerhed, der er  

 nødvendige for at sikre en forsvarlig erhvervsudøvelse.« I Monopolankenævnets kendelse af 18. december 1978 (Advokatrådet ctr.  

 Monopoltilsynet) er anført, at der inden for de liberale erhverv er tradition  

 for tilbageholdenhed i brug af reklamer.
Konkurrenceloven betyder en ændring  

 heri.
Derimod er der intet i konkurrenceloven eller dens forarbejder, der  

 peger i retning af, at man kan tilsidesætte det andet hensyn, som ankenævnet  

 henviser til, nemlig hensynet til at undgå vildledning af kunderne.
Ankenævnets kendelse fra 1978 kan derfor også i dag tages til indtægt for,  

 at der gælder særlige forhold med hensyn til de liberale erhvervs  

 averteringsregler.
Dette gælder på alle områder, hvor avertering med pris vil  

 virke vildledende på grund af de pågældende ydelsers særlige karakter.
 Heller ikke nævnte kendelse af 5. juli 1993 indeholder nogen udtalelse  

 imod det synspunkt, at der fortsat vil kunne lægges vægt på hensynet til at  

 undgå vildledning af kunderne.
3.b Klageren har etableret en unik vagtordning, som er uden sidestykke  

 inden for andre liberale erhverv.
Ordningen indebærer, at en kunde overalt i  

 Danmark på et hvilket som helst tidspunkt af døgnet kan modtage veterinære  

 ydelser inden for maksimalt 15 - 20 minutter.
Vagtordningen er udelukkende baseret på frivillighed, og det er derfor  

 nødvendigt med et incitament til at gå ind i ordningen.
Dette er baggrunden  

 for de kollegiale vedtægters §§ 12 og 15. Det obligatoriske vagttillæg skal  

 gøre det attraktivt at deltage i vagtordningen og har endvidere den fordel,  

 at dyrlægen ikke behøver at gå ind i en diskussion med kunden om tillæggets  

 størrelse.
Det er ligeledes nødvendigt at knytte bestemmelser om avertering  

 om konsultation til vagttillægget.
Hvis dyrlæger for eksempel averterede med  

 aftenkonsultation i de attraktive timer mellem kl. 18 og kl. 20, ville dette  

 fjerne grundlagt for vagtordningen i de tungere nattetimer, der langtfra er  

 så givtige.
Dette skal ses i sammenhæng med, at en meget stor del af  

 klagerens medlemmer har en hovedstilling, der ligger uden for almen  

 dyrlægepraksis.
I praksis administreres bestemmelsen i de kollegiale vedtægters § 15  

 således, at den ikke forhindrer medlemmerne i at annoncere med individuelle  

 døgnvagtordninger.
Bestemmelsen vender sig alene imod annoncering, der  

 tilbyder konsulation i de lette aftentimer.
3.c De pristillæg, som er fastsat i § 12 i den kollegiale vedtægt, har  

 ingen skadelige virkninger i form af prisuniformering eller lignende.  

 Procenttillæggene beregnes af den enkelte dyrlæges takster.
For så vidt angår  

 grundtaksten er der ikke fastsat ensartede takster, og procenttillæggene  

 beregnes derfor af individuelle takster, således at bestemmelsen ikke  

 indebærer nogen uniformering af priserne.
Konkurrencerådet har ikke fremlagt materiale, der peger i retning af, at  

 der skulle herske nogen form for ensartet gebyrstruktur i dyrlægebranchen.  

 Der er da også rent faktisk betydelig variation i gebyrniveauet inden for  

 branchen.
Dette er i overensstemmelse med Monopoltilsynets tidligere  

 redegørelse om dyrlægebranchen, hvoraf det blandt andet fremgår, at der er  

 betydelige udsving i dyrlægernes takster - både inden for de forskellige  

 ydelseskategorier og geografisk.
 Det bør bemærkes, at Konkurrencerådets interesse for klagerens kollegiale  

 bestemmelser ikke er affødt af konkrete klager fra kunder, men derimod er et  

 led i rådets almindelige gennemgang af de liberale erhvervs kollegialt  

 fastsatte konkurrencebegrænsninger.
3.d Klagerens betænkelighed ved generel prisavertering har sammenhæng med  

 de ovenfor omtalte problemer i forbindelse med prisavertering inden for de  

 liberale erhverv.
Det kan meget ofte være overordentlig vanskeligt at  

 beskrive den ydelse, der opnås for en bestemt averteret pris.
Specielt for dyrlægeerhvervet vil det oftest være mere vildledende end  

 vejledende for kunden, hvis der annonceres med en bestemt pris for en  

 »bestemt« ydelse.
Det kan kun i de færreste tilfælde forudses,  

 hvilken samlet ydelse grundydelsen endeligt medfører.
I henhold til  

 dyrlægelovens § 7 er en autoriseret dyrlæge under udøvelse af sin gerning  

 forpligtet til at vise omhu og samvittighedsfuldhed, hvilket betyder, at  

 dyrlægen ikke kan tillade sig at nøjes med at gennemføre de opgaver, kunden  

 udbeder sig, hvis det konkrete tilfælde lægger op til yderligere  

 undersøgelser eller behandling.
Derfor vil den endelige pris sjældent kunne  

 forudses, og prisavertering om bestemte ydelser vil derfor ofte kunne være så  

 tilfældig, at det vil være mere vildledende end vejledende for kunden.
Problemerne omkring en meningsfyldt prisannoncering har klageren forsøgt  

 at afhjælpe derved, at foreningens etisk/kollegiale nævn over for de  

 praktiserede dyrlæger har anbefalet, at medlemmerne averterer i venteværelser  

 med den pågældende praksis' grundhonorarer.
Ved en sådan avertering får  

 forbrugeren mulighed for at diskutere de angivne priser og den pågældende  

 ydelses nærmere indhold med dyrlægen eller det ansatte personale.  

 Diskussionen på stedet gør det muligt at undgå vildledning.
 Derimod vil en åben prisannoncering indebære, at ydelsernes kvalitet  

 bliver forringet både til skade for kunder og dyr, og i værste fald vil den  

 praktiserende dyrlæge kunne få svært ved at leve op til dyrlægelovens § 7 om  

 omhu og samvittighedsfuldhed.
 Klageren har - trods betydelige betænkeligheder herved - søgt at  

 imødekomme Konkurrencerådets ønsker og har tilbudt, at foreningens medlemmer  

 kan avertere med oplysning om grundtakst dækkende en ydelse for konsultation,  

 sygebesøg, almindelig undersøgelse, bedøvelse lokalt eller ved indsprøjtning  

 samt eventuelt recept og almindelig instruktion vedrørende lidelsen.
Konkurrencerådets argumentation vedrørende det forhold, at klageren har  

 indgået takstaftaler med en række organisationer om konkrete ydelser, retter  

 sig alene mod den oprindelige udformning af § 2d.
Klageren har netop tilbudt  

 at gøre takstordningen generel, hvilket indebærer, at averteringsreglerne  

 ændres, således at medlemmerne generelt kan avertere med oplysning om  

 grundtakster, som det er hensigten skal kunne dække forskellige,  

 veldefinerede ydelser.
For disse grundtakster som for allerede aftalte  

 takster vil det gælde, at tillægsydelser skal honoreres særskilt.
Det er  

 netop tillægsydelserne, der antager varierende karakter, og som er den  

 egentlige og afgørende årsag til, at prisavertering vil virke vildledende.
3.e Bestemmelsen i averteringsreglernes § 3c tager primært sigte på  

 opretholdelse af en god etik.
Bestemmelsen skal ses i sammenhæng med, at det  

 i Danmark kun er klageren, der varetager etiske og kollegiale forhold for  

 dyrlæger.
Dette er for eksempel i modsætning til England, Frankrig og  

 Tyskland, hvor der er etableret halvofficielle organer til at varetage etiske  

 spørgsmål.
Da sigtet med bestemmelsen ikke har være at undgå annoncering som  

 sådan - heller ikke direct mail - men alene at undgå, at annoncering får en  

 uheldig form, hvor dyrlægen optræder uetisk over for kunderne, har klageren  

 tilbudt at ændre bestemmelsen, så også anvendelse af direkte henvendelser er  

 acceptabel.
Form og indhold skal dog forinden forelægges det etisk/kollegiale  

 nævn, der i givet fald kan nedlægge forbud under hensyntagen til etik og  

 kollegialitet.
Der vil naturligvis skulle væsentlige forhold til, før det  

 etisk/kollegiale nævn vil tage beføjelsen til at nedlægge forbud i  

 anvendelse.
Klageren forventer således, at en bestemmelse som den foreslåede  

 ikke vil betyde nogen reel begrænsning af adgangen til at annoncere heller  

 ikke i form af direkte henvendelser.
Bestemmelsen vil alene muliggøre en  

 kontrol, som er nødvendig for at sikre en forsvarlig standard i det etiske  

 niveau for annonceringen.
Det fremgår ikke, hvorledes Konkurrencerådet kan tiltræde, at det er  

 muligt, at den liberaliserede bestemmelse ikke vil indebære nogen reel  

 begrænsning i medlemmernes annonceringsadgang, og samtidig mene, at  

 bestemmelsen er uforenelig med konkurrenceloven.
Hertil kommer, at det til  

 enhver tid står rådet frit for at tage forholdet op til fornyet overvejelse,  

 hvis rådet måtte finde, at bestemmelsen bliver administreret  

 utilfredsstillende.
 3.f Til det af Konkurrencerådet om ankenævnets kendelse af 5. juli 1993  

 (j.nr. 92-31.254 Den Almindelige Danske Lægeforening (DADL) ctr.  

 Konkurrencerådet) anførte bemærkes følgende:
Der gør sig en række særlige forhold gældende, som indebærer, at  

 ankenævnets afgørelse vedrørende DADL ikke er sammenlignelig med den nu  

 foreliggende sag.
DADL-sagen angår en beslutning om optagelse af §  

 11-forhandlinger.
Dette indebærer, at ankenævnets afgørelse er af generel og  

 processuel karakter, idet ankesagen i vid udstrækning drejer sig om, hvorvidt  

 der er hjemmel til at bestemme, at der skal optages forhandling med DADL for  

 at søge de skadelige virkninger bragt til ophør.
Derimod har klageren i  

 nærværende sag først indbragt sagen for ankenævnet, da Konkurrencerådet efter  

 afslutningen af § 11-forhandlingerne i medfør af konkurrencelovens § 12 havde  

 udstedt et konkret påbud om at ændre nærmere angivne bestemmelser i de  

 kollegiale regler.
Denne sag drejer sig derfor om en række konkrete  

 spørgsmål, der ikke på tilsvarende vis har været specifikt behandlet i  

 DADL-sagen.
Ankenævnet omtaler overhovedet ikke de konkrete konkurrencebegrænsninger,  

 der forelå i sagen: men anførte alene, at der i konkurrencelovens § 11 har  

 været hjemmel til at bestemme, at der skal optages forhandling med DADL for  

 at søge de skadelige virkninger bragt til ophør.
Afgørelsen er således efter  

 klagerens opfattelse først og fremmest en bekræftelse på, at  

 konkurrencelovens indgrebsbeføjelser kan tages i anvendelse over for DADLs -  

 og andre liberale erhvervs - kollegiale vedtægter.
De annonceringsbegrænsninger, der er tale om i denne sag, er af en meget  

 begrænset art i forhold til de begrænsninger, det drejede sig om i  

 DADL-sagen.
Når der tillige tages højde for klagerens forslag om ændret  

 udformning af de pågældende bestemmelser, er substansindholdet i  

 annonceringsbestemmelserne i nærværende sag således et helt andet end i  

 DADL-sagen.
4. Konkurrencerådets argumentation Rådet har anført, at markedsføringsbestemmelser af den omhandlede karakter  

 begrænser konkurrencen mellem klagerens medlemmer - samtidig med, at de  

 virker strukturbevarende og utidssvarende i relation til de behov, som  

 samfundsudviklingen skaber.
Endvidere vanskeliggøres nyetablering.
 4.a Til det af klagerne anførte om en særlig målestok for effektivitet  

 inden for de liberale erhverv har rådet bemærket, at der ikke i forarbejderne  

 til konkurrenceloven findes noget bidrag, der kan be- eller afkræfte, at der  

 skulle bestå noget særligt effektivitetsbegreb for de liberale erhverv.
Rådet har ved sin administration af konkurrencelovens bestemmelser ikke  

 sondret mellem liberale erhverv og andre erhverv.
Denne praksis er nu  

 stadfæstet ved ankenævnets kendelse af 5. juli 1993 vedrørende lægers  

 annonceringsregler.
Kendelsen fastslår, at de liberale erhverv ikke indtager  

 nogen særstilling ifølge konkurrenceloven.
 Rådet har til det af klageren anførte om, at rådet i vid udstrækning  

 skulle have godkendt klagerens kollegiale regler, bemærket, at rådet ikke har  

 godkendt klagerens kollegiale regler og således ikke herved har  

 tilkendegivet, at der i dyrlægebranchen må anlægges en særlig  

 effektivitetsmålestok.
Klagerens kollegiale regler er anmeldt til rådet i medfør af  

 konkurrencelovens § 5, stk. 1, men heri ligger ikke nogen godkendelse fra  

 rådets side.
Rådet har efterfølgende foretaget en vurdering af det anmeldte  

 efter konkurrencelovens øvrige bestemmelser og har ved forhandling og senere  

 pålæg ophævet de bestemmelser, der medfører eller vil kunne medføre de i  

 lovens § 11 nævnte skadelige virkninger for konkurrencen.
Indgreb i henhold  

 til konkurrencelovens § 12 stk. 1, forudsætter, at der foreligger en  

 konkurrencebegrænsning, og at denne medfører eller vil kunne medføre  

 skadelige virkninger for konkurrencen.
De meddelte påbud er resultatet af en generel gennemgang af de liberale  

 erhvervs kollegiale regler, som især har koncentreret sig om bestemte typer  

 af konkurrencebegrænsninger - herunder annonceringsregler og regler om  

 honorarvejledning.
Hvis rådet har undladt at gribe ind over for bestemmelser,  

 som indeholder konkurrencebegrænsninger med de i § 11 nævnte skadelige  

 virkninger, skyldes det ikke, at der har været anlagt en anden vurdering end  

 ved andre tjenesteydelser eller varer.
Baggrunden for rådets afgørelse om  

 ikke på det foreliggende grundlag at gribe ind over for klagerens kollegiale  

 regler om salg af praksis, om vikarer og assistenter og om  

 ansættelse/samarbejde med ikke-medlemmer er, at rådet har fundet, at de  

 nævnte bestemmelsers betydning for konkurrenceforholdene må formodes at være  

 relativt begrænset.
Rådet har dog forbeholdt sig senere at tage  

 bestemmelserne op til fornyet vurdering, f.eks. i tilfælde af klage.
 Til det af klageren anførte vedrørende Monopolankenævnets kendelse fra  

 1978 har rådet henvist til, at Konkurrenceankenævnet ved kendelse af 5. juli  

 1993 har tiltrådt, at annonceringsreglerne i de kollegiale regler for læger  

 vil kunne medføre de i konkurrencelovens § 11 nævnte skadelige virkninger.  

 Der har derfor i loven været hjemmel til at bestemme, at der skal optages  

 forhandling med Den Almindelige Danske Lægeforening for at søge de skadelige  

 virkninger bragt til ophør.
 Det fremgår af ankenævnets bemærkninger i nævnte sag, at de liberale  

 erhverv ikke indtager nogen særstilling ifølge konkurrenceloven, og at de  

 særlige hensyn til forbrugerbeskyttelse inden for sundhedssektoren, som DADL  

 havde påberåbt sig til støtte for at opretholde de omtvistede kollegiale  

 regler, må antages i fornødent omfang at være varetaget i den øvrige  

 lovgivning, herunder især markedsføringslovens almindelige bestemmelser og  

 den særlige regel om reklamering i lægelovens § 21.
4.b De kollegiale vedtægters § 15 medfører eller vil kunne medføre de i  

 konkurrencelovens § 11 nævnte skadelige virkninger for konkurrencen.  

 Bestemmelsen forhindrer dyrlægerne i at avertere med konsultation på det for  

 dem mest hensigtsmæssige tidspunkt.
Herved begrænses muligheden for at opnå  

 den størst mulige effektivitet, hvilket er i strid med konkurrencelovens  

 formål.
Hensynet til opretholdelse af vagtordningen med det indhold, den har  

 i dag, er ikke tilstrækkeligt til at opveje den i § 15 indeholdte begrænsning  

 i den erhvervsdrivendes adgang til frit at kunne disponere ved annoncering  

 med konsultationstid.
 Også med den af klageren foreslåede ændring af § 15 indebærer bestemmelsen  

 en konkurrencebegrænsning, der går videre, end hensynet til vagtordningen kan  

 begrunde.
Bestemmelserne forhindrer dels en markedsbestemt honorarfastsættelse (§  

 12), dels en markedsbestemt kapacitetsudnyttelse (§ 15), og hermed en større  

 konkurrence.
Disse skadelige virkninger skal afvejes over for opretholdelse  

 af den eksisterende vagtordning, der som anført af klageren er unik.
Det er  

 rådets standpunkt, at de i bestemmelserne indeholdte begrænsninger i  

 dyrlægernes adgang til at disponere frit i relation til honorarfastsættelse  

 og valg af tidspunkt for afholdelse af konsultation går ud over hensynet til  

 opretholdelse af den gældende vagtordning.
En forsvarlig vagtordning må kunne  

 etableres også uden en så indgribende regulering som den foreliggende.
Efter  

 principperne i konkurrenceloven er det klageren, der i forbindelse med de  

 afholdte § 11-forhandlinger skal udarbejde forslag til ændring af de gældende  

 bestemmelser.
Herefter tager rådet stilling til, om forslaget er foreneligt  

 med konkurrenceloven.
4.c Rådet er opmærksom på, at pristillæggene beregnes på grundlag af de af  

 den enkelte dyrlæges individuelt fastsatte takster.
De faste procenttillæg,  

 som dyrlægerne er forpligtet til at beregne sig, jf. generalklausulen i de  

 kollegiale vedtægters § 1, afskærer imidlertid den enkelte dyrlæge fra at  

 beregne sig et tillæg, der er afstemt efter egne omkostningsforhold og ud fra  

 en selvstændig vurdering af markedsforholdene.
Bestemmelsen begrænser således  

 mulighederne for en markedsbestemt fastsættelse af vagthonorarer og dermed  

 øget konkurrence herpå.
At klageren, således som hævdet i sin argumentation  

 for ankenævnet, i enkelte tilfælde accepterer fravigelse af de i § 12  

 fastsatte procenttillæg, ændrer ikke herved.
4.d Til det af klageren anførte om, at rådet ikke har påvist en ensartet  

 gebyrstruktur, har rådet fremført, at der tales om to forskellige takster,  

 nemlig takster for almindelige dyrlægebesøg og takster for vagtbesøg.
Rådet  

 har ikke påvist en ensartet struktur for førstnævnte takster, og rådets  

 indgreb retter sig da heller ikke herimod.
Rådets indgreb retter sig mod den  

 ensartede gebyrstruktur ved vagtbesøg, som er en følge af bestemmelsen om, at  

 dyrlægerne ved vagtbesøg skal tillægge deres honorar den i § 12 nævnte  

 procentsats.
Det må fastholdes, at de i bestemmelsen fastsatte retningslinier  

 for dyrlægernes honorarberegning ved vagtbesøg medfører skadelige virkninger  

 for konkurrencen og dermed effektiviteten.
 I øvrigt er den af klageren omtalte redegørelse fra Monopoltilsynet om  

 dyrlægebranchen fra 1979 og afspejler derfor ikke nødvendigvis  

 gebyrstrukturen i dag.
4.e Annoncering for dyrlægeydelser adskiller sig ikke fra annoncering med  

 andre ydelser, idet der altid vil kunne være omstændigheder, der bevirker, at  

 der skal udføres mere end oprindeligt forudset.
De problemer, der kan opstå i  

 forbindelse med, om og hvor meget der skal betales ud over den annoncerede  

 pris, er ikke så specielle for dyrlægeydelserne, at det kan begrunde en  

 kollegialt fastsat bestemmelse, der forbyder - eller begrænser, jf. klagerens  

 liberaliseringsforslag vedrørende grundhonorar - dyrlægernes mulighed for  

 selv at afgøre spørgsmålet om prisannoncering.
Klageren har ikke godtgjort, at prisannoncering specielt for  

 dyrlægeydelser skulle medføre kvalitetsforringelse.
I den forbindelse kan  

 henvises til, at dyrlægegerning udøves i henhold til en autorisation, og at  

 autoriserede dyrlæger under alle omstændigheder er forpligtet til at udvise  

 omhu og samvittighedsfuldhed, jf. dyrlægelovens § 7. Dette gælder uafhængigt  

 af, hvilke retningslinier klageren fastsætter for dyrlægernes adfærd,  

 herunder om adgangen til at annoncere med priser.
 Klagerens liberaliseringsforslag, hvorefter det tillades dyrlægerne at  

 annoncere med et grundhonorar, er ikke tilstrækkeligt vidtgående til at  

 bringe de skadelige virkninger af konkurrencebegrænsningen i § 2d til ophør.
Klagerens hovedargument mod annoncering med priser for konkrete ydelser -  

 at det principielt ikke er muligt på forhånd at beskrive den ydelse, der  

 endeligt opnås for en bestemt annonceret pris - kan ikke accepteres.
I den  

 forbindelse henvises til, at det har kunnet lade sig gøre at fastsætte priser  

 på en række definerede ydelser, f.eks. øretatovering.
 En ophævelse af prisannonceringsforbudet indebærer ikke pligt til at  

 annoncere med priser på alle ydelser, men giver alene den enkelte dyrlæge  

 mulighed for selv at afgøre, om og for hvilke ydelser prisannoncering  

 eventuelt skal finde sted.
 4.f Rådet modtager jævnligt klager fra dyrlæger over annonceringsreglerne,  

 og under den generelle behandling er der modtaget en klage over klagerens  

 praktisering af bestemmelsen i § 3c.
 Ifølge klagerens forslag til ændret udformning af § 3c skal dyrlægerne  

 have godkendt enhver planlagt annoncering ved direkte henvendelse af  

 klageren, som kan skride ind over for såvel annonceringsformen som indholdet.
Et sådant krav medfører eller vil kunne medføre skadelige virkninger for  

 konkurrencen, idet retningslinierne for annoncering i henhold til § 3c vil  

 kunne fastlægges af klageren.
Det er muligt, at bestemmelsen ikke vil  

 indebære nogen reel begrænsning i dyrlægernes annonceringsadgang: men således  

 som bestemmelsen er formuleret, er den ikke forenelig med konkurrenceloven.  

 Forslaget indebærer således, at enhver annoncering ved direkte henvendelse  

 skal godkendes, og at foreningen kan forbyde annoncering, som er i  

 overensstemmelse med lovgivningen, men som foreningen ikke ønsker skal finde  

 sted af kollegiale eller etiske grunde.
5. Under den mundtlige forhandling har klageren på nævnets forespørgsel  

 udtalt og præciseret, at klagerens påstand ad § 2d i Regler for god  

 Dyrlægeskik m.v. skal forstås således, at der skal kunne annonceres med den  

 grundtakst, som en dyrlæge måtte fastsætte for enhver af sådanne ydelser, som  

 entydigt kan beskrives.
For hver af sådanne veldefinerede ydelser vil der  

 naturligvis kunne gælde en grundtakst, der størrelsesmæssigt adskiller sig  

 fra andre sådanne ydelser.
6. Ankenævnets bemærkninger Ankenævnet finder, at klagerens forslag til liberalisering af § 2d i  

 Regler for god dyrlægeskik og kollegialitet m.v. i alt væsentligt vil afbøde  

 de skadelige virkninger for konkurrencen, som det gældende  

 prisannonceringsforbud må antages at medføre.
For så vidt angår denne  

 bestemmelse tager ankenævnet derfor klagerens påstand til følge, således at  

 denne del af Konkurrencerådets afgørelse ophæves og hjemvises til ny  

 forhandling for rådet om en ændret affattelse af § 2d i overensstemmelse med  

 klagerens liberaliseringsforslag, således som dette er blevet præciseret  

 under den mundtlige forhandling for ankenævnet.
 I øvrigt må ankenævnet i det hele med henvisning til de grunde, som rådet  

 har anført, tiltræde, at reglerne om beskyttelse af vagtordningen i den  

 kollegiale vedtægts § 12 og § 15 også med den af klageren foreslåede ændring  

 af § 15 må antages at medføre sådanne skadelige virkninger for konkurrencen,  

 at ankenævnet for så vidt angår disse regler stadfæster rådets afgørelse. -  

 Det samme gælder § 3c i Regler for god dyrlægeskik og kollegialitet m.v.,  

 idet ankenævnet for så vidt angår denne regel fremhæver, at navnlig  

 markedsføringsloven og pligt- og ansvarsreglerne i loven om veterinærvæsen og  

 udøvelse af dyrlægegerning må antages at give den fornødne  

 forbrugerbeskyttelse m.v.
 Ankenævnet afsiger herefter kendelse som nedenfor bestemt.
 For så vidt angår den del af Konkurrencerådets afgørelse af 28. maj 1993,  

 der angår § 2d i Regler for god dyrlægeskik og kollegialitet m.v., ophæves  

 rådets afgørelse, og denne del af sagen hjemvises til ny forhandling for  

 rådet.
 I øvrigt stadfæstes Konkurrencerådets afgørelse.
 Klageafgiften skal tilbagebetales klageren.
 (* 1) Konkurrencerådet:
