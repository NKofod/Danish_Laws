Skriftlig fremsættelse (15. november 2018) Ministeren for fiskeri og ligestilling (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af fiskeriloven (Indsats mod kvotekoncentration i dansk fiskeri) (Lovforslag nr.
L 112) Loven fremsættes som led i opfyldelse af Aftale om indsats mod kvotekoncentration i dansk fiskeri, som blev indgået den 16. november 2017.
 Forslaget medfører, at der indføres en ny reguleringsmodel for opgørelse af, om grænserne for ejerskab af kvoteandele er overholdt, hvor der som et nyt element skal forholdsmæssigt medregnes kvoteandele, som vedrører økonomiske mellemværender som eksempelvis lån, kaution eller sikkerhedsstillelse, der er ydet til andre erhvervsfiskere, erhvervsfiskerselskaber, samt andre ejere eller medejere af kvoteandele.
 For at sikre en effektiv kontrol med overholdelsen af de øvre grænser for ejerskab af kvoteandele, indeholder forslaget en bestemmelse, hvormed erhvervsfiskere og andre ejere eller medejere af kvoteandele pålægges en pligt til at indberette oplysninger om direkte eller indirekte økonomiske mellemværender med andre ejere eller medejere af kvoteandele, som kan give adgang til bestemmende indflydelse på andre kvoteandele.
 Ligeledes foreslås, at der kan indføres en pligt for eksempelvis erhvervsfiskeres og erhvervsfiskerselskabers rådgivere, revisorer og banker, samt tredjepersoner, der er mellemmænd i de omfattede økonomiske mellemværender, til på anmodning og i kontroløjemed at afgive oplysninger om økonomiske mellemværender samt at der, for at sikre et passende kontrolniveau, sker en vis udvidelse af reglerne om adgang til erhvervsfiskeres og erhvervsfiskerselskabers forretningslokaler uden retskendelse.
Forslaget giver fiskeriministeren bemyndigelse til at fastsætte de nærmere regler ved bekendtgørelse.
Herved vil det være muligt at justere reguleringsmodellen, navnlig, når modellen ifølge den politiske aftale evalueres i 2021.
 Endeligt indeholder forslaget, i overensstemmelse med Aftale om indsats mod kvotekoncentration i dansk fiskeri, en justering af sammensætningen af bestyrelsen for Fiskeafgiftsfonden, der sikrer en bredere erhvervsrepræsentation og øger repræsentationen af offentlige interesser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
