 Udtalt, at et kommunalbestyrelsesmedlems adgang til sagsindsigt,  

 uanset at en sådan adgang er en videregående ret end retten til aktindsigt  

 efter lov om offentlighed i forvaltningen, dog af reale grunde må forudsætte,  

 at sagsindsigtens genstand kan kræves afgrænset efter principper svarende til  

 reglen i § 1, stk. 2, i lov om offentlighed i forvaltningen.
 Kravet om en sådan afgrænsning (konkretisering) kunne efter  

 indenrigsministeriets opfattelse ikke anses for opfyldt ved, at et medlem  

 anmoder om at få adgang til at gennemse alle sager af en bestemt art, eller  

 alle sager, der er blevet journaliseret i en bestemt periode.
 Under hensyn til at den pågældende havde fået tilsendt en af  

 forvaltningen udarbejdet oversigt, der belyser, hvorledes den amtskommunale  

 visitation af specialundervisning efter folkeskolelovens § 19, stk. 2, for  

 det kommende skoleår var forløbet, og hvori samtlige sager omfattet af  

 visitationen var anført i grupper, fandt indenrigsministeriet, at der -herved  

 var sket den fornødne konkretisering for så vidt angår sagsindsigtens  

 genstand.
 Pågældende medlem havde derfor krav på at gennemse de i oversigten  

 nævnte sager.
 I øvrigt bemærket, at medlemmet efter indenrigsministeriets opfattelse  

 ikke havde krav på, at den nævnte oversigt blev udarbejdet i forvaltningen og  

 tilsendt ham, idet det tilkommer en kommunalbestyrelses (eller et udvalgs)  

 flertal at afgøre, om der til brug for et medlem af forvaltningen skal  

 udarbejdes en redegørelse for kommunalbestyrelsens eller vedkommende udvalgs  

 administration af et givet område.
 I en skrivelse af 17. maj 1982 til indenrigsministeriet har De, der er  

 medlem af Sønderjyllands amtsråd, klaget over, at amtsrådet har afslået at  

 imødekomme Deres anmodning om at få indsigt i sagsmaterialet vedrørende  

 resultatet af visitationen for integrerede § 19, stk.  

 2-specialundervisningselever i Sønderjyllands amtskommune.
 De anførte i skrivelsen af 17. maj 1982, at anmodningen var begrundet i  

 ønsket om at få lejlighed til at vurdere de præmisser, der har ligget til  

 grund for amtsrådets afgørelser, og at De ønskede at være i stand til at  

 stille kvalificerede spørgsmål til amtsrådets undervisnings- og kulturudvalg  

 vedrørende udvalgets beslutninger på amtsrådets vegne i disse sager.
 Det fremgår af sagen, at De i et brev af 29. marts 1982 til  

 amtsborgmesteren anmodede om at få tilsendt en oversigt fra amtsrådets  

 undervisnings- og kulturforvaltning, der belyser, hvorledes den amtskommunale  

 visitation af specialundervisning efter folkeskolelovens § 19, stk. 2, for  

 det kommende skoleår var forløbet.
 Efter at undervisnings- og kulturforvaltningen havde udarbejdet en  

 oversigt af 16. april 1982, blev denne samme dato sendt til Dem.
 De anmodede herefter ved skrivelse af 19. april 1982 amtsborgmesteren om  

 at formidle kontakt til en af undervisnings- og kulturforvaltningens  

 medarbejdere, således at De kunne få mulighed for at gennemlæse de af  

 oversigten af 16. april 1982 omfattede sager, idet De anførte, at De ønskede  

 at få lejlighed til at vurdere de præmisser, der har ligget til grund for  

 amtskommunens afgørelse.
Amtsborgmesteren meddelte Dem herefter i et brev af 1. maj 1982, at behandlingen af sager efter § 19, stk. 2, i lov om folkeskolen  

 varetages af undervisnings- og kulturudvalget, jfr. styrelsesvedtægtens § 14, at udvalget har fastlagt retningslinier for visitationsproceduren, men på  

 ganske få undtagelser nær ikke har haft de enkelte sager forelagt til  

 afgørelse, at ethvert medlem af kommunalbestyrelsen efter § 20, stk. 5, i den  

 kommunale styrelseslov har adgang til efter anmodning i det enkelte tilfælde  

 at få sagsmateriale i samme omfang som medlemmerne af de stående udvalg, at der, da vedkommende udvalg som anført ikke havde haft de enkelte sager  

 forelagt til afgørelse, ikke kunne tilkomme Dem en videre adgang til  

 materialet efter styrelsesloven, og at sagerne indeholder oplysninger om elevernes og forældrenes personlige  

 forhold, og at De derfor under hensyn til lov om offentlighed i forvaltningen  

 § 2 ikke kunne få adgang til at gennemgå de enkelte sager, der var omfattet  

 af oversigten af 16. april 1982.
 I skrivelsen af 17. maj 1982 til indenrigsministeriet anfører De, at De  

 ikke uden videre kan acceptere de af amtsborgmesteren anførte begrundelser  

 for at nægte adgang til at gennemlæse de enkelte sager.
 I skrivelse af 2. juni 1982 anmodede indenrigsministeriet Sønderjyllands  

 amtsråd om en udtalelse i anledning af klagen.
Amtsrådet meddelte i skrivelse af 16. juni 1982 indenrigsministeriet, at  

 De havde anmodet om, at amtsborgmesterens skrivelse af 13. maj 1982 blev  

 behandlet på et amtsrådsmøde.
Sagen blev optaget på dagsordenen under pkt.  

 221 på amtsrådsmødet den 7. juni 1982, og på mødet vedtog amtsrådet at  

 afvente ministeriets afgørelse i sagen, idet debatten i amtsrådet rejste  

 nogle principielle spørgsmål, som amtsrådet ønsker at forelægge ministeriet.
 De af amtsrådet rejste spørgsmål er følgende:
 1: Rækkevidden af bestemmelsen i styrelseslovens § 20, stk. 5.
 Amtsrådet har til dette spørgsmål anført, at amtsborgmesterens skrivelse  

 af 13. maj 1982 til Dem bygger på den opfattelse, at adgangen til at modtage  

 materiale fra udvalg, som et kommunalbestyrelsesmedlem ikke er medlem af,  

 alene omfatter materiale, der har været udsendt eller udleveret til medlemmer  

 af det pågældende udvalg.
 Amtsrådet anfører, at denne opfattelse har støtte i bemærkningerne til  

 bestemmelsen i betænkning af 11. december 1980 fra folketingets  

 kommunaludvalg over forslag til lov om ændring af de kommunale styrelseslove  

 (s. 7), samt i en artikel i Ugeskrift for Retsvæsen 1982, s. 238-245,  

 specielt side 243, Preben Espersen: Kommunalbestyrelsesmedlemmers adgang til  

 sagsindsigt.
 Amtsrådet har endvidere oplyst, at der under behandlingen i amtsrådet blev  

 fremsat det synspunkt, at styrelseslovens § 20, stk. 5, omfatter alt  

 materiale, som et udvalgsmedlem i givet fald kunne begære, selv om det i  

 øvrigt ikke har været udsendt til udvalgsmedlemmerne.
 I denne forbindelse er det oplyst, at der i nærværende sag er tale om  

 materiale i et antal sager, der ikke har været behandlet i amtsrådets  

 undervisnings- og kulturudvalg eller optaget på udvalgets dagsordener. 3  

 konkrete sager, omfattet af Deres anmodning, har været optaget på udvalgets  

 dagsordener, og udvalgets mødemateriale er tilsendt Dem efter begæring med  

 skrivelse af 28. maj 1982.
 2: Rækkevidden af offentlighedslovens adgang til aktindsigt.
 Amtsrådet har oplyst, at amtsborgmesterens skrivelse af 13. maj 1982 til  

 Dem bygger på den opfattelse, at begrænsningen i offentlighedslovens § 2 om  

 dokumenter, der indeholder oplysninger om enkeltpersoners personlige og  

 økonomiske forhold, også gælder for kommunalbestyrelsesmedlemmers adgang til  

 aktindsigt, og har her henvist til indenrigsministeriets skrivelse af 23.  

 februar 1982.
 3: Kommunalbestyrelsesmedlemmers adgang til sagsindsigt.
 Amtsrådet har om dette spørgsmål anført, at det har været praksis i  

 amtskommunen, at amtsrådsmedlemmerne har fået adgang til sagsindsigt ved  

 henvendelse til amtsborgmesteren eller  

 amtskommunaldirektøren/sekretariatschefen, enten i form af gennemgang af  

 sager i administrationen eller ved tilsendelse af sagsmateriale.  

 Anmodningerne har imidlertid altid vedrørt enkeltsager eller nærmere angivet  

 materiale, f.eks. mødemateriale fra udvalg.
 I nærværende sag omfatter anmodningen imidlertid samtlige sager om  

 visitation efter folkeskolelovens § 19, stk. 2, i skoleåret 1982/83, i alt 95  

 sager, hvoraf mødematerialet til 8 sager (indeholdt i 3 sager på  

 undervisnings- og kulturudvalgets dagsordener) som nævnt er udleveret til  

 Dem.
 Amtsrådet gør i denne forbindelse gældende, at efterkommelse af en så  

 omfattende anmodning vil medføre et meget betydeligt arbejde og praktiske  

 ulemper for amtskommunens administration i forbindelse med gennemgangen,  

 hvorfor det vil være ønskeligt at få fastlagt en rimelig afgrænsnig af hensyn  

 til fremtidige anmodninger.
 Amtsrådet rejser derfor spørgsmålet, om en afgrænsning, som i nærværende  

 sag går på samtlige visitationssager efter folkeskolelovens § 19, stk. 2, i  

 skoleåret 1982/83, er tilstrækkelig efter indenrigsministeriets praksis og  

 henviser herved til, at indenrigsministeriet tidligere har givet udtryk for,  

 at et medlem af en kommunalbestyrelse kan kræve at blive gjort bekendt med  

 eksisterende materiale vedrørende et nærmere angivet spørgsmål, som er  

 udarbejdet eller indhentet af forvaltningen, og som beror hos denne.
 Endelig har amtsrådet anført, at rådet er opmærksomt på, at der i den  

 kommunalretlige litteratur er givet udtryk for den opfattelse, at det er  

 kommunalbestyrelsen, der må afgøre, i hvilket omfang dens medlemmer skal have  

 adgang til eksisterende sagsakter, og amtsrådet henviser i den forbindelse  

 til Erik Harder: Dansk kommunalforvaltning, 4. reviderede udgave, side  

 286-288, særlig side 287.
 Endelig har amtsrådet oplyst, at der forventes at være flertal i amtsrådet  

 for at give sagsindsigt i den konkrete sag, således at det alene er det  

 principielle spørgsmål om et amtsrådsmedlems rettigheder, sammenholdt med de  

 praktiske, administrative vanskeligheder, der ønskes klarlagt.
 I denne anledning skal man udtale følgende:
 ad spørgsmål 1: Rækkevidden af bestemmelsen i styrelseslovens § 20, stk.  

 5.
 Den nævnte bestemmelse i styrelsesloven blev indsat ved lovændringen i  

 198o under behandlingen i folketinget.
 Bestemmelsen er sålydende:
»Ethvert medlem af kommunalbestyrelsen har med de begrænsninger, der  

 følger af lovgivningens regler om tavshedspligt, ret til efter anmodning at  

 modtage dasgsordener og udskrifter af beslutningsprotokoller, der udsendes  

 til medlemmer af udvalg, som den pågældende ikke er medlem af, samt efter  

 anmodning i det enkelte tilfælde sagsmateriale i samme omfang som udvalgets  

 medlemmer.« Bestemmelsen tager kun stilling til spørgsmålet om, i hvilket omfang  

 kommunalbestyrelsens medlemmer har krav på at få tilsendt materiale, jfr.  

 også betænkning af 11. december 198o fra folketingets kommunaludvalg over  

 forslaget.
 Indenrigsministeriet har i øvrigt i skrivelse af 23. februar 1982, hvoraf  

 kopi vedlægges til deres orientering, givet udtryk for, at et  

 kommunalbestyrelsesmedlem kun kan forlange at få tilsendt det sagsmateriale,  

 som medlemmer af vedkommende udvalg har modtaget.
 Bestemmelsen i § 20, stk. 5, finder således ikke anvendelse på  

 kommunalbestyrelsesmedlemmers adgang til at gennemse materiale vedrørende et  

 nærmere angivet spørgsmål, som er udarbejdet eller indhentet af  

 forvaltningen, og som beror hos denne, en adgang som indenrigsministeriet  

 tidligere har givet udtryk for tilkommer det enkelte medlem af  

 kommunalbestyrelsen.
 ad spørgsmål 2: Rækkevidden af offentlighedslovens adgang til aktindsigt.
 Den adgang til at gennemse eksisterende materiale vedrørende et nærmere  

 angivet spørgsmål, som efter indenrigsministeriets opfattelse tilkommer hvert  

 kommunalbestyrelsesmedlem, er efter indenrigsministeriets opfattelse en  

 videregående ret end retten til aktindsigt efter lov om offentlighed i  

 forvaltningen.
 Baggrunden for indenrigsministeriets opfattelse er, at kommunalbestyrelsen  

 har det overordnede ansvar for den kommunale forvaltnings arbejde, og at en  

 ret til gennemsyn af sagsmateriale som nævnt ofte vil være et nødvendigt  

 supplement til bestemmelsen i styrelseslovens § 11, hvorefter ethvert medlem  

 af kommunalbestyrelsen for denne kan indbringe ethvert spørgsmål om kommunens  

 anliggender.
Adgangen til gennemsyn af eksisterende sagsmateriale vedrørende et nærmere  

 angivet spørgsmål er dog naturligvis undergivet de begrænsninger, som  

 lovgivningen sætter.
Således kan et kommunalbestyrelsesmedlem, der ikke er  

 medlem af socialudvalget, ikke få adgang til at gennemse socialudvalgets  

 akter i sager vedrørende enkeltpersoner.
 Der ligger heller ikke i adgangen til sagsindsigt nogen lempelse af  

 kommunalbestyrelsesmedlemmers tavshedspligt med hensyn til oplysninger, der  

 af hensyn til borgere eller kommunens interesse i øvrigt skal behandles  

 fortroligt.
 Anmodning om adgang til at gennemse sagsakter må rettes til borgmesteren,  

 der må være beføjet til at begrænse adgangen, såfremt der foreligger særlige  

 holdepunkter herfor, f.eks. i tilfælde af, at en sags ekspedition ikke kan  

 afvente medlemmets gennemsyn, jfr. i øvrigt nedenfor ad spørgsmål 3.
 ad spørgsmål 3: Kommunalbestyrelsesmedlemmers adgang til sagsindsigt.
 Som anført er det indenrigsministeriets opfattelse, at et  

 kommunalbestyrelsesmedlem har adgang til at gennemse eksisterende materiale  

 vedrørende et - eller flere - nærmere angivne forhold, som er udarbejdet  

 eller indhentet af forvaltningen og beror hos denne.
Uanset at en adgang for et kommunalbestyrelsesmedlem til sagsindsigt som  

 ovenfor anført er en videregående ret end retten til aktindsigt efter lov om  

 offentlighed i forvaltningen, er det indenrigsministeriets opfattelse, at de  

 reale grunde, der ligger til grund for afgrænsningen af aktindsigtens  

 genstand, når det drejer sig om en borgers adgang til aktindsigt i henhold  

 til offentlighedsloven, også gør sig gældende i tilfælde, hvor et medlem af  

 en kommunalbestyrelse ønsker sagsindsigt.
Efter indenrigsministeriets  

 opfattelse må sagsindsigtens genstand derfor kunne kræves angivet efter  

 principper svarende til reglen i § 1, stk.2, i lov om offentlighed i  

 forvaltningen, hvori det hedder:
»Begæringen skal angive den sag, hvis dokumenter den pågældende  

 ønsker at blive gjort bekendt med.« Det vil således kunne kræves, at det pågældende medlem nærmere  

 konkretiserer den eller de sager, der ønskes til gennemsyn, f.eks. ved  

 angivelse af journalnummer, sagens emne el. lign., jfr. i øvrigt  

 justisministeriets vejledning af 10. november 197o om lov om offentlighed i  

 forvaltningen, hvorefter det bl.a. må kræves, at anmodningen indeholder de  

 oplysninger, der efter indretningen af myndighedens journaler og registre  

 m.v. er nødvendige, for at man kan finde frem til sagen.
 Baggrunden for et krav om konkretisering er, for så vidt angår et  

 kommunalbestyrelsesmedlems sagsindsigt lige så vel som for en borgers adgang  

 til aktindsigt, at en anmodning, der ikke er tilstrækkeligt konkretiseret,  

 vil medføre et meget betydeligt ressourceforbrug og praktiske ulemper for  

 administrationen.
 Kravet om konkretisering kan efter indenrigsministeriets opfattelse ikke  

 anses for opfyldt ved, at et medlem anmoder om at få adgang til at gennemse  

 alle sager af en bestemt art eller alle sager, der er blevet journaliseret i  

 en bestemt periode.
Det fremgår imidlertid af sagen, at amtskommunen tilsendte Dem et af  

 undervisnings- og kulturforvaltningen den 16. april 1982 udarbejdet notat,  

 der belyser, hvorledes den amtskommunale visitation af specialundervisning  

 efter folkeskolelovens § 19, stk. 2, for det kommende skoleår var forløbet.
I  

 notatet er samtlige sager, der er omfattet af visitationen, anført i grupper,  

 hvoraf det fremgår, hvorledes resultatet af visitationen er blevet, bortset  

 fra de (4) sager, hvis endelige behandling afventer oplysninger fra  

 kommunerne.
For så vidt angår spørgsmålet om den nævnte oversigt bemærkes, at De efter  

 indenrigsministeriets opfattelse ikke havde krav på, at oversigten blev  

 udarbejdet i forvaltningen og tilsendt Dem.
Ethvert medlem af en  

 kommunalbestyrelse eller et af dennes udvalg, som måtte ønske udarbejdet en  

 redegørelse for kommunalbestyrelsens eller vedkommende udvalgs administration  

 af et givet område, må henvises til i kommunalbestyrelsen eller i udvalget at  

 stille forslag herom.
 Under hensyn til den ressourceanvendelse, der vil være forbundet med et  

 medlems ønske om tilvejebringelse af materiale, der ikke allerede foreligger  

 i forvaltningen, tilkommer det imidlertid kommunalbestyrelsens eller  

 udvalgets flertal at afgøre, om en sådan redegørelse skal udarbejdes.
 Under hensyn til, at den pågældende oversigt blev udarbejdet og tilsendt  

 Dem og til, at der -herved efter indenrigsministeriets opfattelse er sket den  

 fornødne konkretisering for så vidt angår sagsindsigtens genstand, finder  

 indenrigsministeriet, at betingelserne er tilstede for, at De har krav på at  

 gennemse de i oversigten af 16. april 1982 nævnte sager om visitation efter  

 folkeskolelovens § 19, stk. 2, i skoleåret 1982/83.
 Amtsrådet er underrettet herfra.
Britta Schall Holberg Johan Erichsen (* 1) Indenrigsministeriets afgørelser og udtalelser om kommunale forhold  

 1983 1.5. Der henvises til lov nr. 280 af 10. juni 1970.
