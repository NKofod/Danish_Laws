Påbud om at standse arbejde på et stillads indtil der er truffet effektive sikkerhedsforanstaltninger mod nedstyrtningsfaren Resumé Arbejdstilsynet konstaterede, at en af virksomhedens ansatte arbejdede på et stillads i 8 meters højde.
Den ansatte bar stilladsdele fra ophejsningsfeltet i den ene ende af stilladset til den anden ende af stilladset, som ikke var forsynet med rækværk eller anden effektiv afspærring.
 Arbejdstilsynet gav virksomheden påbud om straks at standse arbejdet, indtil tilstrækkelig sikring var etableret.
 Et enigt arbejdsmiljøklagenævn fastholdt påbuddet om at standse arbejdet, idet nævnet fandt, at der var overhængende, betydelig fare for den ansattes sikkerhed.
 Nævnet lagde vægt på, at den ansatte, uanset at denne var i gang med at montere rækværket, ikke var sikret mod nedstyrtning.
[Adressat udeladt] Arbejdsmiljøklagenævnet har på møde den 28. juni 2011 behandlet virksomhedens klage over Arbejdstilsynets afgørelse af den 24. september 2010, hvorved virksomheden fik påbud om på byggepladsen [adresse udeladt] at standse arbejdet, indtil der er truffet effektive foranstaltninger mod nedstyrtning.
Nævnet traf følgende A F G Ø R E L S E Arbejdsmiljøklagenævnet fastholder, at virksomheden straks skulle standse arbejdet på byggepladsen [adresse udeladt], indtil der er truffet effektive foranstaltninger mod nedstyrtning.
B E G R U N D E L S E Arbejdsmiljøklagenævnet lægger vægt på, at Arbejdstilsynet ved tilsynsbesøget den 22. september 2010 på byggepladsen [adresse udeladt] konstaterede, at en af virksomhedens ansatte udførte arbejde på et stillads i 8 meters højde, uden tilstrækkelig sikring mod nedstyrtning, hvorved der var overhængende, betydelig fare for den ansattes sikkerhed.
 Arbejdsmiljøklagenævnet lægger herved vægt på, at stilladset, som den ansatte arbejdede på, ikke var forsynet med rækværk eller anden effektiv afspærring.
 Arbejdsmiljøklagenævnet lægger endvidere vægt på, at den ansatte uanset, at denne var i gang med at montere rækværk på stilladset, skulle have været sikret mod nedstyrtning fra stilladset.
 Ifølge arbejdsmiljøloven skal arbejdet planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår af reglerne om indretning af byggepladser, at arbejdsdæk, arbejdsplatforme, stilladser, adgangsveje og lign. skal være forsynet med rækværk eller anden effektiv afspærring overalt, hvor der kan ske fald på mere end 2 meter til det omgivende underlag, og tillige ved mindre højde, hvor der er særlig fare.
 På den baggrund finder Arbejdsmiljøklagenævnet, at der er grundlag for Arbejdstilsynets påbud om, at virksomheden straks skulle standse arbejdet, indtil der er truffet effektive foranstaltninger mod nedstyrtning.
Arbejdsmiljøklagenævnet bemærker, at der pr. 31. december 2010 er trådt nye regler i kraft om bygge- og anlægsarbejde.
Reglerne ændrer dog ikke på kravet om, at der ved arbejde og færdsel på stilladser, hvor det er nødvendigt af hensyn til de ansattes sikkerhed og sundhed, skal etableres kollektive sikkerhedsforanstaltninger, f.eks. rækværk, der effektivt sikrer mod nedstyrtning.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
 [navn udeladt]  [navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
 Stk. 3.
Bekendtgørelse nr. 589 af 22. juni 2001 om indretning af byggepladser og lignende arbejdssteder Kapitel 4 Nedstyrtnings- og nedskridningsfare § 20. Arbejdsdæk, arbejdsplatforme, stilladser, adgangsveje og lign. skal være forsynet med rækværk eller anden effektiv afspærring overalt, hvor der kan ske fald på mere end 2 meter til det omgivende underlag, og tillige ved mindre højde, hvor der er særlig fare, jf. § 22, stk. 2.
Stk. 2. Dette gælder dog ikke i forbindelse med arbejdsoperationer, hvor rækværk eller afspærring vil være til hinder for arbejdets udførelse, eller i forbindelse med kortvarige arbejdsopgaver, hvor faren ved etablering og fjernelse af rækværk eller afspærring er større end den fare, der skal afværges.
Der skal i så fald træffes andre passende sikkerhedsforanstaltninger, jf. § 23.
 § 23. Sikkerhedsforanstaltningerne mod personnedstyrtning, der fx kan bestå i stilladser, rækværker, skærme, overdækninger, tagstiger, transportable personløftere med arbejdsplatform (lift), sikkerhedsnet eller sikkerhedsbælte med line, skal vælges således, at faren under deres etablering og fjernelse er mindre end den fare, de skal afværge.
 Stk. 2. Sikkerhedsbælte med line kan dog kun vælges til arbejdsopgaver, hvor anden sikkerhedsforanstaltning ikke med rimelighed kan anvendes.
 AT-anvisninger, AT-meddelelser m.v.
 AT-Vejledning A.2.1 om nedstyrtnings- og gennemstyrtningsfare på bygge- og anlægspladser mv.
