Civilretsdirektoratet kunne ikke imødekomme en ansøgning om tilladelse  

 til at ændre vedtægten for fonden, således at fondens kapital kunne anbringes  

 som udlån til et selskab.
Direktoratet kunne endvidere ikke dispensere fra  

 anbringelsesbekendtgørelsens regler om anbringelse af fondes midler.
En fond, som allerede havde anbragt både en del af fondens bundne og disponible kapital som udlån til et selskab, ansøgte om  

 tilladelse til at ændre vedtægten, således at fondens kapital i medfør af  

 vedtægten kunne anbringes som udlån til selskabet.
Subsidiært anmodede fonden  

 Civilretsdirektoratet om i medfør af § 2, stk. 4, i  

 anbringelsesbekendtgørelsen at tillade fonden at anbringe en del af fondens  

 midler på den ovenfor anførte måde.
Fonden begrundede ansøgningen med, at  

 fonden herved ville opnå en forrentning svarende til den sædvanlige  

 kassekreditrente.
 I den anledning meddelte Civilretsdirektoratet, at man ikke fandt grundlag  

 for at dispensere fra reglerne i anbringelsesbekendtgørelsen.
 Som udgangspunkt påpegede direktoratet, at reglerne i fondsloven og  

 anbringelsesbekendtgørelsen om anbringelse af fondes midler i første række  

 har til hensigt at sikre disse midlers anbringelse på en så betryggende måde,  

 at risikoen for tab minimeres.
 Det blev endvidere anført, at Civilretsdirektoratet i praksis ved  

 behandlingen af ansøgninger om dispensation i henhold til  

 anbringelsesbekendtgørelsens § 2, stk. 4, i almindelighed som forudsætning  

 for at overveje, om fondens særlige forhold kan begrunde en afvigende  

 anbringelse, kræver, at den ønskede anbringelse kan betragtes som nogenlunde  

 lige så sikker som anbringelse i overensstemmelse med §§ 5-11 i  

 bekendtgørelsen.
 Ifølge direktoratet gør de sammen betragtninger sig - med om muligt endnu  

 større styrke - gældende, når der søges om godkendelse af en vedtægtsændring,  

 der ville tillade fondens bestyrelse generelt, det vil sige uden forudgående  

 kontrol fra Civilretsdirektoratet af den enkelte disposition, at investere på  

 en anden måde end forudset i anbringelsesbekendtgørelsen.
Det blev videre anført, at bortset fra tilfælde, hvor det kan  

 dokumenteres, at det har været stifterens hensigt allerede på  

 stiftelsestidspunktet at fravige de sædvanlige anbringelsesregler, eller hvor  

 anbringelse vil afspejle en egentlig formålsændring, som kan tillades efter  

 den restriktive praksis herom, vil Civilretsdirektoratet være tilbageholdende  

 med at tillade en sådan vedtægtsændring.
Man vil ved afgørelsen navnlig lægge  

 vægt på, om der foreligger en særlig begrundelse for ønsket om at kunne  

 anbringe midlerne på anden måde end angivet i anbringelsesbekendtgørelsen, og  

 på, om denne anbringelse også på lang sigt kan forventes at yde tilstrækkelig  

 sikkerhed.
 På det foreliggende grundlag fandt Civilretsdirektoratet ikke, at en  

 anbringelse i form af et usikret lån til det pågældende selskab ydede en  

 sikkerhed svarende til en anbringelse i overensstemmelse med §§ 5-11 i  

 anbringelsesbekendtgørelsen.
