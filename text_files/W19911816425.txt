Et bo blev anset for indkomstskattepligtig af beløb, opnået ved salg  

 af 53 malerier og udlæg efter vurdering af 94 malerier.
Der var herved lagt  

 vægt på, at afdøde, selv om han kun i begrænset omfang havde solgt malerier,  

 havde deltaget i udstillinger og modtaget legater samt i mindre omfang havde  

 solgt malerier til anerkendte museer.
 Boet efter A klagede over, at de lokale skattemyndigheder for indkomståret  

 1989 har anset boet for indkomstskattepligtig i medfør af statsskattelovens §  

 4 a af et beløb på 491.450 kr., opnået ved salg eller udlæg af malerier.
 Det fremgik af sagen, at afdøde, der var uddannet snedker, i en årrække  

 havde malet en del malerier.
 Efter skæringsdagen i dødsboet var der solgt 53 malerier for 461.950 kr.,  

 medens 94 malerier af Bruun Rasmussens auktioner blev vurderet til 58.500 kr.  

 Med fradrag af anslåede udgifter til indkøb af rammer, lærred og øvrige  

 malerrekvisitter, i alt 29.000 kr., var den samlede fortjeneste opgjort til  

 491.450 kr.
Til støtte for ansættelsen havde skattemyndighederne anført, at afdøde  

 måtte betegnes som kunstmaler, hvilket dels fremgik af stillingsbetegnelsen  

 og dels fulgte af, at han havde deltaget i flere udstillinger.
Han havde  

 endvidere modtaget legater, ligesom han, omend i begrænset omfang, havde  

 solgt malerier bl.a. til Statens Museum for Kunst, Vejle Kunstmuseum,  

 Lolland-Falsters Kunstmuseum og Ny Carlsberg Fondet.
 Boets repræsentant protesterede mod den foretagne ansættelse under  

 henvisning til, at de fremstillede malerier måtte betragtes som indbo.
Afdødes datter forklarede nærmere, at faderen aldrig havde solgt malerier  

 af betydning, og at han heller ikke ønskede at sælge dem.
Afdøde havde  

 således ikke ernæret sig ved salg af malerier, og boet kunne derfor ikke,  

 efter datterens opfattelse, anses for indkomstskattepligtig af fortjenesten  

 ved salget/udlægget af malerierne.
Landsskatteretten bemærkede, at der i medfør af bestemmelsen i  

 statsskattelovens § 4 a var almindelig indkomstskattepligt af alt, hvad der  

 var oppebåret for eller at anse som vederlag for kunstnerisk arbejde.
Efter  

 det oplyste - herunder at afdøde havde deltaget i udstillinger, modtaget  

 legater samt, omend i begrænset omfang, havde solgt malerier - fandt  

 Landsskatteretten, at afdøde måtte anses for erhvervsdrivende kunstner.
 Den påklagede ansættelse blev herefter stadfæstet.
 LV 1990, L 3.6.1.
