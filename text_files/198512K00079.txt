Nr LSF 79 Forslag til Lov om erstatning for skader ved LSD-behandling Fremsat af Alice Faber (SF) Agerschou (SF) Leif Hermann (SF) Ebba Strange  

 (SF) den 20. november 1985 § 1. Staten skal yde erstatning for psykisk og fysisk skade, som er forårsaget af behandlingen med LSD inden for det offentlige sundhedsvæsen.
Stk. 2. Erstatning ydes dog kun i det omfang, skaden er mere omfattende, end hvad der kunne påregnes som en følge af personens sygdom.
Stk. 3. For skade, som er eller kan være forårsaget af behandlingen med LSD, anses behandlingen for at være årsagen, medmindre det er overvejende sandsynligt, at skaden har anden årsag.
§ 2. Ansøgning om ydelse efter denne lov indsendes til sikringsstyrelsen, der varetager administrationen af loven.
Stk. 2. Forinden sikringsstyrelsen træffer afgørelse af spørgsmål vedrørende tilkendelse af ydelse efter § 4, skal sikringsstyrelsen give skadelidte samt andre vedkommende lejlighed til at gøre sig bekendt med de foreliggende oplysninger og til at udtale sig om sagen.
Stk. 3. Sikringsstyrelsens afgørelse kan indbringes for den sociale ankestyrelse.
§ 3. Det påhviler indenrigsministeren at orientere offentligheden om denne lov, bl.a. gennem dagspressen og andre medier.
Stk. 2. Det påhviler enhver læge samt enhver offentlig myndighed, som i sin virksomhed bliver bekendt med skader, som må antages at kunne give ret til ydelser efter loven, at gøre skadelidte opmærksom herpå samt i fornødent omfang bistå med ansøgning til sikringsstyrelsen.
§ 4. Erstatning efter § 1 ydes som et kapitalbeløb.
Erstatningens størrelse fastsættes afhængigt af skadens omfang og kan normalt ikke overstige 500.000 kr.
Stk. 2. Sikringsstyrelsen kan endvidere træffe afgørelse om, at bestemte former for sygebehandling, optræning samt hjælpemidler skal ydes vederlagsfrit.
Sikringsstyrelsen kan endvidere bestemme, at skadelidte kan modtage behandling på sygehuse i andre amtskommuner eller i udlandet.
 § 5. Loven træder i kraft 1. januar 1986.
Stk. 2. Loven finder anvendelse på skader, der er indtruffet ved en behandling med LSD, der er foretaget efter 1. januar 1960.
Stk. 3. Ansøgning om ydelser efter loven skal være sikringsstyrelsen i hænde inden 1. januar 1988.
BEMÆRKNINGER TIL LOVFORSLAGET Generelle bemærkninger Lovforslaget skal ses i forlængelse af det i folketingsåret 1984-85 fremsatte beslutningsforslag nr.
B 110, forslag til folketingsbeslutning om erstatningsydelser til patienter, der er kommet til skade ved LSD-behandling og LSD-forsøg (af Alice Faber (SF) m.fl.), se Folketingstidende 1984-85, forhandlingerne sp.
 6058 og 10314 og tillæg A sp. 3569.
Der henvises således tillige til de bemærkninger, der ledsager dette forslag.
Under kommunaludvalgets behandling af beslutningsforslaget modtog udvalget en redegørelse fra indenrigsministeren.
 Redegørelsen indeholdt:
Baggrunden for - historisk og lægeligt set - at LSD blev taget i anvendelse i patientbehandlingen.
Hvad henholdsvis forsøg og behandling er med en uddybning af dansk retstilstand og procedure herfor, henholdsvis på tidspunktet for LSD-behandlingen i 1960erne og i dag.
 LSD-behandlingens omfang og art i Danmark.
En beskrivelse af »LSD-sagens« behandling ved de forskellige offentlige myndigheder, herunder de særlige spørgsmål, som de respektive myndigheder har taget stilling til i sagen.
Forslagsstillerne finder imidlertid ikke, at indenrigsministeren med denne redegørelse på nogen måde har bragt nye momenter ind i sagen.
Forslagsstillerne har derfor fundet det nødvendigt at fremsætte et egentligt lovforslag om erstatning til patienter, der har fået skader på grund af behandling med LSD inden for det offentlige sundhedsvæsen.
Bemærkninger til lovforslagets enkelte bestemmelser Ad § 1 Efter denne bestemmelse er staten erstatningsansvarlig for såvel fysiske som psykiske skader, som er forårsaget af en behandling med LSD.
Ved psykiske skader forstås også belastninger, som ligger væsentligt ud over de ulemper, der normalt følger af lægelig behandling.
Dette indebærer, at den person, der ønsker erstatning på en eller anden måde ved fremlæggelse af journal, førelse af vidner eller efterfølgende behandling hos læge eller andre, skal sandsynliggøre, at den pågældende rent faktisk har været udsat for behandling med LSD.
Stk. 2 begrænser erstatningen, således at der kun ydes erstatning for den skade, der er forårsaget ved anvendelse af LSD, medens der ikke ydes erstatning for de skadevirkninger, der må tilskrives den grundlæggende psykiske sygdom.
I stk. 3 fastslås det, at der skal udbetales erstatning, medmindre staten repræsenteret ved sundhedsstyrelsen kan godtgøre, at det er overvejende sandsynligt, at skaden har en anden årsag end behandlingen med LSD.
Der foreligger med andre ord såkaldt omvendt bevisbyrde ved bedømmelsen af erstatningskravet efter stk. 1 og stk. 2.
Ad § 2 Bestemmelsen angiver den administrative placering af opgaven med fastlæggelse og udbetaling af erstatning samt tilsigter at give en vis retssikkerhed i form af indsigt i sagen tillige med klageadgang.
Ad § 3 Under 1. behandling af forslag til folketingsbeslutning om erstatningsydelse til patienter, der er kommet til skade ved LSD-behandling og LSD-forsøg, blev det fra flere sider fremhævet, at mange patienter ikke ønskede at blive mindet om den behandling, de havde været udsat for, samt den sygdomsperiode, behandlingen var iværksat på baggrund af.
Forslagsstillerne har derfor valgt at overlade det til de ramte personer selv at rette henvendelse til sikringsstyrelsen med henblik på udbetaling af erstatning.
Da forudsætningen herfor imidlertid er, at der informeres bredt om denne mulighed, således at de pågældende personer får en reel mulighed for at gøre sig bekendt med den, fastslås det, at indenrigsministeren særskilt skal orientere om denne lov, f.eks.
 gennem OBS-udsendelser.
Endvidere pålægges læger samt offentlige myndigheder herudover at gøre opmærksom på loven samt bistå med ansøgning til sikringsstyrelsen.
Ad § 4 Bestemmelsen fastsætter et maksimum for den erstatning, der normalt kan ydes.
Beløbet er fastsat til 500.000 kr., da det for denne gruppe personer ofte er svært at fastsætte tabet af erhvervsevne samt eventuelle varige meön.
I stk. 2 bestemmes det endvidere, at sikringsstyrelsen kan træffes bestemmelse om, at der vederlagsfrit skal ydes bestemte former for sygebehandling m.v., herunder psykologbehandling.
Bestemmelsen indeholder endvidere en hjemmel til, at skadelidte kan blive behandlet på sygehuse i andre amtskommuner eller i udlandet.
 Finansieringen heraf er en statsopgave.
Ad § 5 Loven får virkning for de skader, der er sket ved behandling med LSD efter 1960. Loven skal kun have virkning i 2 år.
