 Konkurrenceankenævnet har stadfæstet Konkurrencerådets afgørelse i  

 henhold til konkurrencelovens § 12, stk. 1, der pålagde de to salgskontorer i  

 teglværksbranchen, A/S Randers Tegl og A/S De Forenede Teglværker at ophæve  

 en række konkurrencebegrænsende vedtægtsmæssige bestemmelser.
 Salgskontorerne skal således ophæve de vedtægtsmæssige bestemmelser om  

 kvotering af medlemmernes salg, bestemmelserne om deltagernes fælles  

 prisfastsættelse samt bestemmelserne, der forpligter deltagerne i de to  

 salgskontorer til at afsætte hele deres produktion gennem salgskontoret.
År 1994, den 4. juli afsagde Konkurrenceankenævnet i sagen j.nr. 93-87.058  

 A/S Randers Tegl ctr.
Konkurrencerådet sålydende:
K E N D E L S E 1. Ved skrivelse af 15. december 1993 har A/S Randers Tegl klaget over en  

 af Konkurrencerådet den 24. november 1993 truffet afgørelse, hvorved rådet i  

 henhold til konkurrencelovens § 12 pålagde teglværksbranchens to  

 salgskontorer - A/S Randers Tegl og A/S De Forenede Teglværker - at ophæve  

 bestemmelserne om kvotering af medlemmernes salg, om det fælles prissystem  

 samt om medlemmernes salgspligt gennem de respektive salgskontorer.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Ved skrivelse af 7. februar 1994 har ankenævnet afslået at tillægge klagen  

 opsættende virkning.
 2.a Konkurrencerådets afgørelse af 24. november 1993 er sålydende:
 »Ved skrivelse af 25. juni 1993 blev selskabet orienteret om, at  

 Konkurrencerådets forretningsudvalg havde besluttet at give sekretariatet  

 bemyndigelse til i medfør af konkurrencelovens § 11 at indlede forhandlinger  

 med teglværksbranchens salgskontorer, herunder A/S Randers Tegl, med henblik  

 på en ophævelse af salgskontorernes konkurrencebegrænsende aktiviteter.
 Der har i denne anledning været ført en række forhandlinger med selskabet,  

 der har omfattet en ændring eller ophævelse af salgskontorets  

 konkurrencebegrænsende aftaler om kvotering af medlemmernes salg, og af den  

 samordnede praksis, der finder sted ved den fælles prisfastsættelse, samt  

 bestemmelserne, der forpligter deltagerne i salgskontoret til at afsætte hele  

 deres produktion gennem salgskontoret.
 Resultatet af de ovennævnte forhandlinger er blevet forelagt  

 Konkurrencerådet på dettes møde den 24. november 1993, hvor Rådet i henhold  

 til konkurrencelovens § 12 traf beslutning om at give salgskontorerne pålæg  

 om at ophæve de konkurrencebegrænsende bestemmelser om kvotering af  

 medlemmernes salg og om det fælles prissystem, samt at bestemmelserne om  

 medlemmernes salgspligt gennem salgskontoret ophæves.
Rådet lagde vægt på, at selskabet har en markedsandel på omkring 40% af  

 det indenlandske salg af teglværksprodukter, og at det herigennem har  

 mulighed for at udøve en dominerende indflydelse på det danske marked for  

 produktion og salg af teglværksprodukter.
Denne dominerende position på det  

 danske teglstensmarked er af selskabet yderligere blevet styrket gennem de  

 konkurrencebegrænsende aftaler, der er indgået mellem deltagerne i  

 salgskontoret, A/S Randers Tegl, om oprettelse af et fælles salgskontor,  

 hvorigennem deltagerne er forpligtede til at afsætte hele deres produktion,  

 om kvotering af medlemmernes salg og om fælles salgspriser på baggrund af en  

 samordnet praksis vedrørende prisfastsættelsen, hvilket har medført, at der  

 på det danske teglstensmarked er etableret en stærk begrænsning af  

 konkurrencen mellem de teglværker, der er medlem af samme salgskontor.
 Konkurrencerådet har omkring de tre hovedpunkter særligt fremhævet, at  

 medlemmernes salgspligt på afgørende vis sikrer kontrollen med, at deltagerne  

 overholder de aftalte priser og de fastsatte kvoter, hvilket er medvirkende  

 til at befæste det indgåede kartelsamarbejde.
 Kvotebestemmelserne, således som de praktiseres i A/S Randers Tegl, vil  

 uanset den opblødning, som selskabets forslag ville indebære, fortsat  

 begrænse de enkelte virksomheders handlefrihed med hensyn til at bestemme  

 produktionens størrelse, idet denne reguleres af kvoterne, hvorved  

 konkurrencen mellem deltagerne er sat ud af kraft.
 Aftaledeltagernes samordnede praksis i forbindelse med salgskontorets  

 prisfastsættelse medfører en uniformering af priserne, i hvert fald på  

 standardprodukterne, og dermed en ophævelse af priskonkurrencen mellem  

 salgskontorets medlemmer, hvortil kommer, at selskabets  

 prisfastsættelsespraksis vil kunne udøve den skadelige virkning på priserne,  

 at disse fastsættes på et niveau, som giver de mindre effektive virksomheder  

 omkostningsdækning og en vis positiv indtjening samtidig med, at de mere  

 effektive virksomheder bliver overkompenseret indtjeningsmæssigt.  . .  

 . ».
2.b Konkurrencerådet traf samme dag tilsvarende afgørelse over for A/S De  

 forenede Teglværker.
Også denne afgørelse er påklaget til ankenævnet, der  

 afgør denne klagesag (j.nr. 93-88.632) samtidig med nærværende sag.
3. Klagerens argumentation 3.a Klageren har anført, at navnlig ophævelse af medlemmernes salgspligt  

 og det fælles prissystem vil være direkte ødelæggende for salgskontorets  

 virke.
Konkurrencerådets beskrivelse af konkurrencesituationen på  

 tegltagstensmarkedet er i øvrigt ikke helt korrekt.
Ud over de angivne  

 udbydere er der 2 mere, nemlig Petersen Tegl, Egernsund, og Ydby Teglværk,  

 Hurup.
I området vest for Storebælt kæmper 6 udbydere om de enkelte ordrer.
I et  

 begrænset område med et så begrænset forbrug er der simpelthen ikke behov for  

 yderligere udbydere.
Under alle omstændigheder må det konstateres, at de 6  

 udbyderes indbyrdes konkurrence er knivskarp.
De 6 udbydere er en uhomogen masse, der spænder lige fra en svensk  

 verdensomfattende byggekoncern til et mindre fritstående teglværk.
Den hårde  

 konkurrence, som dette medfører, har bevirket, at prisniveauet for mursten i  

 Danmark er væsentligt under prisen i vore nabolande.
Den svenske koncern Euroc ønsker øjensynligt at opbygge en betydelig  

 teglvirksomhed i Danmark.
I en opbygningsfase kan Euroc se bort fra normale  

 forretningsmæssige principper om, at erhvervsaktiviteter tilstræber at skabe  

 et positivt resultat, hvilket tydeligt kan mærkes på prissituationen.
Dette  

 ville kunne dokumenteres ved at udfærdige en beregning af  

 gennemsnitsprisernes udvikling for nye ordrer inden for de seneste 6 måneder.
3.b Salgskontoret varetager distribution, salg og markedsføring for en  

 række producenter.
Disse anvender således ressourcer på fælles  

 markedsbearbejdning m.m.
Et fælles salgsselskab kan naturligvis ikke  

 acceptere at møde konkurrence fra de producenter, hvis markedsbearbejdning  

 man er sat til at varetage.
Producenter, der selv ønsker at have mulighed for  

 markedsføring og salg, hører ikke hjemme i et salgskontor.
Ophævelsen af  

 salgspligten vil skabe kaotiske forhold, og det vil ikke være muligt at drive  

 salgskontoret i den form, som det sker i dag.
3.c Priserne er i virkeligheden markedsbestemte.
Med hensyn til  

 standardfacadestenene er det rigtigt, at producenterne ligger på samme  

 niveau, nemlig det niveau, som følger af den mest rationelle og økonomiske  

 produktion.
Ingen producenter ønsker at placere sig over dette niveau,  

 eftersom dette ville medføre et mindre salg af den pågældende vare.
 Klageren forhindrer på ingen måde de enkelte producenter i at forlange en  

 merpris for standardvarer - det er markedssituationen, der gør, at det er  

 praktisk uigennemførligt.
Selv om produktionsomkostningerne rent faktisk er højere hos de mindre  

 producenter, ønsker disse ikke at hæve prisen på standardprodukter fra det  

 prisniveau, der er angivet af den mest rationelle og økonomiske produktion.  

 Årsagen hertil er selvfølgelig, at en forhøjelse af standardprisen vil  

 medføre et væsentligt dårligere resultat for den enkelte.
De mindre  

 producenter søger at kompensere for de lidt højere produktomkostninger ved at  

 foretage produktudvikling, således at så stor en del af produktionen som  

 muligt kan afsættes som specialprodukter.
Derved opnås en højere  

 gennemsnitspris.
 Prisfastsættelsen af specialprodukterne, der oftest ikke er  

 sammenlignelige, foretages af den enkelte producent - dog i samarbejde med  

 klageren, idet der skal tages højde for, hvilken pris der kan opnås på  

 markedet.
Klageren har aldrig pålagt producenterne ens priser.
For sammenlignelige  

 standardvarer har der været stort set ens priser, hvilket skyldes de mindre  

 producenters frygt for at miste omsætning, såfremt man fjernede sig fra det  

 prisniveau, der er angivet af den største og mest rationelle produktion af  

 standardvarer.
I teorien er der fri prisdannelse inden for salgskontoret: men  

 i praksis er der ens pris på standardvarer.
 3.d Hvad angår kvoteringsbestemmelserne har klageren tidligere givet  

 tilsagn om at foretage vidtgående ændringer. Ændringer i  

 kvoteringsbestemmelserne kan gennemføres uden at fjerne grundlaget for at  

 drive salgskontor.
 Det vil sige, at klageren kan acceptere en ophævelse af  

 kvoteringsbestemmelserne - blot bør det af praktiske hensyn ske gradvist over  

 en periode på eksempelvis et til halvandet år.
4. Konkurrencerådets argumentation 4.a Rådet har anført, at samarbejdet i salgskontoret mellem 8 teglværker  

 om fælles salg og markedsføring indebærer, at salgskontoret opnår en  

 dominerende stilling på markedet for produktion af teglværksprodukter i  

 Danmark, idet klageren har en markedsandel på ca. 40%. Det aftalte  

 salgssamarbejde begrænser konkurrencen og er derfor omfattet af  

 bestemmelserne i konkurrenceloven, jf. særligt lovens § 11.
Udviklingen inden for markedet af teglværksprodukter har medført, at de to  

 tilbageværende salgskontorer igennem de sidste år har fået en betydeligt mere  

 dominerende stilling.
Den tilbagegang, der har været på dette område de  

 sidste 10-15 år, har reduceret antallet af teglværker ganske betragteligt:  

 men dette har i hovedsagen ramt værker uden for de to store salgskontorer.  

 Klageren har trods nedgangen i salget af teglværksprodukter i perioden  

 væsentligt udvidet sin samlede kapacitet og har øget sin markedsandel fra ca.  

 25% i 1985 til ca. 40% i dag.
Inden for de seneste år har to af klagerens  

 medlemmer på Fyn ganske vist trukket sig ud af samarbejdet: men dette har  

 ikke i væsentlig grad påvirket selskabets samlede markedsandel.
Der findes i dag på markedet for produktion og salg af teglstensprodukter  

 foruden de to salgskontorer A/S Randers Tegl og A/S De Forenede Teglværker,  

 der stort set har de samme priser, to større udbydere af mursten i Jylland,  

 nemlig Lundgaard Teglværk A/S og de to værker, der ejes af den svenske  

 byggekoncern Euroc: Sønderskov Teglværk og Nørre-Uttrup Teglværk.
Herudover  

 er der A/S Dan Tegl Tag i Ålborg, der udelukkende producerer tegltagsten, og  

 A/S Wewers Teglværker på Sjælland, der dog gennem en større aktiepost har  

 finansiel tilknytning til A/S Randers Tegl.
De tilbageværende selvstændige  

 teglværker er kun i yderst begrænset omfang direkte konkurrenter til de to  

 salgskontorer på det danske marked, fordi deres produktion enten er yderst  

 specialiseret, eller fordi de hovedsagelig baserer deres omsætning på  

 eksport.
Dette gælder også de af klageren nævnte yderligere to producenter.  

 Ligeledes er det tvivlsomt, hvilken betydning det vil få på hjemmemarkedet,  

 at den svenske byggekoncern Euroc har opkøbt to danske teglværker, idet dette  

 først vil kunne ses, såfremt selskabet satser på afsætning i større omfang  

 til det danske marked.
I de sidste år har det ene teglværk, Sønderskov  

 Teglværk A/S, anvendt hovedparten af værkets produktion til eksport.
 4.b Bestemmelserne om, at klagerens medlemmer skal afsætte hele deres  

 produktion gennem salgskontoret, muliggør en løbende kontrol med, at de  

 aftalte priser og de fastlagte kvoter rent faktisk overholdes, hvilket  

 styrker det indgåede kartelsamarbejde og derfor også salgskontorernes  

 konkurrencebegrænsende virke inden for teglværksbranchen.
Tidligere var der adskillige salgskontorer, og disse mødte en betydelig  

 konkurrence fra en række fritstående værker.
Dengang var det ikke nødvendigt  

 at skride ind over for bestemmelsen om salgspligt.
Nu er der imidlertid kun 2  

 salgskontorer tilbage, og disse har i vidt omfang indrettet deres priser  

 efter hinanden.
 Deltagelsen i salgskontoret vil i vidt omfang kunne sikres på anden måde  

 end ved at pålægge medlemmerne forpligtelse til at afsætte hele deres  

 produktion gennem salgskontoret.
4.c Det fælles prissystem medfører en uniformering af priserne - og dermed  

 reelt også en ophævelse af priskonkurrencen mellem klagerens medlemmer.
Dette  

 gælder, uanset om priserne fastsættes efter de laveste producentpriser og  

 under hensyntagen til den aktuelle markedssituation.
 Samordningen af priserne vil have skadelige virkninger, idet der vil kunne  

 opretholdes et prisniveau, som give de mindre effektive virksomheder  

 omkostningsdækning og en vis positiv indtjening samtidig med, at de mere  

 effektive virksomheder bliver overkompenseret indtjeningsmæssigt.
 Konkurrencerådet kræver ikke, at de enkelte producenter skal kalkulere  

 deres priser på en bestemt måde, men derimod, at producenterne frit skal  

 kunne fastsætte det prisniveau, som de finder ønskeligt.
4.d Bestemmelserne om kvotering af salget indebærer, at klagerens  

 medlemmer ikke frit kan bestemme størrelsen af deres produktion, idet  

 klageren vil fordele de indkomne ordrer efter de aftalte kvoter.
Herved  

 sættes den indbyrdes konkurrence om køberne mellem klagerens medlemmer ud af  

 kraft.
I og med at der ikke findes bestemmelser om automatisk regulering af  

 kvoterne, fastlåses konkurrencesituationen yderligere.
Under § 11-forhandlingerne har klageren foreslået, at en tredjedel af  

 salget ikke længere skal være undergivet kvotesystemet.
En sådan ændring vil  

 ikke have nogen væsentlig indflydelse på den eksisterende  

 virksomhedsstruktur.
Ineffektive virksomheder vil således opnå samme  

 beskyttelse som i dag.
5. Ankenævnets bemærkninger Af de grunde, der er anført i Konkurrencerådets afgørelse, tiltræder  

 ankenævnet, at der i konkurrencelovens § 12 er den fornødne hjemmel til at  

 meddele klageren pålæg som sket om ophævelse af konkurrencebegrænsende  

 aftaler.
Ankenævnet stadfæster derfor rådets afgørelse.
 Konkurrencerådets afgørelse af 24. november 1993 stadfæstes.
 (* 1) Konkurrencerådet:
