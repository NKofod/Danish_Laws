Cirkulæreskrivelse om meddelelse om  

 medregning af forsikrings- og beskæftigelsesperioder tilbagelagt  

 på Færøerne.
Optagelse i en arbejdsløshedskasse for  

 lønmodtagere Kommentar m.v.:
 Beskæftigelses- og forsikringsperioder tilbagelagt  

 som lønmodtager på Færøerne kan medregnes til  

 opfyldelse af arbejdsløshedsforsikringslovens § 53, selv om  

 beskæftigelsen efter dansk lovgivning betragtes som udøvelse af  

 selvstændig erhvervsvirksomhed.
En person var under sin seneste beskæftigelse ansat  

 som bogholder i en i selskabsform drevet virksomhed på  

 Færøerne, hvor han ejede 10 % samt var medlem af bestyrelsen,  

 mens en broder og svigerinde ejede henholdsvis 80 % og 10 % af aktierne i  

 selskabet.
Pågældende havde siden den 15. februar 1992  

 været omfattet af det færøske  

 arbejdsløshedsforsikringssystem som lønmodtager og havde siden  

 den 1. december 1992 modtaget dagpenge derfra.
 Pågældende anmodede den 25. april 1994 om at  

 blive overflyttet til en dansk lønmodtagerkasse, men blev nægtet  

 optagelse i kassen, da pågældende efter dansk lovgivning  

 måtte betragtes som selvstændig erhvervsdrivende.
Direktoratet henviste i sin afgørelse til Aftale  

 mellem Arbejdsministeriet og Færøernes Landsstyre om  

 koordination af arbejdsløshedsforsikring af 26. oktober 1993, hvor  

 aftalens § 1, indeholder det almindelige forbud mod dobbeltforsikring,  

 hvilket gælder såvel lønmodtagere som selvstændige  

 erhvervsdrivende.
Aftalen i øvrigt tager alene sigte på  

 koordination af arbejdsløshedsforsikringen for  

 lønmodtagere.
Direktoratet traf afgørelse om, at  

 pågældende ikke kunne medregne forsikrings- og  

 beskæftigelsesperioder fra Færøerne.
Direktoratet fandt  

 således, at medregning af forsikrings- og beskæftigelsesperioder  

 på Færøerne er betinget af, at perioderne vil kunne  

 medregnes efter de danske regler.
Det vil sige, at  

 sammenlægningsprincippet kun omfatter personer, der efter de danske  

 regler er lønmodtagere, og forsikrings- og  

 beskæftigelsesperioder på Færøerne skal kunne  

 anerkendes som lønmodtagerperioder efter de danske regler.
 Under henvisning til at pågældende efter  

 reglerne i § 3, i direktoratets bekendtgørelse nr. 1154 af 23.  

 december 1993 om optagelse i en arbejdsløshedskasse for  

 selvstændige erhvervsdrivende måtte anses for at have  

 udøvet selvstændig erhvervsvirksomhed, traf direktoratet  

 endvidere afgørelse om, at pågældende hverken kunne  

 optages i en arbejdsløshedskasse for lønmodtagere eller for  

 selvstændige erhvervsdrivende.
Arbejdsmarkedets Ankenævn traf derimod  

 afgørelse om, at man efter omstændighederne ikke fandt  

 tilstrækkeligt grundlag for at nægte optagelse i en  

 arbejdsløshedskasse for lønmodtagere.
Nævnet lagde herved  

 til grund, at pågældende efter de færøske regler  

 havde været lønmodtager, og at han siden 15. februar 1992 havde  

 været omfattet af den færøske  

 arbejdsløshedsforsikring som lønmodtager.
 Ankenævnet lagde vægt på, at det ikke  

 fremgår af direktoratets bekendtgørelse nr. 1156 af 23. december  

 1993, at det er en betingelse for medregning af forsikrings- og  

 beskæftigelsesperioder tilbagelagt på Færøerne, at  

 disse også efter de danske regler betragtes som  

 lønmodtagerperioder.
 Nævnet lagde endvidere vægt på, at dette  

 heller ikke fremgår klart af den indgåede Aftale mellem  

 Arbejdsministeriet og Færøernes Landsstyre om koordination af  

 arbejdsløshedsforsikring.
 Nævnet fandt derfor, at personen ved sin flytning  

 havde en berettiget forventning om, at han kunne overflyttes til en dansk  

 lønmodtagerkasse, således at dokumenterede forsikrings- og  

 beskæftigelsesperioder på Færøerne kunne medregnes  

 til opfyldelse af arbejdsløshedsforsikringslovens § 53.
 Da sagen alene vedrørte spørgsmålet om  

 medregning af forsikrings- og beskæftigelsesperioder, blev der ikke i  

 afgørelsen taget stilling til medlemmets dagpengeret.
