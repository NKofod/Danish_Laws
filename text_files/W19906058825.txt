 Et medlem var berettiget til dagpenge i henhold til  

 arbejdsløshedsforsikringslovens § 55, stk. 3, efter en ufrivillig afbrydelse  

 af et påbegyndt arbejdstilbud.
 Et medlem blev den 8. februar 1988 overflyttet til Arbejdsløshedskassen  

 for Selvstændige Erhvervsdrivende, fordi der var givet bevilling til  

 iværksætterydelse indtil den 14. juni 1989, d.v.s. at medlemmets falddato  

 efter § 55 var den 14. juni 1988.
 Den 12. maj 1989 meldte medlemmet sig ledig, d.v.s. før udløbet af  

 bevillingen, men efter udløbet af falddatoen.
 Medlemmet blev herefter indberettet til jobtilbud og modtog dagpenge  

 indtil jobtilbuddet startede den 1. november 1989. For at medlemmet kunne  

 modtage dagpenge i denne periode (jf. § 55, stk. 3) indsatte  

 Arbejdsløshedskassen for Selvstændige Erhvervsdrivende en fiktiv falddato for  

 medlemmet, nemlig den 31. december 1989.
Medlemmet startede den 1. november 1989 sit jobtilbud, men blev opsagt til  

 fratræden den 31. januar 1990 på grund af arbejdsgiverens økonomiske  

 vanskeligheder.
Samtidig var medlemmet pr. 1. november 1989 blevet  

 overflyttet til Funktionærernes og Servicefagenes Arbejdsløshedskasse.
 Medlemmet havde haft 456 arbejdstimer i jobtilbuddet og var herefter  

 berettiget til supplerende jobtilbud.
 Den 9. marts 1990 fik medlemmet oplyst fra arbejdsformidlingen, at hun  

 kunne starte supplerende jobtilbud den 13. marts 1990.
 Medlemmet søgte arbejdsløshedskassen om dagpenge for tiden efter  

 ledigmeldelsen den 31. januar 1990.
 Arbejdsløshedskassen oplyste, at medlemmet ikke var berettiget til  

 dagpenge, idet betingelsen i § 55 ikke var opfyldt.
 Medlemmet havde mistet retten til dagpenge den 14. juni 1988, og hun havde  

 inden for de sidste 18 måneder kun været beskæftiget som lønmodtager i 456  

 timer.
Medlemmet klagede over afgørelsen, idet hun følte sig voldsomt uretfærdigt  

 behandlet.
Medlemmet var blevet misinformeret af både arbejdsformidlingen og  

 forbundet.
Arbejdsformidlingen havde dels oplyst hende om, at hendes falddato  

 var den 31. december 1989, dels om, at hvis arbejdsgiveren ikke kunne  

 overholde sine forpligtelser, var hun berettiget til et kommunalt jobtilbud.  

 Hun ville således ikke lide noget økonomisk tab.
Hverken arbejdsformidlingen  

 eller arbejdsløshedskassen havde tilsyneladende informeret medlemmet om,  

 hvilken uheldig situation hun kunne risikere at havne i.
 Direktoratet meddelte, at ved ledigmeldelsen den 31. januar 1990 opfyldte  

 medlemmet ikke arbejdskravet i arbejdsløshedsforsikringslovens § 55, stk. 4,  

 hvorfor medlemmet ikke var dagpengeberettiget ved ledigmeldelsen.
 Medlemmet anførte i sin klage til ankenævnet, at hun manglede en  

 begrundelse/forklaring på den afgørelse, der nu var truffet af direktoratet.
 Desuden stillede hun følgende spørgsmål til afgørelsen:
1) Nøjagtig hvor, hvornår eller i forhold til hvem eller hvad, havde hun  

 begået den fejl, der indtil videre havde kostet hende og hendes familie et  

 tab svarende til godt 5 ugers løn? 2) Medlemmet var meget interesseret i at få en fyldestgørende forklaring  

 på, hvem der bar ansvaret for den fejl, der her forelå.
Helst en seriøs  

 forklaring! 3) Medlemmet havde en meget klar fornemmelse af, at hun i øjeblikket  

 »blev straffet« for at have udvist initiativ til selv at komme i  

 job.
Hvorfor blev hun det? (Hun kunne da godt se, at det ville have været  

 nemmere bare at ligge hjemme på sofaen, indtil arbejdsformidlingen ringede  

 hende op og tilbød hende et jobtilbud.
Iøvrigt ville hun så ydermere have  

 sparet sig selv for alt dette mas og skriverier).
 Ankenævnet fandt, at der ville kunne udbetales dagpenge til medlemmet i  

 perioden fra den 31. januar 1990, og indtil hun startede på supplerende  

 arbejdstilbud den 13. marts 1990, i medfør af arbejdsløshedsforsikringslovens  

 § 55, stk. 3.
 Ankenævnet lagde vægt på, at arbejdstilbudet ophørte på grund af  

 arbejdsgivers konkurs og derfor ikke kunne tilregnes medlemmet.
 Endvidere lagde ankenævnet vægt på, at hensynet bag reglen i § 55, stk. 3,  

 har været at sikre retten til dagpenge for medlemmer, som venter på et  

 arbejdstilbud, og som i venteperioden ikke er dagpengeberettigede, fordi  

 26-ugersreglen ikke længere er opfyldt.
 Ankenævnet ændrede således Direktoratet for Arbejdsløshedsforsikringens  

 afgørelse.
