 Departementet fandt det tvivlsomt, om arveafgiftslovens § 5 a) og  

 loven iøvrigt indeholdt hjemmel til at opkræve afgift af godtgørelse fra  

 EF-direktoratet for definitivt ophør med mælkeproduktion.
En gårdejer havde indgået kontrakt med EF-direktoratet om ydelse af  

 godtgørelse for definitivt ophør med mælkeproduktion.
Ved kontrakten  

 forpligtede gårdejeren sig til for altid at ophøre med mælkeproduktion.
I  

 stedet modtog han en ophørspræmie, der skulle udbetales i lige store rater i  

 7 på hinanden følgende år.
Gårdejeren var indkomstskattepligtig af  

 rateandelene, efterhånden som de forfaldt til udbetaling.
 Gårdejeren afgik ved døden, inden alle raterne var udbetalt.
Efter reglerne for udbetaling af raterne kunne gårdejerens arvinger  

 indtræde i kontrakten for så vidt angik de resterende rater.
Arvingerne  

 forpligtede sig hermed til ikke at producere mælk fremover.
Afdødes dødsbo  

 kunne ikke indtræde i ordningen, hvorfor kontrakten ville bortfalde, hvis  

 afdøde ikke efterlod sig arvinger, eller såfremt arvingerne ikke ville  

 indtræde i ordningen.
Arvinger, der måtte indtræde i kontrakten, ville blive  

 indkomstskattepligtige af rateandelene, efterhånden som de forfaldt til  

 udbetaling.
 Departementet fik forelagt det spørgsmål, om gårdejerens arvinger skulle  

 betale arveafgift af værdien af de rater, de ville få udbetalt ved at  

 indtræde i kontrakten.
 Departementet udtalte, at det omhandlede kontraktsforhold er af en sådan  

 karakter, at det ud fra en samlet bedømmelse af indholdet af  

 arveafgiftslovens § 5 a) er tvivlsomt, om denne bestemmelse og  

 arveafgiftsloven i øvrigt indeholder hjemmel til at opkræve arveafgift af  

 værdien af kontrakterne.
