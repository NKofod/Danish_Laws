Ved lov nr. 593 af 29. november 1978 er der gennemført ændringer i § 27C i lov om påligningen af indkomst- og formueskat til staten af 14. februar 1979.
Ændringerne har virkning fra og med indkomståret 1978. I det følgende redegøres for disse ændringer.
1. Reglerne i ligningslovens § 27C er nu udvidet til  

 også at omfatte tilskud, som ydes af fællesmarkedet og den danske stat til strukturforanstaltninger inden for konsumfiskeindustrien, jfr. lov nr. 124 af 29. marts 1978, således at disse tilskud kan medregnes ved opgørelsen af den skattepligtige indkomst inden for en 10-års periode.
2. Desuden har ændringsloven medført nogle  

 redaktionelle ændringer i ligningslovens § 27C som følge af ændringer i EF-forordningerne og landbrugslovgivningen.
 ad 1. Tilskud til konsumfiskeindustrien.
Efter de hidtil gældende regler i ligningslovens § 27C kan tilskud, der ydes i henhold til Rådsforordning nr. 17/64 EØF af 5. februar 1964 med senere ændringer, samt den støtte, der ydes af den danske stat efter loven om strukturprojekter inden for jordbruget, tages til indtægt over en 10-årig periode.
Med vedtagelsen af loven om tilskud til strukturforanstaltninger inden for konsumfiskeindustrien er der åbnet mulighed for, at der kan ydes denne erhvervsgren tilskud fra såvel den danske stat som fra den europæiske udviklings- og garantifond for landbruget (FEOGA-fonden), ligesom det siden 1973 har været tilfældet med hensyn til strukturprojekter inden for jordbruget.
På denne baggrund er ligningslovens § 27C ændret således, at tilskuddene til konsumfiskeindustrien i skattemæssig henseende behandles på samme lempelige måde som tilskuddene til jordbruget, således at de kan tages til indtægt over en 10-års periode.
Vedrørende de nærmere regler i ligningslovens § 27C kan der i det hele henvises til punkt 3 i skattedepartementets cirkulære nr. 105 af 26. maj 1977 om ændringer i ligningsloven.
