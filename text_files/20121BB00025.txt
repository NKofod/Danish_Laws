Fremsat den 14. november 2012 af Jacob Jensen (V) og Mike Legarth (KF) Forslag til folketingsbeslutning om oplysninger i udbudsmateriale ved offentlige udbud Folketinget opfordrer regeringen til at udfærdige lovgivning, som indfører bindende retningslinjer for kommunernes, regionernes og statens tildelingskriterier for opgaver i offentlige udbud, således at disse offentlige instanser forpligtes til at tildele opgaven efter de valgte tildelingskriterier også i de tilfælde, hvor den offentlige instans selv afgiver et kontrolbud.
Bemærkninger til forslaget Konkurrenceudsættelse af offentlige opgaver er en afgørende metode til at sikre, at vi får den bedste og billigste løsning, når offentlige opgaver skal udføres.
Konkurrencen betyder, at eksisterende leverandører (offentlige eller private) bliver nødt til at gennemgå deres arbejdsmetoder og organisering m.v., da opgaveløsning og pris vil blive målt op imod alternative leverandørers tilbud.
Derved bliver opgaveløsningen optimeret til gavn for modtageren af servicen, og udbyderen får mest muligt for skatteborgernes penge.
Det skal undgås, at usikkerhed omkring, hvordan tilbuddet vil blive vurderet i forhold til alternative tilbud, herunder fra eksisterende leverandører, betyder, at potentielle tilbudsgivere evt. helt afholder sig fra at afgive et tilbud.
Der er set eksempler på, at tilbud, som åbenlyst har været de billigste, er blevet fravalgt, til trods for at den tilbudte kvalitet umiddelbart var sammenlignelig med et dyrere tilbud eller endda var bedre.
Der har ligeledes været eksempler, hvor kriterier, som har indgået i udbudsmaterialet, alligevel ikke er blevet fulgt ved udvælgelsen af det vindende tilbud.
Det er derfor vigtigt, at der skabes klarhed over, efter hvilke kriterier en kommune, region eller staten bedømmer indkomne tilbud.
Disse kriterier skal fastlægges tydeligt i udbudsmaterialet, ligesom prioriteringen mellem forskellige kriterier skal fremgå, hvor dette er relevant.
Har kommunen, regionen eller staten f.eks. angivet i udbudsmaterialet, at leverandøren vælges på baggrund af hovedkriteriet »økonomisk mest fordelagtige«, skal kommunen, regionen eller staten også være forpligtet til at følge dette hovedkriterie ved valg mellem de indkomne tilbud.
Derved bliver det sikret, at alle potentielle tilbudsgivere på forhånd kan se »spillereglerne« for konkurrencen.
Samtidig skal det sikre, at kriterierne i udbuddet og prioriteringen mellem disse klart forpligter den offentlige myndighed ved valget af leverandør til opgaven.
Skriftlig fremsættelse Jacob Jensen: (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oplysninger i udbudsmateriale ved offentlige udbud.
(Beslutningsforslag nr.
B 25) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
