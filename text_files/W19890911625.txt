Ankestyrelsens principafgørelse T-1-89 om ansøgningstidspunkt - lønmodtager - delpension - arbejdstidsnedsættelse Resume:
 En ansøger blev på grund af alder afskediget fra forsvaret i april 1987. Fra den 1. maj 1987 fik han arbejde i et privat firma og nedsatte sin ugentlige arbejdstid fra 39 timer til 20 timer. 8 måneder senere søgte pågældende delpension uden at nedsætte sin arbejdstid yderligere.
Ankestyrelsen fandt, at ansøgeren ikke havde nedsat den gennemsnitlige ugentlige arbejdstid ved overgang til delpension med mindst 1/4 af den gennemsnitlige ugentlige arbejdstid under de sidste 9 måneders arbejde før overgangen.
Han var derfor ikke berettiget til delpension.
 Kassation:
Principafgørelsen har ikke længere vejledningsværdi Kassationsdato:
31-05-2009 Love:
Lov om delpension - lovbekendtgørelse nr. 226 af 5. april 1991 - § 3 og § 6 Sagsfremstilling:
 M blev på grund af alder afskediget fra forsvaret i april 1987. Fra den 1. maj 1987 fik han arbejde i et privat firma, hvorved han nedsatte sin ugentlige arbejdstid fra 39 timer til 20 timer.
 I januar 1988 ansøgte M om delpension.
I et bilag til ansøgningen anførte M, at han i april 1987 henvendte sig til socialforvaltningen for at undersøge muligheden for at få delpension.
Han havde fået at vide, at dette ikke kunne lade sig gøre, fordi han var blevet afskediget og ikke var fortsat i samme stilling.
 Han var imidlertid af en tidligere kollega blevet gjort bekendt med, at han ikke af den nævnte grund var afskåret fra at opnå delpension og havde derfor straks indgivet ansøgning.
 Socialforvaltningen meddelte afslag på delpension med den begrundelse, at M efter delpensionslovens § 6 tidligst ville være berettiget til delpension fra den 1. februar 1988 men ikke opfyldte kravet i lovens § 3 om nedsættelse af den gennemsnitlige ugentlige arbejdstid med mindst 1/4 af den gennemsnitlige ugentlige arbejdstid under de sidste 9 måneders arbejde før overgangen.
 Socialforvaltningen kunne ikke lægge vægt på M's forklaring om henvendelsen i april 1987, da en nøje undersøgelse havde vist, at ingen kunne huske henvendelsen, hvorom der heller ikke var noteret noget.
 M klagede over afgørelsen og henviste særligt til, at han i april 1987 havde henvendt sig til socialforvaltningen, hvor han havde fået at vide, at han ikke var berettiget til delpension.
 Lovgrundlag: Delpensionslovens § 3 og § 6.
 Afgørelse:
 Ankestyrelsen finder, at M ikke opfylder betingelserne i § 3, stk. 1, i lov om delpension, hvorefter den gennemsnitlige ugentlige arbejdstid ved overgang til delpension skal nedsættes med mindst 1/4 af den gennemsnitlige ugentlige arbejdstid under de sidste 9 måneders arbejde før overgangen.
 Ankestyrelsen finder endvidere at kunne lægge kommunens oplysninger vedrørende henvendelsen i april 1987 om delpension til grund for afgørelsen.
 Ankestyrelsen tiltræder således den afgørelse, der er truffet af socialforvaltningen.
 Det tilføjes, at den endelige afgørelse af spørgsmålet om M's eventuelle henvendelse i april 1987 til kommunen om ret til delpension henhører under domstolene.
