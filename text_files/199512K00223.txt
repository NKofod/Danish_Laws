Nr LSF 223 Forslag til Lov om indberetningspligt for finansielle rådgivere og visse  

 bestyrelsesmedlemmer Fremsat af Frank Aaen (EL) Søren Søndergaard (EL) den 21. marts 1996 § 1. Loven gælder for:
1) fysiske personer eller virksomheder, der yder rådgivning vedrørende  

 formueforvaltning, kapitalstruktur, sammenslutning og opkøb af virksomheder  

 og dermed beslægtede spørgsmål, 2) advokater, revisorer og lign., der er medlemmer af en bestyrelse i et  

 aktieselskab, anpartsselskab, en virksomhed omfattet af lov om  

 erhvervsdrivende virksomheder eller lov om erhvervsdrivende fonde samt  

 filialer af tilsvarende udenlandske virksomheder.
 Stk. 2. Har en advokat eller en revisor deponeret beskikkelsen,  

 jf. retsplejelovens § 141 og lov om statsautoriserede revisorer § 10, stk. 5,  

 eller har en revisor slettet registreringen som sådan, jf. lov om  

 registrerede revisorer § 6 a, stk. 5, er loven gældende for disse i 7 år  

 herefter.
§ 2. Har en af de i § 1, stk. 1, nævnte en viden eller formodning  

 om, at en virksomhed ved beslutninger om overførsel, erhvervelse, besiddelse  

 eller anden anvendelse af virksomhedens finansielle midler vil udføre eller  

 har udført en handling, der er ulovlig, eller der må antages at være åbenbar  

 tvivl om lovligheden af, skal vedkommende give indberetning til den  

 ansvarlige myndighed herom.
Indberetningen skal indeholde alle oplysninger om  

 den pågældende handlings art og karakter, som de indberetningspligtige har  

 kendskab til.
 § 3. De i § 1, stk. 1, nævnte er forpligtet til at hemmeligholde,  

 at der er givet indberetning til myndigheden.
Stk. 2. Oplysninger, der i god tro gives til myndigheden i medfør  

 af § 2, anses ikke som et brud på den tavshedspligt, der er fastsat i  

 lovgivning eller i medfør af lov eller i henhold til kontrakt.
Videregivelse  

 af sådanne oplysninger påfører ikke nogen form for ansvar for de i § 1, stk.  

 1, nævnte.
 § 4. Overtrædelse af § 2 straffes med bøde.
 Stk. 2. For overtrædelser, der begås af selskaber, foreninger,  

 selvejende institutioner, fonde eller lignende, kan der pålægges den  

 juridiske person som sådan bødeansvar.
 § 5. Loven træder i kraft 1. juli 1996.
 § 6. Loven gælder ikke for Færøerne og Grønland, men kan sættes i  

 kraft ved kgl. anordning med de afvigelser, som landsdelenes særlige forhold  

 tilsiger.
Bemærkninger til lovforslaget Almindelige bemærkninger Selskabstømmersagerne gav anledning til, at Folketinget fik gennemført en  

 lovgivning, der helt eller delvis har lukket af for skatteundragelser gennem  

 køb og salg af underskuds- og overskudsselskaber.
Erfaringerne viser dog, at  

 for hver gang Folketinget får lukket et hul i lovgivningen, er der rådgivere,  

 der finder nye metoder til at hjælpe klienterne med at anvende både  

 selskabslovgivningen og skattelovgivningen til at undgå at betale skat.
I dag er de rådgivere, der benyttes af virksomhederne, mere eller mindre  

 presset til - i konkurrencens navn og på baggrund af gældende regler - at  

 hjælpe med at finde tvivlsomme metoder til at udnytte lovgivningen.
Mange  

 rådgivere har da også begrundet deres medvirken til selskabstømning med, at  

 de ellers ville miste klienterne, fordi kravene til god rådgivning indebærer  

 rådgivning om udnyttelse af lovgivningens bestemmelser, uanset det er  

 tydeligt, at reglerne herved udnyttes på en måde, der ikke har været  

 tilsigtet fra lovgivningsmagten, men hvor målet alene er at omgå de gældende  

 bestemmelser, så den enkelte virksomhed opnår økonomisk vinding på bekostning  

 af samfundet i øvrigt.
 Rådgiverne, der inddrages enten som egentlige rådgivere eller i kraft af  

 deres rolle som ekspertvalgte bestyrelsesmedlemmer, har som hovedregel -  

 eller burde have det - kendskab til sagens rette sammenhæng, men kan ikke  

 afvise at medvirke, da virksomhederne så blot vil finde en anden rådgiver  

 eller et andet bestyrelsesmedlem.
Forslagsstillerne finder derfor, at der er behov for en lovgivning, der  

 pålægger finansielle rådgivere og visse bestyrelsesmedlemmer at indberette  

 handlinger, der enten indebærer en direkte overtrædelse af lovgivningen eller  

 blot omgår reglerne og formålet med disse.
En sådan lovgivning vil først og  

 fremmest sikre, at der i tide gribes ind over for udnyttelse af de offentlige  

 kasser, således at myndighederne ikke må vente, til hullet i de offentlige  

 kasser er blevet mærkbart.
Derudover vil en sådan lovgivning højne moralen  

 blandt rådgiverne og bestyrelsesmedlemmerne og give disse et godt grundlag  

 for at stoppe uetisk rådgivning, hvorved alle de berørte vil få et bedre  

 fagligt omdømme.
Principperne i lovforslaget svarer til den gældende lov nr.  

 348 af 9. juni 1993 om forebyggende foranstaltninger mod hvidvaskning af  

 penge (L 10, folketingsåret 1992-93, Till.
A 307, FF 336, Till.
B 313, FF  

 3789, Till.
B 543, FF 4116, Till.
B 1387, FF 10008 og Till.
C 1213).
Bemærkninger til lovforslagets enkelte bestemmelser Til § 1 Det foreslås, at alle, der yder rådgivning vedrørende formueforvaltning,  

 kapitalstruktur, sammenslutning og opkøb af virksomheder og dermed beslægtede  

 spørgsmål, er omfattet af lovforslagets bestemmelser.
 Dette indebærer, at alle fysiske personer eller virksomheder - også  

 udenlandske - f.eks. pengeinstitutter, revisionsselskaber eller  

 advokatvirksomheder, der leverer ydelser af den nævnte art, er omfattet af  

 den forslåede bestemmelse i § 1, nr. 1.
Det foreslås endvidere i § 1, nr. 2, at alle advokater, revisorer eller  

 andre med tilsvarende uddannelser, der er medlemmer af en bestyrelse i en af  

 de nævnte virksomheder, skal være omfattet af lovforslaget.
Den foreslåede  

 bestemmelse supplerer allerede gældende ansvarsregler for  

 bestyrelsesmedlemmer.
Bestemmelsen sikrer, at bestyrelsesmedlemmer, der ofte  

 netop på baggrund af deres uddannelse bliver valgt som bestyrelsesmedlemmer,  

 fordi de i højere grad end andre kan give rådgivning om de i § 1, nr. 1,  

 nævnte forhold, igennem bestyrelsesarbejdet er omfattet af lovforslagets  

 bestemmelser.
 Da de gældende regler om revisorer foreskriver, at disse enten skal  

 deponere, for statsautoriserede revisorers vedkommende beskikkelsen som sådan  

 eller, for registrerede revisorers vedkommende slette registreringen, hvis de  

 deltager som bestyrelsesmedlemmer i en virksomhed, der driver anden  

 virksomhed end revisionsvirksomhed, foreslås det, at advokater eller  

 revisorer, der har deponeret beskikkelsen som sådan, samt revisorer, der har  

 slettet registreringen som sådan, er omfattet af lovforslagets bestemmelser i  

 7 år herefter.
Til § 2 Det foreslås, at der skal ske indberetning til den myndighed, hvorunder  

 den omhandlede lovgivning hører.
Indberetningerne skal således ske til de  

 myndigheder, der enten fører tilsyn med den omhandlede lovgivning eller  

 administrerer denne og f.eks. har hjemmel til at udstede vejledninger, udtale  

 sig om tvivlsspørgsmål m.v.
Indberetningen skal ske, når de i § 1 nævnte enten har en viden eller blot  

 en formodning om, at en virksomhed ved en beslutning om overførsel,  

 erhvervelse, besiddelse eller anden anvendelse af de finansielle midler vil  

 udføre eller har udført handlinger, der enten er ulovlige, eller der må  

 antages at være åbenbar tvivl om lovligheden af.
Der vil således være  

 indberetningspligt, når den pågældende lovs formål eller motiver, herunder  

 tilkendegivelser fra Folketinget, tilsiger, at det ikke er hensigten med  

 bestemmelserne, at disse skal anvendes på den pågældende måde.
Der vil  

 tillige være indberetningspligt, når bestemmelser i en lov udnyttes til at  

 omgå anden lovgivning, selv om den konkrete handling ikke er i  

 uoverensstemmelse med den pågældende lovs bestemmelser eller formål, hvilket  

 f.eks. vil være åbenbart ved handlinger, der tilsigter at unddrage  

 skattebetalinger eller andre ydelser til det offentlige.
Der er således også  

 pligt til at vurdere samspillet mellem de enkelte love og foretage  

 indberetning, hvis dette giver mulighed for utilsigtet anvendelse af gældende  

 regler.
Det er ikke hensigten, at de indberetningspligtige skal foretage den  

 egentlige juridiske vurdering af, hvorvidt der kan ske strafforfølgelse som  

 følge af handlingen eller forsøget herpå.
Denne vurdering foretages af  

 myndigheden efter de gældende regler om strafforfølgelse.
Den foreslåede bestemmelse indebærer tillige, at de indberetningspligtige  

 allerede ved en begrundet mistanke skal foretage indberetning til  

 myndigheden, ligesom der skal ske indberetning, selv om de  

 indberetningspligtige alene har kendskab til planlægning af en eventuel  

 kommende handling.
De indberetningspligtige kan ikke afvente, at handlingen  

 gennemføres.
Myndigheden, der modtager indberetningen, foretager efter gældende  

 forvaltningsretlige principper en undersøgelse af de oplysninger,  

 indberetningen indeholder.
Undersøgelsen bør således indeholde en vurdering  

 af, hvorvidt det er nødvendig at ændre eller tydeliggøre lovgivningen enten  

 ved en ændring af lovgivningen eller ved at udstede vejledninger m.v.,  

 og/eller om der er grundlag for undersøgelse af egentlige strafbare forhold.
 Gældende bestemmelser, der pålægger eller giver mulighed for myndighederne  

 til at undersøge, hvorvidt der er grundlag for strafforfølgelse, berøres  

 således ikke af den foreslåede bestemmelse, men kan give anledning til, at  

 disse anvendes, hvis myndighedens undersøgelser viser, at der er grundlag for  

 strafforfølgelse.
Det foreslås, at indberetningen skal indholde alle de oplysninger om  

 handlingens art og karakter, som de indberetningspligtige måtte have kendskab  

 til.
Bestemmelsen indebærer således, at der skal gives oplysninger om, hvilke  

 lovbestemmelser der anvendes eller omgås, principperne for beslutningen eller  

 handlingen samt formålet hermed, f.eks. unddragelse af skattebetalinger eller  

 lignende.
Der skal ikke gives oplysninger om den enkelte kunde, der rådgives,  

 eller den enkelte virksomhed, hvor vedkommende er bestyrelsesmedlem.
De  

 gældende regler og principper for fortrolighed om konkrete oplysninger om  

 kundeforhold berøres således ikke af bestemmelsen.
Til § 3 Det foreslås, at de indberetningspligtige skal holde indberetningen  

 fortrolig.
Fortroligheden vil sikre, at de indberetningspligtige ikke lider  

 skade f.eks. i form af tab af kunder, ligesom myndigheden vil kunne udøve  

 sine beføjelser på samme måde, som hvis myndigheden selv, i kraft af den  

 almindelige myndighedsudøvelse, havde fået kendskab til de nævnte forhold.
 Da gældende tavshedspligtsbestemmelser er meget vide, foreslås det  

 præciseret, selv om indberetningen ikke skal indeholde oplysninger om  

 kundeforhold, jf. § 2, stk. 2, at de oplysninger, der videregives til  

 myndigheden, ikke er at betragte som en tilsidesættelse af den tavshedspligt,  

 der måtte være fastsat i henhold til lovgivningen, i medfør af lov eller i  

 henhold til kontrakt, ligesom videregivelsen af sådanne oplysninger ikke  

 påfører et retligt ansvar.
Til § 4 Det foreslås, at overtrædelse af de pligter, lovforslaget fastlægger,  

 straffes med bøde.
Til § 5 Det foreslås, at loven træder i kraft den 1. juli 1996.
