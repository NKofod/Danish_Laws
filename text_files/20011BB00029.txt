Fremsat den 4. oktober 2001 af  

 Anne Baastrup (SF), Aage Frandsen (SF) og  

 Villy Søvndal (SF) Forslag til folketingsbeslutning om oprettelse af forvaltningsdomstole, ændring af  

 klagebehandlingen i forbindelse med tilkendelse af sociale  

 ydelser og præcisering af den sociale lovgivning Folketinget pålægger regeringen snarest muligt  

 og inden udgangen af denne folketingssamling at fremsætte de  

 nødvendige lovforslag, som:
muliggør oprettelse af forvaltningsdomstole, hvortil borgerne  

 kan anke forvaltningsafgørelser og få medtaget alle relevante  

 akter og sagsforhold, sikrer, at sagsbehandlingstiderne i forbindelse med tilkendelse af  

 sociale ydelser reduceres, og gennemfører en præcisering af den sociale  

 lovgivning.
Bemærkninger til forslaget Baggrunden for beslutningsforslaget er, at  

 borgere er udsat for årelange sagsbehandlingstider uden at føle,  

 at sagen belyses ordentligt, og at relevante sagsakter inddrages fra  

 myndighedernes side.
Borgernes retssikkerhed er dermed antastet, hvilket i  

 sidste ende strider mod grundlovens § 63.
 I dag er det sådan, at de almindelige domstole  

 forestår bedømmelsen af, hvilke spørgsmål der  

 prøves, hvor dybtgående prøvelsen er, hvilke  

 forvaltningsforhold domstolene måtte reagere over for, og hvilke  

 betingelser der skal være opfyldt for at få prøvet en  

 social sag.
Ikke desto mindre udgør ankesager kun en  

 ubetragtelig del af domstolenes samlede sagsmængde.
De almindelige  

 domstole kan derfor ikke hævdes at besidde en særlig  

 forvaltningsretlig, endsige socialfaglig kompetence.
SF foreslår  

 derfor, at der oprettes forvaltningsdomstole for dér at etablere det  

 fornødne erfaringsgrundlag og den fornødne forvaltningsretlige  

 og socialfaglige ekspertise samt ikke mindst for at forbedre borgernes  

 retsstilling.
 Det er værd at bemærke, at Ombudsmandens rolle  

 alene indskrænker sig til vurdering af juridiske fodfejl, og, at  

 Ombudsmanden således ikke kan tage stilling til  

 skønsmæssige vurderinger.
De almindelige domstoles praksis synes  

 utilstrækkelig, når det drejer sig om sager med juridisk ulige  

 stillede parter, som der oftest vil være tale om i sociale sager.  

 Borgernes retsstilling kan derfor bedres, hvis forhandlingsprincippet  

 ophæves i en forvaltningsdomstols regi.
Hvor de almindelige domstole er  

 velegnede til tvister mellem juridisk ligestillede parter, kommer den  

 nuværende konstruktion til kort i sikringen af borgernes tvist med  

 forvaltningen.
I klagesager over sociale afgørelser vil borgerne som  

 oftest være vanskeligt stillede af den åbenlyse grund, at de er i  

 det sociale system af helbredsmæssige, økonomiske eller på  

 anden måde sociale årsager, som indvirker begrænsende og  

 nogle gange ødelæggende for deres liv.
Socialministerens ressort omfatter også Den Sociale  

 Ankestyrelse.
I lighed med, hvad der gælder for  

 habilitetsspørgsmål, er det afgørende ikke, om ministeren  

 øver direkte eller indirekte indflydelse på linjen i  

 Ankestyrelsen, men derimod risikoen for, at det kunne være  

 tilfældet.
Uafhængighed i forholdet til ministeren er derfor  

 særlig vigtigt.
 Den Sociale Ankestyrelse forekommer heller ikke at besidde  

 den uafhængighed af budgetstyring, resultatkontrakter m.v., som sikrer  

 borgernes retssikkerhed i forhold til prøvelse af sociale myndigheders  

 afgørelser.
 SF foreslår tillige, at hele processen omkring  

 klage- og ankenævn samordnes, præciseres og systematiseres for at  

 nedbringe de urimeligt lange sagsbehandlingstider for mennesker, der i  

 forvejen er dårligt stillede og har vanskeligt ved at leve med den  

 usikre ventetid.
Derfor foreslår SF, at afgørelser i sociale  

 sager fremover henvises til en forvaltningsdomstol, evt. med  

 Højesteret som sidste ankeinstans, for dér at kunne samle de  

 sociale ankesager i ét uafhængigt regi.
At lade en  

 forvaltningsdomstol overtage prøvelserne på socialområdet  

 tjener således flere formål:
at sagsbehandlingstiderne nedbringes betragteligt, at forvaltningsdomstolen samler og oparbejder en særlig  

 kompetence på socialområdet, at forvaltningsdomstolen gøres uafhængig af  

 øvrige budgetmæssige overvejelser, der kan skabe tvivl om  

 habiliteten i forholdet mellem kommuner, stat og borgere, at borgernes retsstilling følgelig forbedres, at sikre den sociale lovgivnings formål om at fremme  

 løsningen af klagerens sociale problemer og at fremme sagernes sociale aspekter.
Endelig ønsker SF at påpege, at tendensen mod  

 rammelovgivning i uhensigtsmæssig grad åbner op for fortolkning,  

 hvilket dels betyder store regionale forskelle i den sociale service, dels  

 stiller de lokale myndigheder og de eksisterende ankeinstanser på  

 usikker grund og uden retningslinjer.
Derfor foreslår SF i stedet, at  

 man på det sociale område præciserer lovgivningen og  

 mindsker fortolkningsmulighederne.
Herved forbedres myndighedernes mulighed  

 for at vurdere de sociale sager, vurderingerne bliver mindre  

 vilkårlige, efter hvor borgerne bor, og retsstillingen for borgerne  

 forbedres tilsvarende.
SF har tidligere forsøgt at få ændret  

 retningslinjerne for at mindske sagsbehandlingstiderne og for at højne  

 borgernes retsstilling.
Behovet for en revision består fortsat.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om oprettelse af  

 forvaltningsdomstole, ændring af klagebehandlingen i forbindelse med  

 tilkendelse af sociale ydelser og præcisering af den sociale  

 lovgivning.
(Beslutningsforslag nr.
B 29).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
