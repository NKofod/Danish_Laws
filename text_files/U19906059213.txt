 Virksomhed bundet af kollektiv overenskomst ved at have disponeret på  

 en måde, der måtte sidestilles med en godkendelse af overenskomsten.
Anpartsselskabet S meldte sig i 1981 ud af Butiks- og  

 Kontorvirksomhedernes Arbejdsgiverforening, hvilket blev meddelt HK, som  

 derefter sendte S en tiltrædelsesoverenskomst.
Denne blev underskrevet af  

 selskabets direktørs søster, der var ansat i selskabet.
 Arbejdsretten fandt ikke, at søsteren havde haft fornøden fuldmagt til  

 at underskrive overenskomsten, men da selskabet efter underskrivelsen  

 disponerede på en måde, der måtte sidestilles med en efterfølgende  

 godkendelse af overenskomstens gyldighed, fandtes selskabet at være bundet af  

 overenskomsten og idømtes en bod på 10.000 kr. for at have overtrådt en  

 eksklusivbestemmelse i overenskomsten.
 Under denne sag har Landsorganisationen i Danmark for Handels- og  

 Kontorfunktionærernes Forbund i Danmark indklaget Lange Isenkram ApS, Torvet  

 4, 6950 Ringkøbing, for Arbejdsretten og nedlagt følgende påstand:
 Indklagede tilpligtes at overholde gældende overenskomst, herunder dennes  

 bestemmelse om, at det af overenskomsten omfattede personale skal være  

 medlemmer af Handels- og Kontorfunktionærernes Forbund i Danmark, samt for  

 overenskomstbrud at betale en efter rettens skøn fastsat bod.
 Indklagede har påstået frifindelse og til støtte herfor gjort gældende, at  

 der ikke består noget overenskomstforhold mellem selskabet og forbundet.
Af det under sagen oplyste fremgår, at den indklagede  

 forretningsvirksomhed, der nu omfatter 2 forretninger i Ringkøbing med 20  

 ansatte, indtil 30. juni 1977 blev drevet i interessentskabsform med den  

 nuværende hovedanpartshaver Jørgen Lange og dennes fader Valdemar Lange som  

 interessenter.
Den nævnte dato stiftedes anpartsselskabet, hvis direktør er  

 Jørgen Lange, der ifølge en udskrift fra Aktieselskabs-Registeret af 15.  

 september 1987 tegner selskabet alternativt med den samlede bestyrelse.
 Indklagede var indtil den 1. juli 1981 medlem af Butiks- og  

 Kontorvirksomhedernes Arbejdsgiverforenings afdeling A og dermed omfattet af  

 den mellem denne arbejdsgiverorganisation og Handels- og  

 Kontorfunktionærernes Forbund i Danmark gældende Landsoverenskomst.  

 Indklagedes udtræden af arbejdsgiverforeningen blev meddelt forbundet ved en  

 skrivelse af 26. maj 1981 fra foreningen, hvori det bl.a. hedder:
»Vi har gjort virksomheden bekendt med, at overenskomsten - uanset  

 udmeldelsen af vor forening - stadig er gældende, således at forhandlinger  

 vedrørende overenskomsterne for fremtiden må ske direkte mellem forbundet og  

 virksomhederne uden vor forenings medvirken.« Meddelelsen gav anledning til, at forbundet den 18. juni 1981 sendte  

 følgende skrivelse til indklagede:
 »Vedr.: Overenskomstforhold.
 Vi har fra Butiks- og Kontorvirksomhedernes Arbejdsgiverforening modtaget  

 meddelelse om, at De har meldt Dem ud af arbejdsgiverforeningen.
 Imidlertid løber overenskomsten videre ifølge de fagretlige regler, og vi  

 fremsender derfor 4 eksemplarer af vor standardoverenskomst, som De venligst  

 bedes underskrive som bekræftelse på en direkte overenskomst mellem Deres  

 firma og vort forbund.
 De 3 eksemplarer af overenskomsten bedes returneret os sammen med vedlagte  

 skema til brug for indbetaling til den i § 18 nævnte uddannelsesfond i  

 udfyldt og underskrevet stand.
Vi kan oplyse, at den fremsendte overenskomst ligger på linie med de  

 overenskomster, der afsluttes med Dansk Arbejdsgiverforening og Butiks- og  

 Kontorvirksomhedernes Arbejdsgiverforening.« I skrivelse af 24. juni 1981 takkede forbundets Holstebro afdeling  

 indklagede for modtagelsen af 3 underskrevne eksemplarer af overenskomsten.
I  

 skrivelsen hedder det:
 »Vi har med tak modtaget 3 underskrevne overenskomsteksemplarer fra  

 Dem, og returnerer hermed det ene eksemplar i fuld underskrevet stand.
Som aftalt telefonisk d.d., har vi på overenskomstens forside tilføjet  

 butikkerne Torvegade 1 samt »Spar 2«, V.
Strandgade 2, således  

 overenskomsten er gældende for alle 3 butikker.
Vi håber i øvrigt på et godt samarbejde vedrørende overenskomsten.' Af en fotokopi af et af overenskomsteksemplarerne fremgår, at  

 overenskomsten på indklagedes vegne er underskrevet den 19. juni 1981 af B.  

 Lange, der er direktør Jørgen Langes søster Bente Lange, som da var - og  

 fortsat er - beskæftiget i forretningen.
Overenskomsten indeholder i § 20 om  

 organisationsforhold en eksklusivbestemmelse, hvorefter det af overenskomsten  

 omfattede personale skal være medlemmer af Handels- og Kontorfunktionærernes  

 Forbund i Danmark.
Af § 21 fremgår, at overenskomsten tidligst kunne opsiges  

 til ophør den 1. marts 1983.
Indklagede har ikke opsagt overenskomsten, men har tværtimod i årene efter  

 1981 indtil fremkomsten af nærværende sag efterlevet de forpligtelser, der  

 følge af overenskomstforholdet.
Som eksempler herpå har klagerne fremlagt  

 forskelligt skriftligt materiale, der viser, at indklagede i 1982 drøftede et  

 spørgsmål om feriegodtgørelse til en tidligere medarbejder med forbundets  

 Holstebro afdeling, at forbundet i 1983 og 1987 ved anbefalede skrivelser  

 sendte meddelelse til indklagede om ændringer i overenskomsten som resultat  

 af afsluttede forhandlinger om Landsoverenskomsten, ligesom man i 1985 i  

 forbindelse med forlængelsesloven gav indklagede underretning om  

 lønstigningerne, og at indklagede ved Jørgen Lange i 1984/85 underskrev en  

 aftale med forbundet om tegning af en gruppelivsforsikring for medarbejderne.  

 Hertil kommer, at indklagede gennem alle årene har betalt bidrag til den i  

 overenskomstens § 18 omhandlede uddannelsesfond.
I efteråret 1988 blev forbundet bekendt med, at indklagede medio dette år  

 havde ansat en medarbejder, som ikke var og heller ikke ønskede at blive  

 medlem af forbundet.
Der forhandledes i den anledning mellem repræsentanter  

 for forbundet og indklagede.
Forhandlingerne endte, uden at enighed kunne  

 tilvejebringes.
Med henblik på sagens indbringelse for Arbejdsretten  

 afholdtes et fællesmøde den 13. april 1989. I referatet fra mødet hedder det  

 bl.a.:
 »Jørgen Lange tilkendegav, at der ikke eksisterede et  

 overenskomstforhold mellem firmaet og HK, og der derfor heller ikke forelå  

 overenskomstbrud.
 HK fastholdt, at der eksisterede et overenskomstforhold mellem firmaet og  

 HK, og at firmaet tilpligtedes til at anerkende dette.
LO tilkendegav at ville indbringe sagen for Arbejdsretten med krav om en  

 alvorlig bod.« Sagen er herefter indbragt for Arbejdsretten ved klageskrift af 19. april  

 1989. I et forberedende retsmøde den 28. september 1989 mødte Jørgen Lange  

 personlig og påstod frifindelse samt oplyste bl.a., at han først ca. 1 1/2 år  

 tidligere var blevet klar over, at der forelå en overenskomst, der var  

 underskrevet af hans søster Bente Lange, der imidlertid ikke havde haft  

 fuldmagt hertil.
 For Arbejdsretten er der afgivet forklaring af vidnerne, faglig sekretær i  

 HK Henning Rasmussen, direktør Jørgen Lange og dennes søster Bente Lange.
Henning Rasmussen har forklaret, at han havde et møde med Jørgen Lange i  

 februar 1989 for at drøfte den situation, der var opstået, da Jørgen Lange  

 ikke ville anerkende, at indklagede var bundet af overenskomsten.
Vidnet  

 havde inden mødet konstateret, at overenskomsten var underskrevet af B.  

 Lange, men havde også fundet den gamle gruppelivsaftale frem og set, at den  

 var underskrevet af Jørgen Lange.
Han havde papirerne med til mødet og havde  

 regnet med, at der ikke ville være problemer, når Jørgen Lange havde set  

 papirerne.
Jørgen Lange har forklaret, at hans fader døde i 1981, hvorefter hans  

 søster Bente blev beskæftiget i forretningen.
Hun deltager i forefaldende  

 arbejde både i butikken og på kontoret.
Han har betragtet det som en  

 »helt naturlig ting«, at indklagede betaler til  

 gruppelivsforsikringen og til uddannelsesfonden på samme måde, som indklagede  

 betaler til så mange andre ting, de ansatte deltager i.
Alle de breve, man  

 får fra HK, bliver lagt i kantinen.
Anbefalede breve bliver åbnet af den, der  

 henter posten.
Bente Lange har forklaret, at hun i sin tid underskrev de tilsendte  

 eksemplarer af overenskomsten, fordi hun regnede med, at det var en  

 overenskomst, som indklagede skulle have.
Hun husker ikke, om hun drøftede  

 spørgsmålet herom med sin broder.
Klagerne har til støtte for påstanden anført, at indklagede før 1981 som  

 medlem af Butiks- og Kontorvirksomhedernes Arbejdsgiverforening var omfattet  

 af Landsoverenskomsten.
Udmeldelsen pr. 1. juli 1981 medførte ingen ændring  

 heri.
Særoverenskomsten, hvis bestemmelser svarer til Landsoverenskomstens,  

 blev da også i juni 1981 returneret med Bente Langes underskrift.
Efter det  

 oplyste om hendes stilling hos indklagede må det lægges til grund, at hun  

 havde fornøden fuldmagt til at underskrive overenskomsten, der således har  

 været bindende for indklagede fra dette tidspunkt.
Selv om det imidlertid  

 måtte blive lagt til grund, at Bente Lange ikke havde fornøden fuldmagt til  

 at underskrive overenskomsten, er indklagede alligevel blevet forpligtet til  

 at overholde dennes bestemmelser, da man fra indklagedes side ikke blot har  

 forholdt sig passiv over for de henvendelser m.v., som man gennem alle årene  

 har modtaget fra forbundet, men også gennem positive handlinger har  

 tilkendegivet, at man følte sig bundet af overenskomsten.
Dette er således  

 kommet til udtryk gennem gruppelivsaftalen, gennem de foretagne indbetalinger  

 til uddannelsesfonden og gennem de lønreguleringer, der er sket i årenes løb.  

 Da indklagede således er bundet af overenskomsten, hvis § 20 man har  

 tilsidesat, må der pålægges indklagede en alvorlig bod.
 Indklagede har bestridt, at der foreligger nogen gyldig overenskomst.  

 Denne er underskrevet af en person uden fuldmagt, og det senere passerede  

 giver ikke grundlag for at fastslå, at overenskomsten uanset dette skulle  

 være bindende for indklagede.
 Arbejdsretten skal udtale:
Som sagen foreligger oplyst, finder retten det ikke godtgjort, at Bente  

 Lange i 1981 i kraft af sin stilling eller på anden måde havde fornøden  

 fuldmagt til at underskrive den fra forbundet fremsendte særoverenskomst, der  

 efter indklagedes udmeldelse af Butiks- og Kontorvirksomhedernes  

 Arbejdsgiverforening skulle træde i stedet for Landsoverenskomsten mellem  

 foreningen og forbundet.
I overensstemmelse med det af klagerne herom anførte  

 lægger retten derimod til grund, at indklagede i årene efter 1981 har  

 disponeret på en måde, der må sidestilles med en efterfølgende godkendelse af  

 overenskomstens gyldighed.
Indklagede har herefter begået overenskomstbrud  

 ved ikke at overholde eksklusivbestemmelsen i overenskomstens § 20. For dette  

 overenskomstbrud findes indklagede at burde betale en bod, der bestemmes til  

 10.000 kr.
Boden tilfalder Handels- og Kontorfunktionærernes Forbund i  

 Danmark.
 Indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Lange Isenkram ApS, 6950 Ringkøbing, skal overholde gældende  

 overenskomst, herunder dennes bestemmelse om, at det af overenskomsten  

 omfattede personale skal være medlemmer af Handels- og Kontorfunktionærernes  

 Forbund i Danmark.
 Indklagede skal til forbundet betale en bod på 10.000 kr.
 I sagsomkostninger til Arbejdsretten skal indklagede betale 2.000 kr.
 De idømte beløb skal betales inden 14 dage.
 (* 1) Henvisniger: Per Jacobsen s.82 f, Knud Illum s.86 f, K 10.461 (A  

 1985, s.93).
