 Antaget, at arbejdsløshedskasser og fagforeninger lovligt kan  

 registrere oplysninger om medlemmers personnummer forudsat, at medlemmet selv  

 afgiver oplysningen eller giver samtykke til, at den indhentes, og at den  

 pågældende i øvrigt er indforstået med registreringen.
 Registertilsynet har i beretningsåret taget generel stilling til  

 spørgsmålet om registrering af oplysninger om medlemmers personnummer i  

 fagforeninger og arbejdsløshedskasser.
 Arbejdsløshedskasser har i henhold til skattekontrollovens § 7, stk. 1,  

 pligt til at give oplysning til skattemyndighederne om udbetalte dagpenge med  

 angivelse af bl.a. modtagerens navn, adresse samt personnummer.  

 Skattemyndighederne kan oplyse arbejdsløshedskassen om dagpengemodtagerens  

 personnummer, såfremt denne nægter selv at afgive oplysningen, jf, § 7, stk.  

 5. Herudover findes der ikke lovregler, der tillader eller pålægger  

 fagforeninger eller arbejdsløshedskasser at registrere medlemmernes  

 personnumre.
Det er Registertilsynets opfattelse, at arbejdsløshedskassernes  

 registrering af oplysninger om medlemmernes personnumre generelt må antages  

 at være i overensstemmelse med lov om private registre m.v. § 4 a, stk. 1,  

 jf. § 3, stk. 2. Registertilsynet lægger herved vægt på, at  

 arbejdsløshedskasserne i henhold til skattekontrollovens § 7 har pligt til at  

 foretage indberetning til skattemyndighederne af udbetalte dagpenge, og at  

 hensynet til en hensigtsmæssig administration i arbejdsløshedskasserne kan  

 begrunde registrering af personnummeret allerede i forbindelse med  

 indmeldelse i en arbejdsløshedskasse.
Det er herved forudsat, at medlemmet  

 selv afgiver oplysningen, eller giver samtykke til, at den indhentes, og at  

 den pågældende i øvrigt er indforstået med registreringen.
Det er endvidere Registertilsynets opfattelse, at også fagforeninger under  

 tilsvarende betingelser lovligt kan foretage registrering af medlemmernes  

 personnumre.
Registertilsynet tillægger det i den forbindelse bl.a.  

 betydning, at fagforeninger ofte har fælles medlemsadministration med en  

 tilhørende arbejdsløshedskasse, samt at personnummeret anvendes i de  

 tilfælde, hvor det er aftalt med en arbejdsgiver, at kontingent til  

 fagforeningen trækkes over lønnen.
 (* 1) Registertilsynets årsberetning 1989 s. 67-68. Skattekontrolloven -  

 lovbekendtgørelsen 1988-01-11 nr. 28.
