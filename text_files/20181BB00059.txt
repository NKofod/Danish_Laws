Fremsat den 7. december 2018 af Søren Søndergaard (EL), Eva Flyvholm (EL), Henning Hyllested (EL), Christian Juhl (EL) og Rasmus Vestergaard Madsen (EL) Forslag til folketingsbeslutning om beskatning af blyantspenge Folketinget pålægger regeringen at tage de nødvendige administrative initiativer til at sikre, at det tillæg til generelle udgifter (blyantspenge), som danske medlemmer af EU-Parlamentet modtager, undergives national indkomstbeskatning i det omfang, parlamentsmedlemmerne ikke kan dokumentere, at tillægget er blevet anvendt til faktiske arbejdsrelaterede udgifter, og det dermed ikke kan godtgøres, at der ikke er tale om et urimeligt højt tillæg, som udgør et skjult vederlag.
Desuden pålægges regeringen at oprette et frivilligt nationalt register, hvor danske EU-parlamentarikere kan dokumentere deres anvendelse af blyantspengene over for de danske skattemyndigheder.
Bemærkninger til forslaget Formålet med forslaget er at sikre, at det tillæg til generelle udgifter (de såkaldte blyantspenge), som danske medlemmer af EU-Parlamentet modtager, beskattes som indkomst i det omfang, det vurderes at udgøre et skjult og derfor skattefrit vederlag oven i parlamentsmedlemmernes i forvejen høje grundløn.
Stod det til Enhedslisten, burde der være fuld åbenhed om EU-parlamentarikeres brug af blyantspenge.
Desuden burde der indføres en intern revision og stærke kontrolmekanismer i EU-Parlamentet, som garanterer, at pengene kun bruges inden for gældende regler til faktiske arbejdsrelaterede udgifter.
Det har desværre vist sig, at der ikke har været opbakning til at gennemføre disse forslag i EU-Parlamentet.
Det mindste vi derfor kan gøre i Danmark er at sikre, at tillægget indkomstbeskattes, når det ikke anvendes til faktiske arbejdsrelaterede udgifter, men i stedet udgør et skjult vederlag.
Det er helt urimeligt, at mens danske borgere betaler deres skat, kan danske politikere i EU-Parlamentet tilegne sig store skattefri tillæg oven i deres lønindkomst uden at blive beskattet på lige fod med andre danske statsborgere.
Forslagsstillerne vil med forslaget lukke dette skattehul.
Ingen kontrol med brug af blyantspenge Alle medlemmer af EU-Parlamentet modtager ved siden af deres faste løn hver måned 4.416 euro (2018-tal), svarende til ca. 32.900 kr., i tillæg til generelle udgifter (blyantspenge) (»List of expenses which may be defrayed from the General Expenditure Allowance (GEA)«, Europa-Parlamentets Præsidium, dok.
PE 438.665/BUR/GT/rev4-final, tilgængelig på https://transparency.eu/). Det svarer til omkring 394.800 kr. årligt, og hele beløbet er som udgangspunkt skattefrit.
Satsen for blyantspenge reduceres til det halve, i tilfælde af at et medlem ikke deltager i mere end halvdelen af afstemningerne ved navneopråb på plenarmøderne i EU-Parlamentet i løbet af et parlamentskalenderår (fra september til august) (»Tillæg til medlemmerne af Europa-Parlamentet«, 2018, http://www.europarl.europa.eu/meps/da/about). Den samlede udgift på EUs budget til blyantspengene er omkring 298 mio. kr. om året (»MEP General Expenditure Allowance«, Transparency International EU, 2017).
Ifølge EU-Parlamentets egne interne retningslinjer skal tillægget til generelle udgifter anvendes til at dække udgifter til kontorhold, telefon, porto, indkøb af eller abonnementer på bøger, tidsskrifter og aviser samt til indkøb, leje og vedligeholdelse af kommunikationsudstyr som f.eks. telefoner, faxmaskiner og computere.
Omkostninger til repræsentationsvirksomhed samt hotelregninger og andre udgifter i forbindelse med rejser i den medlemsstat, hvor medlemmet er valgt, kan også dækkes af denne godtgørelse (»Hvad tjener et medlem af Europa-Parlamentet? «, Folketingets EU-Oplysning, 2018). Der er imidlertid ingen gennemsigtighed eller kontrol med, hvad pengene bruges til.
Ifølge Transparency International ligger EU-Parlamentet ikke inde med et eneste dokument eller en eneste kvittering relateret til forbrug af blyantspenge fra EU-parlamentarikerne (»MEP General Expenditure Allowance«, Transparency International EU, 2017 og »MEPs reject scrutiny of their expenses«, Politico, den 7. marts 2018). Medlemmer af EU-Parlamentet kan dermed reelt putte pengene i egen lomme uden beskatning som en ekstra indkomst oven i deres grundløn.
Det finder forslagsstillerne helt uacceptabelt.
Gældende regler og retsgrundlag Forslagsstillerne er opmærksomme på, at den nuværende fortolkning af gældende regler på området betyder, at de danske myndigheder ikke undergiver eventuelle overskud, der stammer fra tillæg til generelle udgifter (blyantspenge), som danske medlemmer af EU-Parlamentet modtager, national indkomstbeskatning.
Som det også fremgår af et beslutningsforslag om »beskatning af Europa-parlamentarikeres frynsegoder« (beslutningsforslag nr.
B 55, folketingsåret 1998-99), som Folketinget tidligere har behandlet, følger denne tolkning af EF-Domstolens dom af 15. september 1981 i sag C-208/80, »Lord Bruce of Donington mod Eric Gordon Aspden«.
Ifølge dommen forbyder fællesskabsretten, at der sker national beskatning af de faste beløb, som EU-Parlamentet af fællesskabsmidler udbetaler til sine medlemmer som godtgørelse af rejse- og opholdsudgifter.
Det fremgår dog af dommen, at der er én meget væsentlig undtagelse fra udgangspunktet om, at EU-landene ikke må foretage beskatning.
I det omfang, at de faste godtgørelsesbeløb er urimelig høje, og at der i virkeligheden delvis er tale om et skjult vederlag og ikke en godtgørelse af udgifter, har medlemslandene imidlertid ret til at undergive et sådan vederlag national indkomstbeskatning.
 I det tilfælde, hvor det kan fastslås, at den faste godtgørelse delvis har karakter af et vederlag, kan en national beskatning således finde sted i overensstemmelse med EU-retten.
Det er således forslagsstillernes opfattelse, at det alene er en dansk beslutning og manglende myndighedsvurdering, som ligger til grund for, at der ikke sker indkomstbeskatning af tillæg til generelle udgifter (blyantspenge) til danske EU-parlamentarikere, når det ikke kan godtgøres, at pengene er brugt på faktiske arbejdsrelaterede udgifter.
Som følge heraf er det forslagsstillernes opfattelse, at dette skattehul bør lukkes, og at tillægget i det omfang, at EU-parlamentarikerne ikke kan dokumentere, at tillægget er anvendt til faktiske arbejdsrelaterede udgifter, undergives samme nationale indkomstbeskatning som andre borgere i Danmark.
Idet forslagsstillerne bemærker, at der ifølge EU-retten ikke er hjemmel til, at nationale myndigheder kan stille dokumentationskrav til danske medlemmer af EU-Parlamentet, opfordrer forslagsstillerne regeringen til at oprette et frivilligt nationalt register, hvor danske medlemmer af EU-parlamentet kan dokumentere deres faktiske arbejdsrelaterede udgifter over for de danske skattemyndigheder.
Det skal i den forbindelse være offentligt tilgængeligt, hvorvidt danske EU-parlamentarikere har gjort brug af registeret og i den forbindelse eventuelt er blevet beskattet i Danmark.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om beskatning af blyantspenge.
