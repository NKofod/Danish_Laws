Fremsat den 28. november 2007 af miljøministeren (Troels Lund Poulsen) Forslag til Lov om ændring af forskellige love på Miljøministeriets område m.v.
(Undtagelse fra indførelse i Lovtidende af tekniske specifikationer m.v.) § 1 I lov om miljøbeskyttelse, jf. lovbekendtgørelse nr. 1757 af 22. december 2006, foretages følgende ændring:
 1. Efter § 89 a indsættes i kapitel 10:
 »§ 90. Miljøministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, anlæg, indretninger, produkter m.v., som der henvises til i regler udstedt i medfør af denne lov, ikke indføres i Lovtidende.
Miljøministeren kan fastsætte regler om, hvorledes oplysning om de internationale vedtagelser og tekniske specifikationer, der ikke indføres i Lovtidende, jf. stk. 1, kan fås.« § 2 I lov om vandforsyning m.v., jf. lovbekendtgørelse nr. 71 af 17. januar 2007, foretages følgende ændring:
 1. Efter § 71 indsættes:
»§ 71 a.
Miljøministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, anlæg, indretninger, produkter, vand m.v., som der henvises til i regler udstedt i medfør af denne lov, ikke indføres i Lovtidende.
Miljøministeren kan fastsætte regler om, hvorledes oplysning om de internationale vedtagelser og tekniske specifikationer, der ikke indføres i Lovtidende, jf. stk. 1, kan fås.« § 3 I lov om beskyttelse af havmiljøet, jf. lovbekendtgørelse nr. 925 af 28. september 2005, som senest ændret ved § 30 i lov nr. 551 af 6. juni 2007, foretages følgende ændring:
 1. Efter § 58 a indsættes i kapitel 16:
»§ 58 b.
Miljøministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, anlæg, indretninger, produkter, skibe, platforme, rørledninger m.v., som der henvises til i regler udstedt i medfør af denne lov, ikke indføres i Lovtidende.
Miljøministeren kan fastsætte regler om, hvorledes oplysning om de internationale vedtagelser og tekniske specifikationer, der ikke indføres i Lovtidende, jf. stk. 1, kan fås.« § 4 I lov om kemiske stoffer og produkter, jf. lovbekendtgørelse nr. 1755 af 22. december 2006, foretages følgende ændring:
 1. Efter § 58 indsættes som nyt kapitel:
»Kapitel 12 a Undtagelse fra indførelse i Lovtidende af tekniske specifikationer m.v.
§ 58 a.
Miljøministeren kan fastsætte regler om, at nærmere angivne internationale vedtagelser og tekniske specifikationer vedrørende krav til kemiske stoffer og produkter og andre varer m.v., som der henvises til i regler udstedt i medfør af denne lov, ikke indføres i Lovtidende.
Stk. 2. Miljøministeren kan fastsætte regler om, hvorledes oplysning om de internationale vedtagelser og tekniske specifikationer, der ikke indføres i Lovtidende, jf. stk. 1, kan fås.« § 5 I lov nr. 493 af 9. juni 2004 om CO2-kvoter, som senest ændret ved lov nr. 554 af 6. juni 2007, foretages følgende ændring:
 1. Efter § 35 indsættes:
 »Undtagelse fra indførelse i Lovtidende af tekniske specifikationer m.v.
§ 35 a.
Klima- og energiministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, anlæg, indretninger m.v. eller betingelser for tildeling m.v. af kreditter eller kvoter, som der henvises til i regler udstedt i medfør af denne lov, ikke indføres i Lovtidende.
Stk. 2. Klima- og energiministeren kan fastsætte regler om, hvorledes oplysning om de internationale vedtagelser og tekniske specifikationer, der ikke indføres i Lovtidende, jf. stk. 1, kan fås.« § 6 Loven træder i kraft dagen efter bekendtgørelsen i Lovtidende.
§ 7 Loven gælder ikke for Færøerne og Grønland, men § 3 kan ved kongelig anordning sættes i kraft for Grønland med de afvigelser, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget er en genfremsættelse af forslag til lov om ændring af forskellige love på Miljøministeriets område m.v. (Undtagelse fra indførelse i Lovtidende af tekniske specifikationer m.v.), som blev fremsat for Folketinget den 3. oktober 2007, jf.
FT 2007-08, 1. samling, tillæg A, s. 65 (L 3). Lovforslaget blev førstebehandlet den 9. oktober 2007 og henvist til Miljø- og Planlægningsudvalget.
Lovforslaget bortfaldt i forbindelse med folketingsvalget, der blev udskrevet den 24. oktober 2007 og afholdt den 13. november 2007.
Lovforslaget er identisk med det tidligere fremsatte lovforslag.
Som en følge af regeringsomdannelsen er miljøministeren dog ændret til klima- og energiministeren i lov om CO2-kvoter, ligesom der er foretaget en ændring af ikrafttrædelsesbestemmelsen.
Lovforslagets formål er at give hjemmel til, at miljøministeren henholdsvis klima- og energiministeren efter en konkret vurdering kan undtage visse nærmere angivne internationale vedtagelser og tekniske specifikationer fra kravet om indførelse i Lovtidende.
Miljøministeren henholdsvis klima- og energiministeren foreslås i forlængelse heraf bemyndiget til at fastsætte regler om, hvorledes oplysning om indholdet af de internationale vedtagelser og tekniske specifikationer i stedet kan fås.
Ved internationale vedtagelser forstås f.eks. beslutninger, rapporter, resolutioner, kodekser, guidelines m.v. fra FN, OECD eller andre internationale organisationer, mens der ved tekniske specifikationer hovedsageligt forstås standarder, guidelines, normer, klassificeringer, forskrifter, retningslinjer eller tekniske definitioner udarbejdet af nationale eller internationale standardiseringsorganer som f.eks.
Dansk Standard (DS), European Committee for Standardization (CEN) og International Organisation for Standardization (ISO), af nationale eller internationale akkrediteringsorganer eller af brancheorganisationer m.v.
I visse tilfælde kan en forskrift være både en international vedtagelse og en teknisk specifikation.
De forskrifter, lovforslaget vedrører, er forskrifter omfattet af kravet om indførelse i Lovtidende.
Forskrifterne indeholder hovedsageligt detaljerede tekniske krav til virksomheder, anlæg, indretninger, produkter m.v., som retter sig mod en snæver kreds af erhvervsdrivende inden for professionelle og ofte internationalt orienterede kredse.
2. Gældende ret Der henvises i dag i regler på Miljøministeriets område til en række internationale vedtagelser og tekniske specifikationer.
 Efter lov om udgivelsen af en Lovtidende og en Ministerialtidende (herefter lovtidendeloven) § 2, stk. 2, indføres i Lovtidende »alle ministerielle anordninger, under hvilket navn og de end måtte udstedes (anordninger, bekendtgørelser, plakater, reglementer, regulativer, instrukser, vedtægter osv.), dog at det ved kongelig anordning kan bestemmes, at visse grupper af de heromhandlede udfærdigelser ikke indføres i Lovtidende, men at der i stedet forholdes i overensstemmelse med forskrifter, som meddeles af vedkommende minister«.
Denne bemyndigelse er på Miljøministeriets område blandt andet udnyttet ved kongelig anordning nr. 1603 af 20. december 2006 om, at visse tekniske forskrifter fastsat i medfør af en række love inden for Miljøministeriets område ikke indføres i Lovtidende.
Efter den kongelige anordnings § 1 indføres disse tekniske specifikationer ikke i Lovtidende.
Oplysning om indholdet af de tekniske specifikationer kan i stedet fås ved gennemsyn i Miljøstyrelsen, jf. den kongelige anordnings § 2.
 Grundlaget for udstedelsen af den kongelige anordning har været, at de regulerede forskrifter, der kan have et væsentligt omfang, er af rent teknisk karakter, og at de hovedsageligt retter sig mod en snæver kreds af professionelle, der anvender forskrifterne erhvervsmæssigt.
 Herudover er en række af de forskrifter, der er omfattet af den kongelige anordning, standarder, der er udbudt til salg af standardiseringsorganer, og som dermed nyder ophavsretlig beskyttelse.
 Samlet har disse forhold nødvendiggjort etablering af en hjemmel til at undtage disse forskrifter fra kravet om indførelse i Lovtidende.
De ophavsretlige regler er imidlertid ikke til hinder for, at der på anden måde end ved offentliggørelse i Lovtidende gives offentligheden adgang til oplysning om indholdet af forskrifterne, når blot der ikke sker kopiering eller anden mangfoldiggørelse af disse.
Det er baggrunden for, at det i anordningen er fastsat, at oplysning om indholdet af forskrifterne kan fås ved gennemsyn i Miljøstyrelsen.
 Der findes i dag ikke regler om de internationale vedtagelser, der er omfattet af lovforslaget.
Der eksisterer i dag på andre ministeriers områder tilsvarende regulering vedrørende undtagelse af visse forskrifters indførelse i Lovtidende m.v.
Som eksempler kan nævnes lov nr. 1465 af 22. december 2004 (Økonomi- og Erhvervsministeriets område) og lov nr. 1558 af 20. december 2006 (Justitsministeriets område).
3. Ændring af lovtidendeloven Ved lov nr. 305 af 19. april 2006 om ændring af lov om udgivelsen af en Lovtidende og en Ministerialtidende (Lovtidende i elektronisk form) er der skabt adgang til, at Lovtidende etableres i elektronisk form, og at Lovtidende i elektronisk form kommer til at udgøre den autoritative kundgørelsesordning for forskrifter, der er omfattet af lovtidendelovens kundgørelsesordning.
Den autoritative elektroniske kundgørelsesordning vil indebære, at retsvirkningerne af kundgørelsen af de pågældende retsforskrifter knytter sig til den elektroniske kundgørelse.
Loven bygger på betænkning nr. 1464/2005 fra Udvalget om Elektronisk Lovtidende.
Lovens § 1, nr. 2, indebærer, at lovtidendelovens § 2, stk. 2, 2. led, ophæves.
Lovtidendelovens § 2, stk. 2, 2. led, indeholder som nævnt ovenfor hjemmel til, at det ved kongelig anordning kan bestemmes, at visse grupper af ministerielle bekendtgørelser (anordninger) ikke indføres i Lovtidende, men at der i stedet kundgøres i overensstemmelse med de forskrifter, som meddeles af vedkommende minister.
 Baggrunden for ophævelsen af undtagelsesbestemmelsen i lovtidendelovens § 2, stk. 2, 2. led, er, at det ressourcemæssige hensyn til begrænsning af stoffet i Lovtidende, som må anses for at være bærende for undtagelsesbestemmelsen, ikke længere vil gøre sig gældende, hvis der indføres en elektronisk kundgørelsesordning.
Det har i den forbindelse været et udgangspunkt for vurderingen af, om undtagelsesbestemmelsen i lovtidendelovens § 2, stk. 2, 2. led, skulle ophæves, at Lovtidende efter lovtidendelovens § 3 er den bindende bekendtgørelsesform for de retsforskrifter, der er omfattet af lovtidendelovens kundgørelsesordning.
Fravigelser fra den almindelige kundgørelsesordning må derfor kræve, at der er tungtvejende hensyn, der begrunder en sådan fravigelse.
Hvis ikke sådanne tungtvejende hensyn gør sig gældende, bør kundgørelse af retssikkerheds- og ordensmæssige grunde ske efter den almindelige ordning, dvs. kundgørelse i Lovtidende.
Der kan imidlertid efter omstændighederne gøre sig særlige hensyn gældende, som betyder, at der for visse retsforskrifter er behov for at fastsætte en anden kundgørelsesordning end den, der følger af lovtidendeloven.
Sådanne særlige hensyn kunne f.eks. være hensyn til en særlig effektiv eller hurtig kundgørelse eller kundgørelse rettet mod en meget snæver gruppe af berørte personer m.v.
 I overensstemmelse hermed har Justitsministeriet tilkendegivet, at det i givet fald må overvejes, om der for visse retsforskrifter kan være særlige hensyn, der begrunder, at der fastsættes en alternativ kundgørelsesordning, og at det i så fald bør ske ved lovgivning på vedkommende ressortområde.
Der henvises til punkt 3.3. i de almindelige bemærkninger til lovforslag nr.
L 106 i folketingsåret 2005-2006 om ændring af lov om udgivelsen af en Lovtidende og en Ministerialtidende (Lovtidende i elektronisk form).
4. Lovforslagets indhold Med lovforslaget foreslås der i lov om miljøbeskyttelse, lov om vandforsyning m.v., lov om beskyttelse af havmiljøet, lov om kemiske stoffer og produkter og lov om CO2-kvoter indsat hjemmel til, at miljøministeren henholdsvis klima- og energiministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, anlæg, indretninger, produkter m.v., som der henvises til i regler udstedt i medfør af de pågældende love, efter en konkret vurdering ikke indføres i Lovtidende.
Lovforslagets bestemmelser er udformet således, at de tilstræber at dække de enkelte loves anvendelsesområder, hvilket betyder, at de ikke på alle punkter er udformet sprogligt identisk.
Ved internationale vedtagelser forstås f.eks. beslutninger, rapporter, resolutioner, kodekser, guidelines m.v. fra FN, OECD eller andre internationale organisationer, mens der ved tekniske specifikationer hovedsageligt forstås standarder, guidelines, normer, klassificeringer, forskrifter, retningslinjer eller tekniske definitioner udarbejdet af nationale eller internationale standardiseringsorganer som f.eks.
Dansk Standard (DS), European Committee for Standardization (CEN) og International Organisation for Standardization (ISO), af nationale eller internationale akkrediteringsorganer eller af brancheorganisationer m.v.
I visse tilfælde kan en forskrift være både en international vedtagelse og en teknisk specifikation.
De forskrifter, lovforslaget vedrører, er forskrifter omfattet af kravet om indførelse i Lovtidende.
Det er for disse forskrifters vedkommende Miljøministeriets opfattelse, at der gør sig særlige hensyn gældende, der kan begrunde en fravigelse af lovtidendelovens normale kundgørelsesordning.
Som anført er lovforslaget for de tekniske specifikationers vedkommende hovedsageligt en videreførelse af den hidtidige ordning, hvor det ved kongelig anordning er bestemt, at visse tekniske forskrifter er undtaget fra indførelse i Lovtidende.
Baggrunden for ikke at indføre de forskrifter, der er omfattet af lovforslaget, i Lovtidende, findes i de samme hensyn, som har dannet grundlag for udstedelsen af den nugældende kongelige anordning, jf. punkt 2 ovenfor.
Således indeholder forskrifterne hovedsageligt tekniske, detaljerede anvisninger om krav til f.eks. virksomheder, anlæg, indretninger, produkter m.v., og de retter sig næsten udelukkende mod en snæver kreds af professionelle, der anvender forskrifterne erhvervsmæssigt.
Henvisning til disse forskrifter er på Miljøministeriets område i en række tilfælde nødvendige som led i EU-implementering m.v.
Herudover nyder en række af de tekniske specifikationer ophavsretlig beskyttelse, hvilket gør, at de ikke frit kan indføres i Lovtidende.
Der er derfor et behov for, at der etableres en hjemmel til at undtage disse forskrifter herfra.
Med lovforslaget foreslås der indført en tilsvarende bestemmelse for de internationale vedtagelser som for de tekniske specifikationer om undtagelse fra indførelse i Lovtidende.
Forslaget er i naturlig forlængelse af den nugældende ordning.
Som anført kan en forskrift således i visse tilfælde både være en international vedtagelse og en teknisk specifikation, ligesom der i vidt omfang er identitet mellem de hensyn, der begrunder, at forskrifterne mest hensigtsmæssigt ikke indføres i Lovtidende.
Således retter også de internationale vedtagelser omfattet af lovforslaget sig mod en snæver kreds af berørte personer, som anvender forskrifterne erhvervsmæssigt.
Undtagelse af disse forskrifter er ligeledes i overensstemmelse med forarbejderne til ændringen af lovtidendeloven (Lovtidende i elektronisk form), jf. punkt 3 ovenfor.
Heri anføres det, at hensynet til kundgørelse rettet mod en snæver gruppe af berørte personer er et af de særlige hensyn, der kan begrunde en fravigelse af den almindelige kundgørelsesordning.
Kravene i forskrifterne omfattet af lovforslaget kan vedrøre meget forskelligartede forhold, herunder f.eks. niveau for miljøpræstationer, emballering, mærkning eller produktionsprocesser m.v.
Som eksempler fra Miljøministeriets nuværende lovgivning kan nævnes § 2, nr. 3, i bekendtgørelse nr. 1663 af 14. december 2006 om svovlindholdet i faste og flydende brændstoffer, hvor brændstoffer defineres under henvisning til en konkret standard.
Endvidere kan nævnes bekendtgørelse nr. 1670 af 14. december 2006 om begrænsning af udslip af dampe ved oplagring og distribution af benzin.
I bekendtgørelsens bilag 6, punkt 1, stilles krav om anbringelse af en kobling i overensstemmelse med en konkret standard.
Hvor de internationale vedtagelser og tekniske specifikationer ikke indføres i Lovtidende, foreslås det, i overensstemmelse med Justitsministeriets bemærkninger i forarbejderne til ændringen af lovtidendeloven som omtalt i punkt 3 ovenfor, at miljøministeren henholdsvis klima- og energiministeren bemyndiges til at fastsætte regler om, hvorledes oplysning om indholdet af disse forskrifter i stedet kan fås.
Bemyndigelsen forudsættes anvendt i alle tilfælde, hvor en forskrift er undtaget fra indførelse i Lovtidende, således at miljøministeren henholdsvis klima- og energiministeren i hvert enkelt tilfælde overvejer, på hvilken måde det er mest hensigtsmæssigt at give adgang til oplysning om indholdet af forskrifterne.
Ophavsretlige aspekter fører til, at det hovedsageligt, men ikke nødvendigvis udelukkende, vil ske ved gennemsyn hos den myndighed, der administrerer ordningen.
Den foreslåede adgang for miljøministeren henholdsvis klima- og energiministeren til at fastsætte regler om, at visse internationale vedtagelser og tekniske specifikationer ikke indføres i Lovtidende, påtænkes anvendt i tilfælde, hvor henvisning til disse forskrifter er nødvendige som led i EU-implementering m.v., og hvor ophavsretlige aspekter fører til, at forskrifterne ikke frit kan indføres i Lovtidende.
Det er herudover tilsigtet, at den foreslåede adgang benyttes i situationer, hvor det skønnes hensigtsmæssigt under hensyntagen til den snævre målgruppe for de forskrifter, der er omfattet af lovforslaget.
 Afgørelsen af, hvorvidt en forskrift skal undtages fra indførelse i Lovtidende, og hvorledes oplysning om indholdet heraf i stedet kan fås, forudsættes således truffet ud fra en konkret vurdering, som foretages i forbindelse med udarbejdelsen af den konkrete bekendtgørelse, hvori henvisningen til forskriften findes.
I det udkast til lovforslag, der har været i høring, blev det foreslået, at der indføres hjemmel til, at miljøministeren bemyndiges til at fastsætte regler om, at de internationale vedtagelser og tekniske specifikationer, der ikke indføres i Lovtidende, efter en konkret vurdering skal være gældende, uanset at de ikke foreligger på dansk.
Efter en nærmere vurdering har Miljøministeriet imidlertid ikke fundet anledning til at regulere dette område.
5. De økonomiske og administrative konsekvenser for det offentlige Lovforslaget medfører ikke økonomiske eller administrative konsekvenser for det offentlige.
6. De økonomiske og administrative konsekvenser for erhvervslivet Lovforslaget medfører ikke økonomiske eller administrative konsekvenser for erhvervslivet.
7. Administrative konsekvenser for borgerne Lovforslaget medfører ikke administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer m.v.
