Nr BTL 145 Betænkning over Forslag til lov om ændring af lov om privatbanerne   

 Nr L 145 1994-95, 1. samling Afgivet af Trafikudvalget Afgivet: 19950316 Udvalget har behandlet lovforslaget i nogle møder.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til vedtagelse  

 uændret.
Et mindretal inden for flertallet (Socialistisk Folkeparti) støtter  

 endvidere, at privatbanerne adskiller deres bus- og togafdelinger økonomisk.  

 Der skal være vandtætte skotter imellem afdelingerne, fordi især  

 busafdelingerne jo byder på de udbudte buslinjer.
Det har altid været et krav  

 fra Socialistisk Folkeparti, at de reelle regnskaber skal fremgår tydeligt -  

 også de kommunale og statslige.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Fremskridtspartiet er modstander af, at der gives privatbanerne mulighed  

 for at oprette aktieselskaber til busdrift, ligesom Fremskridtspartiet er  

 modstander af, at man med et sådant aktieselskab skal kunne overtage kørslen  

 fra privatbanerne uden forudgående licitation.
Fremskridtspartiet er  

 ligeledes betænkeligt ved at bemyndige trafikministeren og privatbanerne til  

 at godkende og kontrollere åbningsbalancer ved oprettelsen af disse  

 selskaber.
Fremskridtspartiets holdning er, at al persontrafik med busser bør  

 udbydes i offentlig licitation, og mener ikke, at privatbanerne bør stå som  

 stiftere af disse aktieselskaber.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Enhedslisten finder, at lovforslaget alene er et forsøg på at reparere på  

 en i øvrigt tåbelig EU-regel.
Lovforslaget er et glimrende eksempel på,  

 hvorledes det danske samfund må underlægge sig EU-bestemmelser, som  

 modarbejder en fornuftig samfundsmæssig planlægning.
Resultatet af  

 EU-bestemmelserne og dette lovforslag bliver nemlig, at et velfungerende  

 samspil mellem de lokale myndigheder og privatbanernes tog- og buskørsel  

 splittes op og baseres på rent markedsmæssige styringsvilkår, hvor  

 konsekvensen uvægerlig bliver en forringet kollektiv trafikforsyning over for  

 borgerne.
