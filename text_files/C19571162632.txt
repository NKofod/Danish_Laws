 I en sag mod en viktualiehandler angående overtrædelse af  

 sundhedsvedtægten havde Østre Landsret afvist en anke til skærpelse, hvor  

 ankemeddelelsen var forkyndt på hans forretningssted for hans hustru, der var  

 ansat der som ekspeditrice, »da anklagemyndigheden ikke har godtgjort,  

 at stævningsmanden ved sin forkyndelse af ankemeddelelsen har overholdt den i  

 retsplejelovens § 156, 1) jfr. § 156, 2) første sætning påbudte  

 fremgangsmåde, hvorefter han først burde have søgt forkyndelsen iværksat for  

 tiltalte personlig på dennes for stævningsmanden oplyste bopæl ...«.
 Denne afgørelse ændredes af Højesteret ... (U 57.1006), idet den  

 omstændighed, at forkyndelse ikke først var søgt iværksat for tiltalte  

 personlig på hans bopæl ikke fandtes at kunne medføre sagens  

 afvisning.Højesteret bemærkede, at forholdet under de i sagen foreliggende  

 omstændigheder havde været uden betydning, og sigtede herved til, at det i  

 sagen var oplyst, at tiltalte samme dag var blevet bekendt med anken.
Højesterers dom er således konkret begrundet, og der kan ikke drages den  

 slutning af den, at forkyndelse på forretningsstedet uden at forkyndelse  

 først er forsøgt på bopælen i alle tilfælde er tilstrækkelig.
Dette må efter  

 dommen antages at afhænge af, om sandsynligheden for at iværksætte  

 forkyndelse for den pågældende personlig er væsentlig større ved henvendelse  

 på forretningsstedet, og om der er grund til at antage, at underretning om  

 forkyndelsen omgående vil tilgå den pågældende herfra.
