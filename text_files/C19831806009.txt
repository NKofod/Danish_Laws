 Arbejdsgivere kan fratrække løn under ferie til funktionærer og andre, der  

 har ret til ferie med løn (kasseprincippet). Ved siden af den udbetalte løn  

 under ferie kan årets stigning i skyldige feriepenge fratrækkes, når  

 modsvarende et eventuelt fald i feriepengeforpligtelsen føres til indtægt  

 (tilværkstprincippet).
 En arbejdsgiver, der ikke tidligere har fradraget skyldige feriepenge, kan  

 frit overgå til at anvende dette princip, jf. ligningsvejledningen 1982,  

 L.4.1.5. I overgangsåret omfatter fradragsretten såvel udbetalte som optjente  

 feriepenge.
 Statsskattedirektoratets cirkulære 1977-7 af 1. november 1977 vedrørende  

 principskifte har begrænset fradragsretten for den samlede  

 feriepengeforpligtelse til tilfælde, hvor principskiftet var sket inden for  

 de seneste 3 indkomstår forud for det år, i hvilket fuldt fradrag var  

 begæret.
 Ved kendelse af 17. december 1982 har landsskatteretten imidlertid  

 anerkendt, at et selskab, der i skatteåret 1972/73 overgik fra kasseprincip  

 til tilvækstprincip, i skatteåret 1978/79 kunne fradrage såvel den i årets  

 løb stedfundne stigning i feriepengeforpligtelsen som den oprindelige  

 primoforpligtelse.
 Kendelsen, der ikke er indbragt for domstolene, medfører, at den i  

 SD-cirkulære 1977-7 angivne fremgangsmåde skal ændres.
 I tilfælde, hvor SD-cirkulære 1977-7 har udelukket fuldt fradrag i  

 overgangsåret, kan det resterende beløb fradrages i et senere indkomstår.
 Inden for den i skattestyrelseslovens § 30, stk. 1, angivne 5-års frist er  

 den skattepligtige berettiget til at foretage fradrag for den ikke fratrukne  

 primoforpligtelse i et af den skattepligtige valgt indkomstår.
