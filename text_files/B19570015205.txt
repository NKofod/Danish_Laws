 I henhold til § 28 i lov af 11. juni 1954 om uddannelse af lærere til  

 folkeskolen fastsættes herved følgende bestemmelser om pædagogiske prøver for  

 lærere ved statsseminarierne:
 § 1.  Den, der ansættes som fast lærer ved et  

 statsseminarium, skal have bestået de i denne bekendtgørelse omhandlede  

 prøver.
 Under særlige omstændigheder, som f.eks. når den pågældende ansøger på  

 tilfredsstillende måde i flere år har virket som lærer ved et seminarium, kan  

 hel eller delvis fritagelse meddeles af undervisningsministeriet.
I.
De skriftlige prøver.
§ 2.  De skriftlige prøver omfatter normalt en prøve i  

 hver af disciplinerne: pædagogik, psykologi og skolehygiejne.
I særlige  

 tilfælde kan skriftlig prøve i en af disse discipliner erstattes af en  

 skriftlig prøve i metodik.
 Til besvarelsen af den skriftlige prøve i pædagogik gives 4 timer, til  

 besvarelsen af den skriftlige prøve i psykologi gives 4 timer og til  

 besvarelsen af den skriftlige prøve i skolehygiejne gives 2 timer.
De skriftlige prøver afholdes normalt på seminariet under forstanderens  

 tilsyn.
Tidspunktet fastsættes af statskonsulenten.
Eksamensgebyret er for  

 tiden 20 kr.
 § 3.  Fritaget for de skriftlige prøver er lærere, der  

 har gennemgået den 3- eller 4-årige seminarieuddannelse og i pædagogik og  

 psykologi mindst har opnået bedømmelsen: velegnet/dygtig (eller mg efter  

 tidligere lov), lærere, der har haft årskursus i pædagogik ved Danmarks  

 Lærerhøjskole og herfra har opnået et tilfredsstillende vidnesbyrd samt  

 lærere, der ved universitetet har bestået de tilsvarende prøver.
 § 4.  Indmeldelse til vejledende kursus sker til  

 statskonsulenten for folkeskolen og seminarierne, der fører en protokol over  

 de indmeldte, og som giver nærmere vedledning om stoffets indhold og omfang.
 Undervisningen meddeles af dertil af undervisningsministeriet udpegede  

 lærere, eller forberedelsen kan finde sted på et seminarium eller ved  

 selvstudium.
§ 5.  Ved kurset til de skriftlige prøver gives der  

 undervisning i følgende discipliner:pædagogik, psykologi, skolehygiejne og  

 metodik.
Undervisningen omfatter ca. 80 timer, der fordeler sig:
 § 6.  De skriftlige besvarelser bedømmes af  

 statskonsulenten som censorernes formand samt af en af denne udpeget  

 fagcensor.
Udfaldet af prøverne udtrykkes ved betegnelserne »bestået« eller  

 »ikke bestået«.
Bedømmelserne indføres på et eksamensbevis, som  

 udleveres, når samtlige prøver er bestået.
II.
Prøven i undervisningsfærdighed.
 § 7.  Ret til at aflægge prøve i  

 undervisningsfærdighed har enhver, der har bestået de under I. nævnte  

 skriftlige prøver, eller som i henhold til de i afsnit I. derom givne regler  

 er fritaget derfor.
§ 8.  For kandidater, som måtte ønske at deltage i  

 forberedende kursus i undervisningsfærdighed, indrettes efter  

 statskonsulentens bestemmelse praktiske kursus ved statsseminarierne og  

 anerkendte privatseminarier, som er villige til at påtage sig  

 lærerkandidatens vejledning.
Disse kursus stilles under ledelse af  

 statskonsulenten.
Denne modtager inden hvert års 1. september  

 lærerkandidaternes indmeldelse til kursus og fordeler kandidaterne til de  

 forskellige seminarier efter forudgående aftale med vedkommende forstandere  

 og faglærere, såvidt muligt i overensstemmelse med de ønsker, kandidaten selv  

 nærer.
 Statskonsulenten fører personligt eller gennem en stedfortræder overtilsyn  

 med vejledningen.
§ 9.  Det praktiske kursus, hvis formål er at give  

 lærerkandidaten øvelse i at undervise på et seminarium, holdes normalt om  

 efteråret og har en varighed af ca. 3 måneder.
Vejledningen omfatter mindst 2  

 af kandidaten opgivne fag eller discipliner; det samlede timetal skal udgøre  

 mindst 140.
 For kandidater, der ikke har haft mindst 2 års lærervirksomhed i en  

 børneskole, skal vejledningen tillige omfatte mindst 70 timers undervisning i  

 en til seminariet knyttet børneskole.
 § 10.  Prøven i undervisningsfærdighed aflægges på et  

 af satskonsulenten udpeget seminarium, dog at kandidater, der har deltaget i  

 forberedende kursus, altid aflægger prøven ved det seminarium, ved hvilket  

 vejledningen har fundet sted; andre kandidater kan af statskonsulenten få  

 tilladelse til at aflægge prøven ved et af dem opgivet seminarium, der har  

 erklæret sig villigt til at afholde prøven.
 Tidspunktet for prøven fastsættes af statskonsulenten.
 § 11.  Prøven består i, at kandidaten underviser  

 mindst 2 timer på seminariet i 2 forskellige af ham opgivne fag eller  

 discipliner samt mindst 2 timer på seminariets øvelsesskole i de fag  

 (discipliner) og de klasser, som statskonsulenten bestemmer efter aftale med  

 seminarieforstanderen.
 Undervisningen på seminariet foregår i nærværelse af censurkomitee,  

 bestående af statskonsulenten eller en af ham beskikket stedfortræder,  

 seminariets forstander og, såfremt der har været forudgående kursus,  

 faglæreren i det pågældende fag.
 Ved prøven på øvelsesskolen består censurkomiteen af statskonsulenten  

 eller hans stedfortræder, seminarieforstanderen og øvelsesskolens leder og,  

 såfremt der har været forudgående kursus, faglæreren i det pågældende fag.
Undervisningsprøven kan efter statskonsulentens bestemmelse i samråd med  

 seminarieforstanderen under hensyntagen til lærerkandidatens ønsker udformes  

 efter de enkelte emners natur, f.eks. således at kandidaten efter en forud  

 fremlagt disposition eksaminerer i dagens pensum og gennemgår næste times,  

 eller således at kandidaten efter i et tidsrum af 2-3 uger at have  

 gennemarbejdet et afsnit eller afgrænset emne med klassen gennem 2 timers  

 undervisning fremlægger resultatet af sit arbejde, derunder også de af  

 eleverne udførte arbejder.
Emnet for en sådan periodes arbejde fastsættes at  

 statskonsulenten efter forhandling med seminariet.
 Øvelsesskolen er pligtig til at give kandidaten den fornødne adgang til  

 arbejdet i de pågældende klasser.
 § 12.  For bestået prøve udstedes et eksamensbevis,  

 som underskrives af statskonsulenten, og som kun skal angive, at prøven er  

 bestået og i hvilke fag.
 For kandidater, der har gennemgået det praktiske kursus, indføres på  

 eksamensbeviset et udførligere vidnesbyrd om den evne til at undervise såvel  

 på seminariet som i børneskolen, som kandidaten ved kursuset har lagt for  

 dagen, hvorved det ikke alene tages i betragtning, om kandidaten ved sin  

 undervisning kan gennemføre en forud lagt plan, men især, om han har vist  

 evne til at bedømme og udnytte elevernes forudsætninger ved at afpasse sin  

 undervisning derefter.
 Dette vidnesbyrd udarbejdes og underskrives af statskonsulenten (eller  

 hans stedfortræder) og seminarieforstanderen samt de lærere, som har vejledet  

 kandidaten, i forening.
 Statskonsulenten fører en protokol over de kandidater, der indstiller sig  

 til prøven i undervisningsfærdighed.
 Undervisningsministeriet, den 8. maj  

 1957.
Jul.
Bomholt.
