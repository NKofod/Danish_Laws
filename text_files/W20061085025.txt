Ankestyrelsens principafgørelse A-28-06 om samværsudgifter - børnebidrag - ikke betalte bidrag - behovsvurdering Resume:
 Ved vurdering af om en mand var berettiget til hjælp til samværsudgifter, skulle udgiften til børnebidrag medregnes uanset, at han ikke aktuelt afholdt denne udgift.
 Ankestyrelsen lagde vægt på, at der var tale om en rimelig og nødvendig udgift, og at den manglende betaling af den løbende økonomiske forpligtelse modsvaredes af en oparbejdet gæld til kommunen, og at denne gæld ville kunne inddrives efter reglerne i inddrivelsesloven.
 Love:
Lov om aktiv socialpolitik - lovbekendtgørelse nr. 1009 af 24. oktober 2005 - § 83 Sagsfremstilling:
 En mand søgte om økonomisk hjælp til dækning af samværsudgifter.
 Kommunen meddelte afslag og henviste bl.a. til, at udgiften kunne afholdes inden for ansøgers rådighedsbeløb.
 Ansøger klagede, og under nævnets behandling af sagen oplyste kommunen, at udgiften til børnebidrag ikke var medtaget i rådighedsvurderingen, fordi børnebidraget ikke blev betalt, men udlagt af kommunen.
 Nævnet traf afgørelse om, at det løbende børnebidrag skulle indgå i beregning af rådighedsbeløbet.
 Kommunen klagede og anførte, at nævnet pålagde kommunen at tilgodese ansøgers manglende likviditet ved at pålægge kommunen at medtage en fiktiv udgift.
 Sagen blev behandlet i principielt møde med henblik på afklaring af, om der i den økonomiske vurdering alene kunne indgå udgifter, der rent faktisk blev afholdt, eller om også f.eks. børnebidrag kunne inddrages, selv om udgiften ikke aktuelt blev betalt.
 Afgørelse:
 Udgiften til børnebidrag var en rimelig og nødvendig udgift, uanset om den eventuelt ikke aktuelt blev betalt.
 Ved vurderingen af, om en person havde økonomisk mulighed for at afholde udgifterne til samvær med sine børn, måtte der lægges vægt på, hvilke indtægter og rimelige, nødvendige udgifter personen i øvrigt havde.
 Ankestyrelsen lagde vægt på, at manglende betaling af den løbende forpligtelse blev modsvaret af en oparbejdet gæld til kommunen, og at denne ville kunne inddrive gælden efter reglerne i inddrivelsesloven.
 Ankestyrelsen tiltrådte derfor nævnets afgørelse.
