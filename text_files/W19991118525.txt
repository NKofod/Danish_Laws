Landsskatteretskendelse Børnebidrag - boet hos bidragyder en del af året - fradrag Reference:
 LL § 10, stk. 1.
 A klagede for indkomståret 1996 over, at  

 skatteankenævnet ikke havde godkendt det af ham selvangivne fradrag for  

 børnebidrag.
Det var oplyst, at klageren ved separationsbevilling af  

 10. marts 1989 blev separeret fra tidligere ægtefælle.
Der blev  

 aftalt fælles forældremyndighed over fællesbarnet, der var  

 født i 1981. Det blev videre aftalt, at klageren indtil videre skulle  

 betale normalbidraget med tillæg af 200% til barnets underhold fra den  

 1. september 1988 at regne.
Skilsmissebevilling af 27. februar 1991 var  

 på de for separationen gældende vilkår.
 Det var oplyst, at sønnen havde haft  

 folkeregisteradresse hos klagerens tidligere ægtefælle.
 Klageren havde i det påklagede indkomstår  

 foretaget fradrag for børnebidrag med i alt 29.643 kr. svarende til  

 normalbidrag med tillæg af 200% samt konfirmationsbidrag på 3.615  

 kr.
 Der var fremlagt skrivelse af 6. maj 1996, hvoraf det  

 fremgik, at klageren var tilpligtet at betale 3.615 kr. til udgifter ved  

 konfirmationen.
 Ved skrivelse af 14. oktober 1997 havde den stedlige  

 skattemyndighed tilskrevet sønnen vedrørende  

 skatteansættelsen for 1996, hvorefter skatteadministrationen agtede at  

 forhøje indkomsten med bidrag udover børnebidraget, eller med  

 20.967 kr.
 Ved skrivelse af 20. oktober 1997 havde den tidligere  

 ægtefælle tilskrevet skatteforvaltningen således:
 "På vegne af min søn, skal jeg hermed  

 kommentere Deres brev af 14.10. då om hans skatteansættelse for  

 1996.
 De oplyser, at han fra sin far har modtaget kr. 29.643 -  

 dette må bero på en misforståelse.
 Faderen har i 1996 betalt 12 x skolepenge (privatskole) af  

 kr. 800,-/mdr. eller ialt 9.600 kr.
Ud over dette har min søn kun "modtaget" kost og  

 logi under hans ophold hos sin far.
Dette ophold - hos hans far - har i 1996  

 næsten været halvdelen af året (14 dg./14 dg.), men dette  

 ændrer, jf. domspraksis fra 1993, jo ikke på bidragspligten.
For en god ordens skyld bemærkes, at min søn,  

 der er 16 1/2, er bekendt med/enig i indholdet af nærværende  

 skrivelse." Ved skrivelse af 6. april 1998 havde skatteforvaltningen  

 tilskrevet sønnen følgende:
"På grundlag af de foreliggende oplysninger, er  

 selvangivelsen, grundet beløbets størrelse, godkendt  

 vedrørende det rejste spørgsmål.
De bedes for de kommende  

 indkomstår at påføre den del af underholdsbidraget, der  

 overstiger normalbidraget på selvangivelsen." Der var fremlagt skrivelse af 25. maj 1998 til klageren  

 fra social- og skoleforvaltningen med følgende ordlyd:
 "Underholdsbidrag.
 Tidligere ægtefælle har ansøgt om  

 udbetaling af underholdsbidrag til Deres søn tilbage fra  

 01.07.1997.
De bedes derfor venligst kontakte undertegnede snarest  

 muligt og senest inden 14 dage vedrørende ovennævnte  

 ansøgning." Der var videre fremlagt kopi af afkrævning af  

 underholdsbidrag for perioden 1. juli 1997 til 31. juli 1998, hvoraf det  

 fremgik, at der var afkrævet et beløb svarende til normalbidrag  

 pr. måned.
Skatteankenævnet havde ved den påklagede  

 afgørelse alene godkendt fradrag for underholdsbidrag med 9.600 kr.  

 svarende til de afholdte skolepenge tillagt bidrag i anledning af  

 konfirmation på 3.615 kr. eller med i alt 13.215 kr.
Der var ved  

 skatteankenævnets afgørelse henset til Højesterets dom af  

 24. september 1993, ifølge hvilken LL § 10, stk. 1, måtte  

 forstås således, at et barn, der opholdt sig stort set lige meget  

 hos hver af forældrene, skulle anses for at have opholdssted hos den af  

 forældrene, på hvis adresse barnet var tilmeldt folkeregistret,  

 således at den her omhandlede betingelse for fradragsret for  

 underholdsbidrag var opfyldt for den anden forælder.
 Endvidere havde Nævnet henset til TS-cirkulære  

 1994-4 samt til, at klageren alene havde udredt bidrag med skolepenge kr.  

 9.600 kr. samt med konfirmationsbidrag kr. 3.615.
 Klageren havde over for Landsskatteretten nedlagt  

 principal påstand om, at det selvangivne fradrag blev godkendt.  

 Subsidiært havde han nedlagt påstand om, at sagen blev hjemvist  

 til skatteankenævnet.
Til støtte for den nedlagte påstand havde  

 klageren bl.a. anført, at skatteankenævnet i sagsfremstillingen  

 side 10, 4. afsnit havde bekræftet, at man havde fundet, at klageren i  

 de 14 dage om måneden, hvor han havde haft sønnen boende, havde  

 afholdt udgifter til skolerejse, lommepenge, tøj og andre naturlige  

 leveomkostninger, der mindst havde udgjort 1.369 kr. pr. måned.  

 Klageren havde videre anført, at han i sagens natur ikke havde gemt  

 kvitteringer for de udgifter, han havde haft ved at have sønnen boende  

 halvdelen af tiden.
Klageren fandt imidlertid, at skatteankenævnet i  

 givet fald skønsmæssigt måtte godkende et beløb  

 svarende til det selvangivne.
Han havde videre anført, at der faktisk bare var  

 tale om en modregning af bidragene, og hvad hans tidligere  

 ægtefælle skulle betale ham for at have sønnen boende  

 halvdelen af tiden.
Der var henvist til, at retspraksis, Højesterets  

 dom af 24. september 1993, havde anset modregning for at være udredning  

 af bidrag.
Klageren havde hertil anført, at det ikke kunne være  

 afgørende, hvorvidt han ved bogholderimæssige posteringer  

 faktisk havde betalt bidraget til sin tidligere ægtefælle, der  

 herefter skulle tilbagebetale et beløb til ham.
Klageren havde tillige  

 henvist til lov om børns retstilling, hvorefter begge forældre  

 havde forsørgerpligt.
Klageren havde endelig anført, at henset til det  

 anspændte forhold til hans tidligere ægtefælle, ville hun  

 helt klart have reageret, såfremt hun ikke havde fået udbetalt,  

 hvad hun i henhold til bidragsresolutionen var berettiget til.
Han henviste  

 til, at på det tidspunkt i sommeren 1997, hvor sønnen ikke  

 længere gik på privatskole, sørgede hans tidligere  

 ægtefælle for via kommunen at afkræve underholdsbidrag fra  

 ham løbende.
Han henviste til vedlagte skrivelse af 25. maj 1998 fra  

 social- og skoleforvaltningen samt til vedlagte afkrævninger.
Told- og Skatteregionen havde indstillet ansættelsen  

 stadfæstet.
Regionen har anført, at ordlyden af ligningslovens §  

 10 måtte forudsætte, at bidraget var afholdt til underhold af  

 barnet, når det ikke opholdt sig hos bidragyderen.
 Landsskatteretten udtalte:
 I henhold til ligningslovens § 10, stk. 1, kunne der  

 foretages fradrag i den skattepligtige indkomst for bidrag, der i anledning  

 af skilsmisse eller separation var udredet af den ene af  

 ægtefællerne til underhold af den anden ægtefælle  

 eller af børn, der ikke opholdt hos bidragyderen.
Landsskatteretten fandt, at den omstændighed, at  

 klagerens søn havde opholdt sig halvdelen af tiden hos klageren og der  

 havde modtaget kost, lommepenge mv. ikke medførte, at der kunne  

 godkendes fradrag for disse udgifter eller et skønsmæssigt  

 fastsat beløb herfor.
Retten fandt således, at fradrag var  

 betinget af, at der løbende var udredt bidrag, hvilket disse  

 almindelige forsørgerudgifter afholdt direkte til sønnen ved  

 dennes ophold hos klageren ikke kunne anses som.
Retten fandt derfor ikke, at  

 der kunne godkendes fradrag i overensstemmelse med det i bidragsresolutionen  

 fastsatte beløb.
Det skulle hertil bemærkes, at klageren fra 1.  

 juli 1997 alene var afkrævet normalbidraget.
 Retten fandt herefter ikke, at der var udredt bidrag ud  

 over, hvad der var godkendt af skatteankenævnet, hvorfor fradrag efter  

 ligningslovens § 10, stk. 1 alene kunne godkendes med de 13.215 kr.
 Den påklagede afgørelse blev stadfæstet  

 i sin helhed.
