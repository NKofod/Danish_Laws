 Ved fastsættelsen af afgiftsgrundlaget for renteafgift af forbrugslån  

 for 1987 havde en bank for en totalkonto beregnet renterne under et.
 Den del af renterne, der vedrørte et lån mod sikkerhed overtaget fra  

 en anden bank, og med fortsat fast aftalt afvikling kunne ikke holdes uden  

 for afgiftsgrundlaget, idet der for totalkontoen som helhed var adgang til  

 variabel udnyttelse.
 A klagede over, at det selvangivne afgiftsgrundlag for beregning af  

 renteafgift for afgiftsåret 1987 i medfør af lov om afgift af renter af  

 forbrugslån var forhøjet med 9.639 kr.
Det var oplyst, at klageren ved kreditaftale af 14. november 1985 havde  

 overført et lån med en restgæld på 71.944 kr. fra et pengeinstitut til et  

 andet.
Samtidig hermed var andre af klagerens og hans hustrus engagementer  

 udvidet og overført til samme bank, og det hele blev ført på en fælles konto,  

 en totalkonto.
Det var videre oplyst, at denne totalkonto skulle afdrages med  

 en månedlig ydelse på 1.650 kr., hvoraf de 1.100 kr. som hidtil skulle være  

 ydelse til fortsat nedbringelse af det overtagne lån over 10 år, medens  

 resten af den månedlige ydelse var beregnet til dækning af påløbne renter på  

 den yderligere ydede kassekredit.
Samtidig hermed var det mellem banken og  

 klageren aftalt, at trækningsmulighederne på kreditten hver måned skulle  

 nedsættes med den indbetalte ydelse.
Til sikkerhed for lånet blev indlagt et  

 ejerpantebrev på 75.000 kr., som tidligere havde ligget til sikkerhed for det  

 fra den anden bank overtagne lån.
 Der var imidlertid af banken alene foretaget en samlet rentetilskrivning  

 på hele den ydede kredit, hvorfor klageren selv havde beregnet den del af  

 renteudgiften, der vedrørte det overførte lån på 71.944 kr., til 9.639 kr.
De stedlige skattemyndigheder havde ikke fundet grundlag for at opdele  

 lånet, således at afgiftsgrundlaget for beregning af renteafgift kunne  

 nedsættes med beregnede renter af det overførte lån, idet totalkontoen som  

 helhed gav mulighed for variabel udnyttelse.
De af klageren beregnede  

 renteudgifter fandtes derfor ikke omfattet af bestemmelsen i lov om afgift af  

 renter af forbrugslån § 3, stk. 4, nr. 3.
Klageren nedlagde påstand om, at de af ham beregnede renteudgifter  

 vedrørende det fra det andet pengeinstitut overførte pantesikrede lån måtte  

 anses for fritaget for afgift.
Til støtte herfor anførte han, at der ved  

 bankskiftet reelt var tale om et kreditorskifte, men ikke om, at det  

 oprindelige lån blev indfriet.
Han anførte videre, at det alene var af  

 praktiske grunde, at man havde sammenlagt det overførte lån med fast  

 afvikling og sikkerhed i pantebrev i fast ejendom med yderligere  

 kreditfaciliteter på samme konto.
Der var i det i 1985 oprettede lånedokument  

 ikke opført særskilt afdrag på det gamle lån, idet der på dette tidspunkt  

 ikke var grundlag for en sådan opsplitning, men banken havde skriftligt  

 bekræftet, at der fortsat under den omhandlede totalkonto fandtes et lån med  

 fast afdrag.
Det var således klagerens opfattelse, at det pantesikrede lån,  

 som var overtaget fra det andet pengeinstitut, var fortsat på uændrede  

 vilkår, medens kassekreditdelen ved bankskiftet var forøget, og  

 renteudgifterne heraf var afgiftspligtige.
 Landsskatteretten fandt, at renteudgifterne af den omhandlede totalkonto i  

 deres helhed måtte anses for at vedrøre et lån med adgang til variabel  

 udnyttelse, hvorfor den af klageren beregnede del af renteudgifterne i  

 overensstemmelse med lov om afgift af renter af forbrugslån § 3, stk. 4, nr.  

 3, sidste punktum, ikke skulle fragå ved ansættelsen af afgiftsgrundlaget.  

 Den påklagede ansættelse blev herefter stadfæstet.
 LV 1988, F 3.6.1.
