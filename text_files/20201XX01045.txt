Skriftlig fremsættelse (28. april 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af tobaksafgiftsloven (Skærpede krav til og styrket kontrol med handel og opbevaring af tobak) (Lovforslag nr.
L 221) Et meget bredt flertal i Folketinget er blevet enige om, at priserne på tobak skal stige for at reducere antallet af rygere, og i den forbindelse er der vedtaget store afgiftsforhøjelser.
Afgiftsforhøjelser har hidtil slået igennem i priserne og dermed medført prisstigninger på tobak nogenlunde svarende til afgiftsforhøjelsen.
Dette er dog ikke sket ved den afgiftsforhøjelse, der trådte i kraft den 1. april 2020. Det skyldes både, at der er blevet opbygget meget store lagre med cigaretter med gamle stempelmærker med den lave afgift fra før den 1. april 2020, og at nogle cigaretproducenter har indledt priskrig ved at dumpe priserne.
 Der er således set flere eksempler på, at tobaksproducenter og -forhandlere direkte har modarbejdet intentionen med lovgivningen om, at priserne på tobak skal stige, og det kræver en resolut handling.
Med dette lovforslag udmøntes dele af regeringens handleplan om Skærpede krav og styrket kontrol med handel af tobak, som skal bidrage til, at de vedtagne afgiftsforhøjelser på tobak slår igennem i priserne.
Det foreslås, at kravene til handel med tobak skærpes, så afgiftsforhøjelserne slår hurtigere igennem.
Endvidere foreslås, at kontrollen med handel med tobak styrkes for at sikre, at tobaksproducenter og -forhandlere overholder reglerne.
Konkret foreslås det at indføre et forbud mod salg af cigaretter og røgtobak med stempelmærker med gammel afgift 3 måneder efter, at en afgiftsforhøjelse er trådt i kraft.
Samtidig ophæves de eksisterende hamstringsregler, da de vil blive overflødiggjort af forbuddet mod salg efter 3 måneder og kan fordreje konkurrencen mellem producenterne på baggrund af de seneste ændringer i producenternes markedsandele.
 Det foreslås endvidere at indføre bødestraf for grossister og detailhandlere m.v. for salg og opbevaring af cigaretter og røgtobak med gamle stempelmærker efter de fastsatte frister på henholdsvis 3 måneder for salg og 4 måneder for opbevaring efter afgiftsforhøjelsen.
 Det foreslås, at reglerne om skærpede krav til og styrket kontrol med handel og opbevaring af tobak træder i kraft den 1. juli 2021, og de vil således være omfattet af de fælles ikrafttrædelsesdatoer.
Det bemærkes endvidere, at regeringen ønsker yderligere regulering på tobaksområdet.
Der arbejdes derfor blandt andet på et forslag om regulering af antallet af cigaretter i en pakke, således at der kun må være 20 stk. i en pakke  hverken færre eller flere.
Forslaget forventes fremsat i efteråret 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
