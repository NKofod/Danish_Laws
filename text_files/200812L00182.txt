Fremsat den 31. marts 2009 af beskæftigelsesministeren (Claus Hjort Frederiksen) Forslag til Lov om ændring af lov om en aktiv beskæftigelsesindsats, lov om arbejdsløshedsforsikring m.v. og forskellige andre love (Samling af indsatsen og finansieringsansvaret for forsikrede lediges ret til selvvalgt uddannelse under Beskæftigelsesministeriet) § 1 I lov om en aktiv beskæftigelsesindsats, jf. lovbekendtgørelse nr. 439 af 29. maj 2008, som ændret ved § 2 i lov nr. 1587 af 20. december 2006 og lov nr. 1396 af 27. december 2008, foretages følgende ændringer:
 1. I § 3, stk. 1, indsættes som 3. pkt.:
»For personer, der er omfattet af § 2, nr. 1, gælder tillige kapitel 8 a om selvvalgt uddannelse.« 2. I § 21, stk. 2, indsættes som 2. pkt.:
»Beskæftigelsesministeren kan fastsætte nærmere regler om, at personer, der deltager i selvvalgt uddannelse efter kapitel 8 a, ikke er omfattet af det individuelle kontaktforløb.« 3. Efter § 26 indsættes:
»Kapitel 8 a Selvvalgt uddannelse for ledige dagpengemodtagere § 26 a.
Personer, der er omfattet af § 2, nr. 1, kan i op til 6 uger efter eget valg deltage i uddannelse på folkeskoleniveau og anden uddannelse på tilsvarende niveau, i gymnasial uddannelse, i erhvervsrettet voksen- og efteruddannelse til og med erhvervsuddannelsesniveau samt i videregående uddannelse.
 Stk. 2. Uddannelsen skal foregå inden for de første 9 måneders sammenlagt ledighed for personer, der er fyldt 25 år, og inden for de første 6 måneders sammenlagt ledighed for personer, der ikke er fyldt 25 år.
 Stk. 3. Under deltagelse i selvvalgt uddannelse modtager personen uddannelsesydelse efter kapitel 9 b i lov om arbejdsløshedsforsikring m.v.
 Stk. 4. Arbejdsløshedskasserne træffer afgørelse om, hvorvidt betingelserne for at få uddannelse efter dette kapitel er opfyldt.
 Stk. 5. Beskæftigelsesministeren kan fastsætte nærmere regler om selvvalgt uddannelse for ledige, administration af ordningen, hvilke uddannelser der kan vælges efter stk. 1, betingelser for forudgående uddannelse, dækning af deltagerbetaling, betaling af kost og logi samt befordringsgodtgørelse under deltagelse i uddannelse.
 Stk. 6. Beskæftigelsesministeren kan fastsætte regler om, at rådighedsforpligtelsen efter lov om arbejdsløshedsforsikring m.v. kan fraviges for ledige i selvvalgt uddannelse efter dette kapitel.
§ 26 b.
Personer, der anses for beskæftigede efter lov om godtgørelse ved deltagelse i erhvervsrettet voksen- og efteruddannelse eller lov om statens voksenuddannelsesstøtte (SVU), har ikke ret til selvvalgt uddannelse efter dette kapitel.« 4. § 30, stk. 1, affattes således:
»En person, der er omfattet af § 2, nr. 1, og som har opbrugt adgangen til selvvalgt uddannelse i op til 6 uger, jf. kapitel 8 a, har ret til at få udarbejdet en jobplan efter dette kapitel med henblik på yderligere uddannelse, hvis personen fremsætter ønske herom.« 5. § 82, stk. 1, 1. pkt., affattes således:
»Personer, der er omfattet af § 2, nr. 1, 4 og 5, og som deltager i tilbud efter kapitel 10-12, personer, som deltager i selvvalgt erhvervsrettet voksen- og efteruddannelse efter kapitel 8 a, og personer, der er omfattet af § 2, nr. 7, og som deltager i tilbud efter kapitel 10 og 11, har ret til befordringsgodtgørelse, når den daglige transport mellem bopæl og stedet, hvor tilbuddet eller uddannelsen gennemføres, og retur er mere end 24 km.« 6. I § 82, stk. 3, indsættes efter »kapitel 11«: »og under deltagelse i selvvalgt uddannelse efter kapital 8 a«.
 7. § 84, stk. 1, affattes således:
»Personer, der er omfattet af § 2, nr. 1, har pligt til at tage imod tilbud i hele ledighedsperioden, jf. § 55 i lov om arbejdsløshedsforsikring m.v.
Dette gælder dog ikke, hvis pligten til tilbud er bortfaldet efter § 91 eller under deltagelse i selvvalgt uddannelse efter kapitel 8 a.« 8. § 132 affattes således:
»§ 132. Arbejdsløshedskassens afgørelser om selvvalgt uddannelse efter reglerne i kapitel 8 a og om befordringsgodtgørelse efter kapitel 15 kan inden 4 uger efter, at afgørelsen er meddelt, indbringes for Arbejdsdirektoratet af den, som afgørelsen vedrører. §§ 98 og 99 i lov om arbejdsløshedsforsikring m.v. finder tilsvarende anvendelse.« § 2 I lov om arbejdsløshedsforsikring m.v., jf. lovbekendtgørelse nr. 975 af 26. september 2008, som ændret ved § 1 i lov nr. 1540 af 20. december 2006, § 2 i lov nr. 1336 af 19. december 2008 og lov nr. 118 af 17. februar 2009, foretages følgende ændringer:
 1. Efter § 52 f indsættes:
»Kapitel 9 b Uddannelsesydelse under deltagelse i selvvalgt uddannelse § 52 g.
Et medlem, som deltager i selvvalgt uddannelse efter kapitel 8 a i lov om en aktiv beskæftigelsesindsats, kan modtage uddannelsesydelse efter reglerne i dette kapitel.
 Stk. 2. Uddannelsesydelsen til heltidsuddannelse udgør et beløb, der svarer til dagpengenes højeste beløb, jf. § 47. Ved deltidsuddannelse nedsættes uddannelsesydelsen forholdsmæssigt.
 Stk. 3. For et medlem, der har et delvist tab af arbejdsmulighed, nedsættes uddannelsesydelsen forholdsmæssigt.
 Stk. 4. Et deltidsforsikret medlem, der deltager i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse, kan dog højst få udbetalt 30/37 af dagpengenes højeste beløb, jf. § 47.
§ 52 h.
Et medlem, der modtager uddannelsesydelse, skal stå til rådighed for arbejde, som den pågældende er henvist til af staten i jobcenteret eller arbejdsløshedskassen. § 63, stk. 1, nr. 1, og stk. 4, finder tilsvarende anvendelse.
§ 52 i.
Ved administration og udbetaling af uddannelsesydelse finder § 46, stk. 4, § 86 samt § 87, stk. 3-5, ikke anvendelse, jf. dog stk. 2. § 87, stk. 1-2 og 6-8, finder endvidere ikke anvendelse i forbindelse med administration og udbetaling af uddannelsesydelse under deltagelse i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse.
 Stk. 2. § 86, stk. 4-6, finder tilsvarende anvendelse for uddannelsesydelse, der er udbetalt med urette.
§ 52 j.
Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om uddannelsesydelse under deltagelse i selvvalgt uddannelse, herunder om administration, beregning og udbetaling af uddannelsesydelsen, herunder om reduktion af uddannelsesydelsen ved deltagelse i nærmere fastlagte uddannelser, og om hvilken betydning studieaktivitet, deltidsuddannelse, delvist tab af indtægt eller arbejdsmulighed, konflikt, modtagelse af anden godtgørelse eller offentlig støtte har for uddannelsesydelsens størrelse, samt regler om mindsteudbetaling, tilbagebetaling, renter og sanktioner og unddragelse fra retsforfølgning.
Stk. 2. Endvidere fastsætter beskæftigelsesministeren efter forhandling med undervisningsministeren regler om afgivelse og udveksling af oplysninger og om indberetninger fra uddannelsesstederne, uddannelsesudbyderne samt Styrelsen for Statens Uddannelsesstøtte til Arbejdsmarkedets Ankenævn, Arbejdsdirektoratet og til arbejdsløshedskasserne for så vidt angår deres egne medlemmer.« 2. I § 55, stk. 3, indsættes efter nr. 3 som nyt nummer:
»4) perioder, hvor medlemmet modtager uddannelsesydelse efter kapitel 9 b,« 3. I § 62 a, stk. 2, 3. pkt., indsættes efter »hvor medlemmet modtager«: »uddannelsesydelse efter kapitel 9 b,«.
 4. I § 75 h, stk. 5, indsættes efter »deltager i uddannelse og modtager«: »uddannelsesydelse efter kapitel 9 b eller«.
 5. I § 79, stk. 1, ændres »kapitel 9 og 9 a« til: » kapitel 9, 9 a og 9 b«.
 6. I § 85 c, stk. 1, indsættes efter »modtager dagpenge«: »eller fuld uddannelsesydelse efter kapitel 9 b i forbindelse med deltagelse i erhvervsrettet voksen- og efteruddannelse til og med erhvervsuddannelsesniveau«.
 7. I § 85 c, stk. 1, ændres »jf. dog stk. 3 og 4« til: »jf. dog stk. 3-5«.
 8. I § 85 c, stk. 2, indsættes efter »udbetales dagpenge«: »eller uddannelsesydelse«.
 9. I § 85 c indsættes efter stk. 4 som nyt stykke:
»Stk. 5. ATP-bidraget for medlemmer, der deltager i erhvervsrettet voksen- og efteruddannelse til og med erhvervsuddannelsesniveau, og som modtager fuld uddannelsesydelse efter kapitel 9 b, betales af ydelsesmodtageren med 1/3 og statskassen med 2/3. Hver bidragsandel for en uge nedrundes til nærmeste hele kronebeløb.« 10. I § 85 c, stk. 5, der bliver stk. 6, indsættes efter »udbetalingen af dagpengene«: »eller uddannelsesydelsen«.
 11. I § 85 c, stk. 7, der bliver stk. 8, ændres »jf. stk. 4« til: »jf. stk. 4 og 5«.
 12. I § 85 c, stk. 8, der bliver stk. 9, ændres »stk. 3-7 og 11« til: »stk. 3-8 og 12«.
 13. I § 85 c, stk. 12, der bliver stk. 13, og i § 85 c, stk. 13, 1. pkt., der bliver stk. 14, 1. pkt., ændres »stk. 11« til: »stk. 12«.
 14. I § 85 c, stk. 13, 2. pkt., der bliver stk. 14, 2. pkt., ændres »stk. 12« til: »stk. 13«.
 15. I § 85 e, stk. 1, indsættes efter »modtager dagpenge«: »eller fuld uddannelsesydelse efter kapitel 9 b i forbindelse med deltagelse i erhvervsrettet voksen- og efteruddannelse til og med erhvervsuddannelsesniveau«.
 16. I § 85 e, stk. 2, indsættes efter »udbetalingen af dagpenge«: »eller uddannelsesydelse«.
§ 3 I lov om Arbejdsmarkedets Tillægspension, jf. lovbekendtgørelse nr. 767 af 8. juli 2008, som ændret ved § 7 i lov nr. 515 af 17. august 2008, § 7 i lov nr. 517 af 17. juni 2008, lov nr. 1063 af 6. november 2008 og lov nr. 117 af 17. februar 2009, foretages følgende ændring:
 1. § 2 a, stk. 1, 2. pkt., affattes således:
»Endvidere omfattes medlemmer af en arbejdsløshedskasse, som under deltagelse i erhvervsrettet voksen- og efteruddannelse til og med erhvervsuddannelsesniveau modtager fuld uddannelsesydelse efter kapitel 9 b i lov om arbejdsløshedsforsikring m.v., af ordningen.« § 4 I lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007, foretages følgende ændringer:
 1. § 2, stk. 1, affattes således:
»Den personkreds, der kan opnå ydelser efter § 1, omfatter beskæftigede lønmodtagere, såvel privat som offentligt ansatte, og selvstændige erhvervsdrivende.« 2. I § 3, stk. 1, ændres »nr. 8« til: »nr. 6«, og nr. 5 og nr. 6 ophæves.
 3. § 4, stk. 1, affattes således:
»Under deltagelse i uddannelse, der er omfattet af § 3, kan beskæftigede lønmodtagere og selvstændige erhvervsdrivende opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.« 4. § 5, 2. pkt., ophæves.
 5. I § 13, stk. 1, udgår »eller ledige med ret til selvvalgt uddannelse, jf. § 2, stk. 1, nr. 3«.
 6. I § 13, stk. 3 og 4, ændres »arbejdsgivere omfattet af § 17 a i lov om Arbejdsmarkedets Tillægspension« til: »private arbejdsgivere, der er registreret efter merværdiafgiftsloven (momsloven) eller lov om afgift af lønsum m.v.,«.
 7. Kapitel 6 ophæves.
§ 5 I lov om statens voksenuddannelsesstøtte (SVU), jf. lovbekendtgørelse nr. 319 af 20. marts 2007, som ændret ved lov nr. 1587 af 20. december 2006, lov nr. 546 af 17. juni 2008 og lov nr. 1336 af 19. december 2008, foretages følgende ændringer:
 1. I § 2, stk. 1, nr. 2, udgår »jf. dog § 11,«.
 2. I § 5, stk. 1, 1. pkt., udgår »og § 11, stk. 2«.
 3. I § 9, stk. 1, udgår », jf. dog § 11, stk. 2«.
 4. Kapitel 5 ophæves.
 5. I § 12, stk. 2, ændres »§ 9, stk. 1, og § 11, stk. 1« til: »og § 9, stk. 1«.
 6. I § 13, stk. 6, udgår »herunder om beregning af SVU til ledige,«.
 7. § 22, stk. 5, ophæves.
§ 6 I lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, som ændret ved § 2 i lov nr. 1173 af 10. december 2008, foretages følgende ændring:
 1. I § 21, stk. 1, udgår »ledige med ret til selvvalgt uddannelse samt«.
§ 7 I lov om åben uddannelse (erhvervsrettet voksenuddannelse) m.v., jf. lovbekendtgørelse nr. 939 af 22. september 2008, som ændret ved § 5 i lov nr. 1173 af 10. december 2008, foretages følgende ændringer:
 1. § 8, stk. 4, affattes således:
»Stk. 4. Ministeren kan fastsætte nærmere regler om deltagerbetalingen, herunder om størrelsen af deltagerbetalingen.« 2. I § 8 a, stk. 1, 3. pkt., udgår »og dagpengeberettigede ledige med ret til selvvalgt uddannelse«.
§ 8 Stk. 1. Loven træder i kraft den 1. august 2009.
 Stk. 2. Ledige med ret til 6 ugers selvvalgt uddannelse, der inden lovens ikrafttræden er påbegyndt en uddannelse med godtgørelse ved deltagelse i erhvervsrettet voksen- og efteruddannelse eller med statens voksenuddannelsesstøtte, kan færdiggøre uddannelsesforløbet med godtgørelse eller støtte efter de hidtidige regler.
 Stk. 3. Ledige med ret til 6 ugers selvvalgt uddannelse, der inden lovens ikrafttræden har indgivet en ansøgning om statens voksenuddannelsesstøtte, jf. bekendtgørelse nr. 643 af 15. juni 2007 om statens voksenuddannelsesstøtte § 19, stk. 2, sidste pkt., til en SVU-administrator, kan deltage i den valgte uddannelse med voksenuddannelsesstøtte efter de hidtil gældende regler.
 Stk. 4. Ved opgørelse af, om en person har udnyttet sin ret til 6 ugers selvvalgt uddannelse efter § 26 a i lov om en aktiv beskæftigelsesindsats, som affattet ved denne lovs § 1, nr. 3, medregnes perioder, hvor ansøgeren har deltaget i selvvalgt uddannelse for ledige efter de hidtil gældende regler.
Bemærkninger til lovforslaget Almindelige bemærkninger I.
Lovforslagets baggrund og indhold 1. Indledning Forligskredsen bag finansieringsomlægningen fra 2003 (V, K, DF og RV) har aftalt, og regeringen har besluttet, at indsatsen og finansieringsansvaret for forsikrede lediges adgang til 6 ugers selvvalgt uddannelser skal samles under Beskæftigelsesministeriet.
Det betyder, at reglerne om forsikrede lediges ret til 6 ugers selvvalgt uddannelse flyttes fra Undervisningsministeriet til Beskæftigelsesministeriet.
 Dette lovforslag udmønter denne aftale.
 Forslaget sikrer, at de forsikrede ledige ikke mister rettigheder eller får pålagt pligter i forhold til de gældende regler i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU).
 Lovforslaget skal endvidere ses i sammenhæng med de samtidigt fremsatte lovforslag:
 Forslag til lov om ændring af lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og forskellige andre love samt ophævelse af lov om supplerende aktiveringstilbud til visse ledige medlemmer af en arbejdsløshedskasse (Etablering af et enstrenget kommunalt beskæftigelsessystem m.v.)  Forslag til lov om ændring af lov om arbejdsløshedsforsikring m.v., lov om retssikkerhed og administration på det sociale område og forskellige andre love (Sammenlægning af Arbejdsmarkedets Ankenævn med Ankestyrelsens Beskæftigelsesudvalg, finansiering af arbejdsløshedsdagpenge, arbejdsløshedskassernes vejledningspligt og tilsyn med kommunerne m.v.)  Forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om integration af udlændinge i Danmark (Afbureaukratisering af reglerne om aktivering af unge, sanktionsreglerne for kontant- og starthjælpsmodtagere og målretning af aktiveringsindsatsen m.v.) Lovforslagene har betydning for visse bestemmelser i nærværende lovforslag, og der vil inden 3. behandlingen af lovforslagene blive fremsat de nødvendige ændringsforslag med henblik på at sikre sammenhængene forslagene imellem.
2. Lediges adgang til 6 ugers selvvalgt uddannelse I dag er reglerne om 6 ugers selvvalgt uddannelse fastsat i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU).
 Efter disse regler har forsikrede ledige, der er berettiget til arbejdsløshedsdagpenge, ret til at deltage i 6 ugers selvvalgt uddannelse på folkeskoleniveau og anden uddannelse på tilsvarende niveau, i gymnasial uddannelse, i erhvervsrettet voksen- og efteruddannelse til og med erhvervsuddannelsesniveau og i videregående uddannelse.
Det foreslås, at reglerne om 6 ugers selvvalgt uddannelse for ledige flyttes fra Undervisningsministeriets regler til beskæftigelseslovgivningen, således at indsatsen for de ledige samles under Beskæftigelsesministeriet.
Reglerne om uddannelse til beskæftigede vil fortsat være reguleret i Undervisningsministeriets lovgivning.
Forslaget ændrer ikke på sondringen mellem, hvornår en person anses for beskæftiget eller ledig.
Dette afgøres på samme måde som i dag efter praksis og regler i henhold til lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU). Personer, der herefter anses for beskæftigede, skal fortsat søge om VEU-godtgørelse eller SVU-støtte til uddannelse efter disse regler.
Reglerne for lediges ret til 6 ugers selvvalgt uddannelse vil fremover fremgå af beskæftigelseslovgivningen.
Der vil under uddannelsen blive udbetalt en særlig uddannelsesydelse på samme ydelsesniveau som efter de gældende regler i Undervisningsministeriets lovgivning.
Forslaget indebærer, at de ledige ikke mister rettigheder, som de har efter de gældende regler, og at de ikke får pligter, som de ikke er pålagt efter de gældende regler.
Det gælder både i forhold til, hvilke uddannelser de kan vælge, ydelsens størrelse, rådighedsforpligtelsen, tilbagebetaling og sanktioner m.v.
2.1. Placering af selvvalgt uddannelse i forhold til ret og pligt til aktivering I overensstemmelse med de gældende VEU- og SVU-regler foreslås det, at ledige kan deltage i 6 ugers selvvalgt uddannelse inden for de første 9 måneders sammenlagt ledighed, hvis personen er fyldt 25 år, og inden for de første 6 måneders sammenlagt ledighed, hvis personen ikke er fyldt 25 år.
2.2. Ydelsen Efter de gældende VEU- og SVU-regler udgør VEU-godtgørelsen og SVU-støtten for fuldtidsforsikrede ledige, som deltager i fuldtidsuddannelse, et beløb svarende til arbejdsløshedsdagpengenes højeste beløb, jf. arbejdsløshedsforsikringslovens § 47. VEU-godtgørelsen og SVU-støtten nedsættes forholdsmæssigt i forhold til antallet af undervisningstimer, hvis den ledige deltager i deltidsuddannelse.
Deltidsforsikrede ledige kan få udbetalt VEU-godtgørelse for det timetal, som de står tilmeldt som arbejdssøgende hos jobcenteret til.
Deltidsforsikrede, der er tilmeldt som arbejdssøgende til 37 timers arbejde om ugen, vil således under fuldtidsuddannelse kunne få VEU-godtgørelse i samme omfang som fuldtidsforsikrede.
For deltidsforsikrede ledige kan SVU-støtten derimod højst udgør 30/37 af arbejdsløshedsdagpengenes højeste beløb.
 Det foreslås, at ledige under selvvalgt uddannelse fremover skal modtage en særlig ydelse  uddannelsesydelse  og at uddannelsesydelsen fastsættes i overensstemmelse med de gældende VEU- og SVU-regler.
 Uddannelsesydelsen skal udgøre det samme beløb, som den ledige ville have ret til efter VEU- og SVU-reglerne.
Med hjemmel i den foreslåede § 52 j foreslås det endvidere, at de nærmere regler om uddannelsesydelsens størrelse fastsættes administrativt.
I de administrative regler vil der bl.a. blive fastsat regler om beregning og udbetaling af uddannelsesydelsen, herunder om betydning af studieaktivitet, deltidsuddannelse, delvist tab af indtægt eller arbejdsmulighed, konflikt, modtagelse af anden godtgørelse eller offentlig støtte og unddragelse fra retsforfølgning m.v.
 De administrative regler vil blive fastsat således, at de ledige får samme rettigheder, som de har efter de gældende regler, og ikke pålægges pligter, som de ikke har efter de gældende regler.
Perioder med VEU-godtgørelse og SVU-støtte til ledige under selvvalgt uddannelse forbruger af dagpengeperioden efter de gældende regler.
Med forslaget forbruger uddannelsesydelse ligeledes af dagpengeperioden.
Ledige, der under selvvalgt uddannelse fremover skal modtage uddannelsesydelse, kan som udgangspunkt ikke modtage arbejdsløshedsdagpenge.
Se dog nedenfor i pkt. 2.4. om lediges mulighed for at få arbejdsløshedsdagpenge samtidig med uddannelsesydelse under selvvalgt uddannelse.
2.3. Rådighed Efter de gældende regler om VEU-godtgørelse og SVU-støtte skal ledige, der deltager i selvvalgt uddannelse alene stå til rådighed for arbejde, de henvises til af staten i jobcenteret eller arbejdsløshedskassen.
Staten i jobcenteret kan træffe afgørelse om at undlade at formidle arbejde, hvis der ikke er eller kan forventes mangel på arbejdskraft inden for den lediges fagområde, og det skønnes, at uddannelsen opfylder arbejdsmarkedets behov, eller uddannelsen konkret medvirker til, at den ledige kan opnå fast beskæftigelse.
Det foreslås derfor, at ledige, der deltager i selvvalgt uddannelse og modtager uddannelsesydelse, alene skal stå til rådighed for arbejde, de henvises til.
Det foreslås videre, at beskæftigelsesministeren bemyndiges til at fastsætte regler om, at rådighedsforpligtelsen kan fraviges for ledige i selvvalgt uddannelse.
2.4. Mulighed for arbejdsløshedsdagpenge samtidig med uddannelsesydelse under selvvalgt uddannelse Efter den gældende § 62 a i lov om arbejdsløshedsforsikring m.v. kan ledige ikke få arbejdsløshedsdagpenge under uddannelse.
Ledige kan dog bevare retten til arbejdsløshedsdagpenge under deltagelse i visse uddannelser.
Det gælder også ledige, der deltager i selvvalgt uddannelse og modtager VEU-godtgørelse eller SVU-støtte efter de gældende regler.
Der kan dog ikke udbetales arbejdsløshedsdagpenge for timer, hvor der modtages VEU-godtgørelse eller SVU-støtte.
 Da ledige under selvvalgt uddannelse fremover modtager uddannelsesydelse i stedet for VEU-godtgørelse og SVU-støtte, foreslås det, at ledige, der modtager uddannelsesydelse, får samme ret til at modtage arbejdsløshedsdagpenge under deltagelse i uddannelse efter reglen i § 62 a, som modtagere af VEU-godtgørelse og SVU-støtte har i dag.
Ledige, der søger om og herefter modtager arbejdsløshedsdagpenge efter § 62 a, skal opfylde de almindelige betingelser for ret til arbejdsløshedsdagpenge.
Det gælder bl.a. kravet om, at de skal stå til rådighed m.v.
Lovens almindelige regler for udbetaling af arbejdsløshedsdagpenge finder i øvrigt anvendelse.
2.5. Indbetaling til Arbejdsmarkedets Tillægspension (ATP) og særlig pensionsopsparing (SP) Efter de gældende regler i lov om godtgørelse ved deltagelse i erhvervsrettet voksen- og efteruddannelse indbetales der bidrag til Arbejdsmarkedets Tillægspension (ATP), bl.a. for ledige med ret til selvvalgt uddannelse, som får fuld VEU-godtgørelse.
Ledige, der er omfattet af indbetaling af ATP, betaler endvidere en særlig pensionsopsparing (SP).
 For at sikre, at disse ledige under selvvalgt uddannelse med uddannelsesydelse fortsat får indbetalt bidrag til ATP og indbetaler til SP, foreslås det, at reglerne om indbetaling til ATP og SP i arbejdsløshedsforsikringsloven ændres, så der sker indbetaling til ATP og SP ligesom efter de gældende regler.
 Der sker ikke indbetaling til ATP eller SP af SVU-støtte.
2.6. Tilbagebetaling, renter, sanktioner og andre forhold I lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU) med tilhørende bekendtgørelser er der bl.a. fastsat regler om tilbagebetaling og renter af fejludbetalte beløb, afvikling af karantæner pålagt efter arbejdsløshedsforsikringsloven og bortfald af SVU-støtte ved unddragelse fra retsforfølgning.
Reglerne er forskellige for henholdsvis VEU-godtgørelse og SVU-støtte, og reglerne er tillige forskellige fra reglerne i arbejdsløshedsforsikringsloven.
I lov om arbejdsløshedsforsikring m.v. findes der en række regler, hvoraf det fremgår direkte, at de både finder anvendelse på arbejdsløshedsdagpenge og på andre ydelser, som arbejdsløshedskassen udbetaler.
Det drejer sig om bestemmelser om renter ved for sen udbetaling af ydelsen, jf. § 46, stk. 4, om optjening og udbetaling af feriedagpenge, jf. § 75 h, stk. 1 og 5, om tilbagebetaling og renter af fejludbetalte ydelser, jf. § 86, og sanktioner og afvikling heraf (effektive karantæner), jf. § 87.
 Det forslås, at reglerne i lov om arbejdsløshedsforsikring m.v. fremover finder anvendelse for perioder med uddannelsesydelse, i det omfang, de i dag finder anvendelse for perioder med VEU-godtgørelse og SVU-støtte.
 Det foreslås videre, at den nærmere regulering herudover sker administrativt, og at det herved sikres, at de ledige ikke mister rettigheder eller pålægges pligter i forhold til rettigheder og pligter efter de gældende regler.
 Der henvises i øvrigt til bemærkningerne til § 2, nr. 1, forslaget til §§ 52 i og 52 j.
3. Administrationen af ordningen Arbejdsløshedskasserne varetager allerede i dag administrationen af VEU-godtgørelse for de ledige og efter de almindelige regler i arbejdsløshedsforsikringsloven om arbejdsløshedskassernes administration og udbetaling af ydelser  dog med visse undtagelser, jf. bemærkningerne til § 2, nr. 1, forslaget til § 52 i.
 Arbejdsløshedskassernes afgørelser kan påklages til Arbejdsmarkedets Ankenævn.
Sager om statens voksenuddannelsesstøtte (SVU) behandles i dag af SVU-administratorerne, dvs. anerkendte arbejdsløshedskasser, voksenuddannelsescentre, Københavns og Århus' universitet og fem professionshøjskoler.
SVU-administratorerne modtager, kontrollerer og videresender ansøgningerne, mens det er Styrelsen for Statens Uddannelsesstøtte, der tildeler og udbetaler SVU.
 Styrelsen for Statens Uddannelsesstøttes afgørelser kan påklages til Ankenævnet for Uddannelsesstøtten.
Det foreslås, at administrationen af ordningen i forhold til forsikrede ledige fremover bliver varetaget af arbejdsløshedskasserne, der også skal træffe afgørelse om, hvorvidt betingelserne for retten til selvvalgt uddannelse er opfyldt.
Staten i jobcenteret vil dog skulle administrere betaling for køb af uddannelse og eventuel deltagerbetaling til uddannelsesinstitutionerne samt træffe afgørelse om og udbetale beløb til kost og logi for ledige.
 Administrationen vil skulle følge de almindelige regler i arbejdsløshedsforsikringsloven om administration og udbetaling af ydelser  dog med visse undtagelser, jf. bemærkningerne til § 2, nr. 1, forslaget til § 52 i.
Det foreslås, at klager over arbejdsløshedskassernes og staten i jobcentrenes afgørelser følger de almindelige klageregler i beskæftigelseslovgivningen.
Det betyder, at arbejdsløshedskassernes afgørelser kan påklages til Arbejdsdirektoratet med videre klageadgang til Arbejdsmarkedets Ankenævn efter de almindelige klageregler i §§ 98 og 99 i lov om arbejdsløshedsforsikring m.v., og at staten i jobcentrenes afgørelser kan påklages til beskæftigelsesankenævnet.
4. Ændret finansiering Forslaget om flytningen af reglerne om 6 ugers selvvalgt uddannelse til beskæftigelseslovgivningen indebærer, at udgifterne til de lediges godtgørelse i forbindelse med 6 ugers selvvalgt uddannelse ikke længere skal afholdes inden for rammen for erhvervsrettet voksen- og efteruddannelse (EVE-rammen). Dele af EVE-rammen, herunder de lediges godtgørelse i forbindelse med 6 ugers selvvalgt uddannelse, finansieres af arbejdsgivernes AER-bidrag.
 Herefter bidrager arbejdsgiverne udelukkende til finansiering af VEU-godtgørelse til beskæftigede, og staten overtager det fulde finansieringsansvar for ydelse til ledige med ret til 6 ugers selvvalgt uddannelse.
 Ændringen indebærer endvidere, at Beskæftigelsesministeriet fremover skal afholde driftsudgifterne, herunder udgifter til kost og logi, og eventuelle deltagerudgifter til uddannelserne, som hidtil er blevet dækket af Undervisningsministeriet.
Fremover vil uddannelsesinstitutionerne ikke længere modtage statstilskud for ledige, der deltager i 6 ugers selvvalgt uddannelse.
I stedet skal staten i jobcenteret betale for disse uddannelser på samme måde, som de i dag skal betale for udgifterne til uddannelse ved uddannelsestilbud efter lov om en aktiv beskæftigelsesindsats, jf. bestemmelserne i lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
 Det vil sige, at uddannelsesinstitutionerne skal beregne og opkræve betalingen hos staten i jobcenteret, og betalingen opgøres på grundlag af antal årselever og studenterårsværk under uddannelse efter de takster, der er fastsat i finansloven for de pågældende uddannelser i de pågældende år for de pågældende institutioner.
Frem til lovforslagets ikrafttrædelse vil Undervisningsministeriet som hidtil afholde udgifterne i forbindelse med lediges deltagelse i 6 ugers selvvalgt uddannelse.
Udgifter i forbindelse med færdiggørelse af forløb, der er påbegyndt efter Undervisningsministeriets regler før ikrafttrædelsestidspunktet, vil ligeledes blive afholdt af Undervisningsministeriets bevillinger, jf. også den bevillingsprofil, der fremgår på finansloven for 2009. Udgifter til forløb, der disponeres efter Undervisningsministeriets regler før 1. august 2009, men som først igangsættes efter denne dato, vil blive afholdt af Beskæftigelsesministeriet.
II. Økonomiske og administrative konsekvenser for det offentlige Dette afsnit beskriver de samlede ændringer i henholdsvis Beskæftigelsesministeriets og Undervisningsministeriets bevillinger i 2009. Som følge af ændringer med hensyn til lovforslagets ikrafttrædelsestidspunkt og deltagernes forsørgelsesgrundlag i forhold til, hvad der var forudsat ved budgetteringen af finansloven for 2009, vil de afsatte bevillinger efter forslagets vedtagelse på forslag til lov om tillægsbevilling 2009 blive korrigeret i overensstemmelse med nedenstående.
Aktiviteten for ledige med ret til 6 ugers selvvalgt uddannelse kan opgøres ret præcist, da ledige med 6 ugers selvvalgt uddannelse har været fritaget for deltagerbetaling og derfor har været registreret særskilt i tilskudssystemet.
For aktivitet, der udløser takster til finansiering af fællesudgifter og bygningsudgifter, beregnes tilskuddet på baggrund af grundlagsårselever, og størrelsen på tilskuddet for perioden 1. januar 2009 til 1. august 2009 er således allerede kendt.
 Tilskud til undervisningsaktivitet udbetales tidstro, og det faktisk udbetalte tilskud i forbindelse med lediges deltagelse i 6 ugers selvvalgt uddannelse vil derfor kunne opgøres på tidspunktet for udarbejdelse af forslag til lov om tillægsbevilling for 2009. Undervisningsministeriet vil således få overført en bevilling svarende til det tilskud, persongruppen har udløst i perioden, fratrukket den bevilling, der allerede er afsat på Undervisningsministeriets bevillinger på finansloven for 2009 i forbindelse med lediges deltagelse i 6 ugers selvvalgt uddannelse.
Driftsudgifter Med lovforslaget flyttes udgifterne til uddannelse, deltagerbetaling, tilskud til befordring og til kost og logi for forsikrede ledige med ret til 6 ugers selvvalgt uddannelse fra Undervisningsministeriet til Beskæftigelsesministeriets regi, således at staten i jobcenteret overtager opgaven pr. 1. august 2009. Der forventes at være tale om ca. 700 helårspersoner i hvert af årene 2010-2012 og ca. 300 helårspersoner i 2009.
Beskæftigelsesministeriets bevillinger forøges med 131,8 mio. kr. i hvert af årene 2010-2012 til jobcentrenes afholdelse af udgifter til køb af uddannelse, herunder også tilskud til deltagerbetaling, kost og logi til kursister, i forbindelse med ordningen.
I 2009 forøges Beskæftigelsesministeriets bevilling skønsmæssigt med 54,9 mio. kr. svarende til jobcentrenes forventede udgifter til køb af uddannelse i perioden fra 1. august 2009 til 31. december 2009.
Tabel 1: Udgifter vedr. lediges deltagelse i seks ugers selvvalgt uddannelse Undervisningsministeriets bevillinger reduceres med 298,4 mio. kr. fra 2010 og fremover.
I 2009 reduceres bevillingen med et beløb, der anslås til ca. 121,1 mio. kr., svarende til tilskud udløst i forbindelse med lediges deltagelse i 6 ugers selvvalgt uddannelse.
Tabel 2: Mindreudgifter for Undervisningsministeriet som følge af flytning af finansieringen af ledige med ret til 6 ugers selvvalgt uddannelse Samlet reduceres de offentlige udgiftsbevillinger med ca. 34,6 mio.kr. i 2010 og fremover og med 9,6 mio. kr. i 2009. Bevillingsreduktionen skyldes, at den bevilling, der blev trukket ud af EVE-rammen, var baseret på et konjunkturreguleret gennemsnit af udgifterne i 2005-2006, mens Beskæftigelsesministeriets bevillingsforøgelse er baseret på regnskabstal fra 2007.
Udgifterne til forsørgelse til ledige, der deltager i 6 ugers selvvalgt uddannelse, er hidtil blevet afholdt af Undervisningsministeriets ramme til erhvervsrettet voksen- og efteruddannelse (EVE-rammen) samt af bevillingen til Statens Voksenuddannelsesstøtte.
VEU-godtgørelsen er finansieret af arbejdsgivernes indbetaling af AER-bidrag, mens staten finansierer udgifter, der overstiger indbetalingerne fra AER.
Med flytningen overtager staten det fulde finansieringsansvar for forsørgelsen.
Ledige, der deltager i 6 ugers selvvalgt uddannelse, vil fremover ikke længere modtage VEU-godtgørelse eller SVU-støtte under uddannelsen, men vil i stedet være berettiget til uddannelsesydelse på samme niveau som VEU-godtgørelse og SVU-støtte.
På Beskæftigelsesministeriets område skønnes således som beskrevet ovenfor afsat en bevilling på i alt 132,0 mio. kr. til forsørgelse i 2010 og fremover.
For perioden 1. august til 31. december 2009 skønnes der afsat en bevilling på 56,6 mio. kr. til forsørgelsesudgifter.
Samtidig reduceres Undervisningsministeriets VEU-bevilling med 158,0 mio. kr. i 2010 og fremover.
I 2009 reduceres bevillingen med et beløb svarende til godtgørelse udløst i forbindelse med lediges deltagelse i 6 ugers selvvalgt uddannelse indtil 1. august 2009. Bevillingen anslås til ca. 65,4 mio. kr.
SVU-bevillingen reduceres med 13,0 mio. kr. i 2010 og fremover og med 5,4 mio. kr. i 2009.
Tabel 3: Ændring i forsørgelsesudgifter i forbindelse med lediges deltagelse i seks ugers selvvalgt uddannelse Med forslaget skal uddannelsesinstitutionerne fra og med 1. august 2009 have betaling fra staten i jobcentret eller anden aktør for rekvireret undervisning til ledige med 6 ugers selvvalgt uddannelse på grundlag af takster, der kan henføres til denne undervisning.
Som konsekvens heraf vil uddannelsesinstitutionerne ikke få udbetalt bygnings- og fællesudgifter for 2/3 af 3. kvartal 2009, for 4. kvartal 2009 samt for 1. og 2. kvartal 2010 fra Undervisningsministeriet for de grundlagsårselever, der kan henføres til ledige med 6 ugers selvvalgt uddannelse på AMU-uddannelser.
Antallet af grundlagsårselever kan opgøres ret præcist, da de hidtil har været registreret i de administrative systemer, da ledige med 6 ugers selvvalgt uddannelse har været fritaget for deltagerbetaling, således at institutionerne har fået den fulde takst for denne undervisning inkl. deltagerbetaling udbetalt fra Undervisningsministeriet.
Denne deltagerbetaling er fastsat som en del af taksten opført på finansloven for persongrupper, der ikke skal betale deltagerbetaling.
Udgifter til befordringsgodtgørelse til ledige i forbindelse med deres deltagelse i 6 ugers selvvalgt uddannelse er hidtil blevet finansieret af EVE-rammen.
Med forslaget vil arbejdsløshedskasserne fortsat udbetale befordringsgodtgørelse og staten yde arbejdsløshedskasserne refusion for udgifterne.
Det vurderes dog kun at ville medføre en marginal forøgelse af statens udgifter til befordringsgodtgørelse.
 Ændringen af reglerne for indbetaling af ATP medfører begrænsede merudgifter for staten til ATP-bidrag.
III. Økonomiske og administrative konsekvenser for erhvervslivet Udgifterne til forsørgelse til ledige, der deltager i 6 ugers selvvalgt uddannelse, er hidtil blevet afholdt af Undervisningsministeriets ramme til erhvervsrettet voksen- og efteruddannelse (EVE-rammen) samt af bevillingen til Statens Voksenuddannelsesstøtte.
VEU-godtgørelsen er finansieret af arbejdsgivernes indbetaling af AER-bidrag, mens staten finansierer udgifter, der overstiger indbetalingerne fra AER.
Idet der forudsættes en uændret indbetaling til AER, har forslaget ingen direkte økonomiske konsekvenser for erhvervslivet, men der kan nu bruges flere midler på de beskæftigede.
Der henvises i øvrigt til bemærkningerne i pkt.
II.
Lovforslaget indebærer, at ledige fra 1. august 2009 ikke trækker på bevillingen til VEU-godtgørelse, bortset fra udgifter i forbindelse med færdiggørelse af forløb, der er påbegyndt før ikrafttrædelsestidspunktet efter Undervisningsministeriets regler.
AER-bidraget finansierer fremadrettet alene udgifter til beskæftigede lønmodtagere og selvstændige erhvervsdrivende.
IV.
Administrative konsekvenser for borgerne Forslaget har ingen administrative konsekvenser for borgerne.
V.
Miljømæssige konsekvenser Lovforslaget har ingen miljømæssige konsekvenser.
VI.
Forholdet til EU-retten Forslaget indeholder ikke EU-retlige aspekter.
VII.
Hørte myndigheder og organisationer Lovforslaget har været sendt til høring hos: Beskæftigelsesrådet (t.o.), Beskæftigelsesrådets Ydelsesudvalg, Kommunernes Landsforening, Kristelig Fagbevægelse, Kristelig Arbejdsgiverforening, Kooperationen, A-kassernes Samvirke, Ankenævnet for Uddannelsesstøtten, Arbejdsløshedskassen for Selvstændige Erhvervsdrivende, Ankestyrelsen, Arbejdsmarkedets Ankenævn, Danske Regioner, Danmarks Journalisthøjskole, Datatilsynet, Erhvervsakademirådet, Erhvervsskolernes Bestyrelsesforening, Lederforeningen for VUC, MVU-rådet, Professionshøjskolernes Sekretariat, Rektorkollegiet, universiteter, Rigsrevisionen, Rådet for Voksen- og Efteruddannelse (VEU-rådet), Rådet for Grundlæggende Erhvervsrettet Uddannelse (REU).
VIII.
Sammenfattende skema Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 De gældende regler om lediges ret til 6 ugers selvvalgt uddannelse fremgår af lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU). Med lovændringen flyttes reglerne om retten til 6 ugers selvvalgt uddannelse for ledige fra lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU) til lov om en aktiv beskæftigelsesindsats.
§ 3 i lov om en aktiv beskæftigelsesindsats indeholder en oversigt over, hvilke dele af beskæftigelsesindsatsen de enkelte målgrupper er omfattet af.
Der foreslås en ændring til § 3, hvoraf det fremgår, at ledige dagpengemodtagere bliver omfattet af kapitel 8 a om selvvalgt uddannelse.
Til nr. 2 Efter de gældende regler er ledige, der er omfattet af § 2, nr. 1, i lov om en aktiv beskæftigelsesindsats, omfattet af det individuelle kontaktforløb, hvilket ikke er tilfældet for personer i 6 ugers selvvalgt uddannelse.
Da reglerne om lediges ret til 6 ugers selvvalgt uddannelse flyttes fra lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU), foreslås det derfor at den eksisterende bemyndigelsesbestemmelse i loven til at fastsætte nærmere regler om det individuelle kontaktforløb suppleres med en bestemmelse om, at beskæftigelsesministeren bemyndiges til at kunne fastsætte regler om, at personer, der deltager i selvvalgt uddannelse efter lovens kapitel 8 a, ikke er omfattet af det individuelle kontaktforløb.
Reglerne herom vil blive udmøntet i bekendtgørelse om en aktiv beskæftigelsesindsats.
Til nr. 3 Forslaget til § 26 a Til stk. 1 I dag fremgår lediges ret til selvvalgt uddannelse af lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU). Reglerne om lediges ret til selvvalgt uddannelse i disse love ophæves ved dette lovforslags §§ 4 og 5.
 Med lovændringen flyttes de lediges ret til 6 ugers selvvalgt uddannelse til lov om en aktiv beskæftigelsesindsats.
Det foreslås derfor, at forsikrede ledige efter eget valg vil kunne deltage i uddannelse i op til 6 uger på folkeskoleniveau og anden undervisning på tilsvarende niveau, i gymnasial uddannelse, i erhvervsrettet voksen- og efteruddannelse til og med erhvervsuddannelsesniveau og i videregående uddannelse.
Dette svarer til de gældende regler i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU).
Til stk. 2 Efter de gældende regler i § 2, stk. 1, nr. 3, i lov om godtgørelse ved deltagelse i erhvervsrettet voksen- og efteruddannelse og § 11, stk. 1, i lov om voksenuddannelsesstøtte (SVU) om 6 ugers selvvalgt uddannelse skal deltagelsen ske inden for de første 6 måneders sammenlagt ledighed, når det drejer sig om personer, der ikke er fyldt 25 år, og inden for de første 9 måneders sammenlagt ledighed, når det drejer sig om personer, der er fyldt 25 år.
 Det foreslås, at der ikke ændres på de perioder, inden for hvilke de ledige har mulighed for at deltage i 6 ugers selvvalgt uddannelse.
 Hvis en ledig starter på en ny dagpengeperiode, får den ledige ret til en ny periode med 6 ugers selvvalgt uddannelse.
Til stk. 3 Efter de gældende regler modtager ledige i 6 ugers selvvalgt uddannelse en ydelse (VEU-godtgørelse eller SVU-støtte), der for fuldtidsforsikrede ved fuldtidsundervisning svarer til dagpengenes højeste beløb efter lov om arbejdsløshedsforsikring m.v.
Det foreslås, at den ledige under selvvalgt uddannelse modtager uddannelsesydelse efter kapitel 9 b i lov om arbejdsløshedsforsikring m.v.
Der henvises til bemærkningerne til lovforslagets § 2, nr. 1.
Til stk. 4 Efter de gældende regler i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU) har arbejdsløshedskasserne en central rolle for ledige, idet de behandler ansøgninger og foretager udbetaling for så vidt angår VEU-godtgørelse og befordringstilskud.
For så vidt angår SVU kan arbejdsløshedskasserne medvirke ved behandlingen af ansøgningen.
 Det foreslås, at arbejdsløshedskasserne træffer afgørelser om, hvorvidt betingelserne for at få selvvalgt uddannelse er opfyldt.
 Der henvises til bemærkningerne til stk. 5 om administration af ordningen.
Til stk. 5 Det foreslås, at beskæftigelsesministeren kan fastsætte nærmere regler om selvvalgt uddannelse og om administrationen af ordningen.
Det drejer sig om, hvilke uddannelser der kan vælges, alderskrav, betingelser for forudgående uddannelse m.v.
Bemyndigelsen vil blive anvendt til at videreføre de gældende regler om lediges adgang til selvvalgt uddannelse, således som de har været fastsat i medfør af lovgivningen om VEU- godtgørelse og SVU-støtte.
 Det vil således blive fastsat, at ordningen skal administreres af arbejdsløshedskasserne, som skal behandle ansøgningen fra den ledige om deltagelse i uddannelsen og sikre, at den ledige opfylder betingelserne, herunder at deltagelsen finder sted inden for de første 9 måneders sammenlagt ledighed for personer, der er fyldt 25 år, og inden for de første 6 måneders ledighed, for personer der ikke er fyldt 25 år.
Arbejdsløshedskasserne skal sikre, at en ledig maksimalt får 6 ugers selvvalgt uddannelse i løbet af en ledighedsperiode, hvor de 6 uger opgøres i timer og kan tages i sammenhæng eller opdeles i flere perioder.
Det følger af reglerne, at indplacering i en ny dagpengeperiode udløser ret til nye 6 ugers selvvalgt uddannelse.
De uddannelser, som de ledige kan vælge at søge ind på, vil fremgå af en oversigt, som Undervisningsministeriet vil bidrage til.
Oversigten bliver et bilag til bekendtgørelsen, hvori de nærmere regler om selvvalgt uddannelse fastsættes.
Uddannelserne vil svare til de uddannelser, som ledige har ret til at søge efter de gældende VEU- og SVU-regler.
Det vil som i de hidtidige regler blive fastsat, at selvvalgt uddannelse ikke kan foregå som fjernundervisning for så vidt angår de uddannelser, der i dag berettiger til godtgørelse ved deltagelse i erhvervsrettet voksen- og efteruddannelse.
 Der vil også blive fastsat nærmere regler om, at arbejdsløshedskasserne træffer afgørelse om og udbetaler befordringsgodtgørelse.
 Endelig vil der blive fastsat nærmere regler om jobcentrenes opgaver, herunder om jobcentrenes dækning af deltagerbetaling og udbetaling af tilskud til kost og logi.
Efter gældende regler træffer uddannelsesstedet afgørelse om tilskud til kost og logi.
Der vil blive fastsat regler om betaling for kost og logi til ledige med ret til 6 ugers uddannelse, således at jobcenteret fremover træffer afgørelse herom efter kriterier, der svarer til de gældende i § 21 i lov om arbejdsmarkedsuddannelser m.v. med tilhørende bekendtgørelse om henholdsvis tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse.
Klageadgangen vil følge de almindelige regler for klage over jobcenterets afgørelser, dvs. til beskæftigelsesankenævnet.
 Der henvises i øvrigt til de almindelige bemærkninger, pkt. 3.
Til stk. 6 Det foreslås, at beskæftigelsesministeren kan fastsætte regler om, at kravene til personens rådighedsforpligtelse efter lov om arbejdsløshedsforsikring m.v. kan fraviges.
 Efter de gældende regler i § 15, stk. 2, i bekendtgørelse om godtgørelse ved deltagelse i erhvervsrettet voksen- og efteruddannelse og § 18, stk. 2, i bekendtgørelse om statens voksenuddannelsesstøtte kan jobcenteret træffe afgørelse om at undlade at formidle arbejde, hvis 1) der ikke er eller kan forventes mangel på arbejdskraft inden for den lediges fagområde, 2) staten i jobcenteret skønner, at uddannelsen opfylder arbejdsmarkedets behov, eller 3) uddannelsen konkret medvirker til, at den ledige kan opnå fast beskæftigelse.
 Det foreslås, at beskæftigelsesministeren bemyndiges til at fastsætte tilsvarende regler om, at rådighedsforpligtelsen kan fraviges for ledige i selvvalgt uddannelse.
Forslaget til § 26 b I dag fremgår såvel beskæftigedes som lediges ret til selvvalgt uddannelse af reglerne og praksis efter lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU). Reglerne om lediges ret til selvvalgt uddannelse i disse love ophæves ved dette lovforslags §§ 4 og 5.
 Med lovændringen flyttes de lediges ret til 6 ugers selvvalgt uddannelse til lov om en aktiv beskæftigelsesindsats.
Der er ikke tiltænkt en ændring i afgrænsningen af, hvorvidt en person er beskæftiget eller ledig.
Denne afgrænsning skal således også fremover følge regler og praksis efter lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte.
 For at sikre, at personer, der ikke er beskæftiget på fuld tid, ikke for samme periode kan søge både uddannelse som beskæftigede efter lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte og 6 ugers selvvalgt uddannelse for ledige efter forslaget til § 26 a i lov om en aktiv beskæftigelsesindsats, foreslås det, at det fremgår af § 26 b, at personer, der anses for beskæftigede efter lov om godtgørelse ved deltagelse i erhvervsrettet voksen- og efteruddannelse eller lov om statens voksenuddannelsesstøtte, ikke har ret til selvvalgt uddannelse efter reglerne i lov om en aktiv beskæftigelsesindsats.
Til nr. 4 Den gældende bestemmelse i lovens § 30, stk. 1, indebærer, at ledige, der har benyttet sig af muligheden for selvvalgt uddannelse i 6 uger efter de gældende regler i VEU- og SVU-lovgivningen, har ret til at få udarbejdet en jobplan med henblik på eventuel yderligere uddannelse, hvor staten i jobcenteret skal vurdere personens uddannelsesønsker i forhold til konkrete behov for opkvalificering inden for områder på arbejdsmarkedet med behov for arbejdskraft.
 Forslaget er af redaktionel karakter, således at der fremover også henvises til det foreslåede kapitel 8 a om selvvalgt uddannelse i lov om en aktiv beskæftigelsesindsats.
Til nr. 5 og 6 Efter de gældende regler i AMU-lovens § 21 modtager ledige under deltagelse i selvvalgt erhvervsrettet voksen- og efteruddannelse indtil erhvervsuddannelsesniveau tilskud til befordring, såfremt der er tale om arbejdsmarkedsuddannelser og enkeltfag optaget i en fælles kompetencebeskrivelse.
 Befordringstilskuddet ydes med en sats, der svarer til den, der gælder for ledige dagpengemodtagere, der deltager i virksomhedspraktik efter lovens kapitel 11.
Der skal under deltagelse i selvvalgt uddannelse uændret være ret til befordringsgodtgørelse.
Det foreslås derfor, at § 82 i lov om en aktiv beskæftigelsesindsats ændres således, at ledige, der under selvvalgt uddannelse deltager i erhvervsrettet voksen- og efteruddannelse indtil erhvervsuddannelsesniveau, vil kunne få befordringsgodtgørelse på samme måde som ledige dagpengemodtagere, der deltager i virksomhedspraktik.
Ifølge den foreslåede bemyndigelsesbestemmelse i lovens § 26 a, stk. 5, jf. lovforslagets § 1, nr. 3, kan beskæftigelsesministeren fastsætte nærmere regler om bl.a. befordringsgodtgørelse.
Denne bestemmelse vil blive benyttet til administrativt at fastsætte nærmere bestemmelser om, at befordringsgodtgørelsen til selvvalgt uddannelse vil kunne gives i forbindelse med arbejdsmarkedsuddannelser og enkeltfag optaget i en fælles kompetencebeskrivelse.
Det vil på samme måde, som når ledige dagpengemodtagere deltager i virksomhedspraktik, være arbejdsløshedskasserne, som udbetaler godtgørelsen.
Det følger af § 79 i lov om arbejdsløshedsforsikring m.v., at staten yder arbejdsløshedskassen refusion for disse udgifter.
Til nr. 7 Efter de gældende regler i § 15, stk. 1, i lov om godtgørelse ved deltagelse i erhvervsrettet voksen- og efteruddannelse og § 11, stk. 4, i lov om statens voksenuddannelsesstøtte (SVU) skal ledige i perioder med selvvalgt uddannelse stå til rådighed for arbejde formidlet af Staten i jobcenteret og arbejdesløshedskassen.
De ledige i selvvalgt uddannelse har således ikke pligt til at tage imod tilbud om aktivering under uddannelse.
 Da målgruppen i § 2, nr. 1, i lov om en aktiv beskæftigelsesindsats også omfatter personer, der er i selvvalgt uddannelse, foreslås det indskrevet i § 84, at disse er undtaget fra at tage imod ret og pligt-tilbud under deltagelse i selvvalgt uddannelse.
Til nr. 8 Efter de gældende regler kan arbejdsløshedskassernes afgørelser om befordringsgodtgørelse efter kapitel 15 inden 4 uger efter, at afgørelsen er meddelt, indbringes for Arbejdsdirektoratet med videre klageadgang til Arbejdsmarkedets Ankenævn efter reglerne i §§ 98 og 99 i lov om arbejdsløshedsforsikring m.v. af den, som afgørelsen vedrører.
 Det foreslås, at klageadgangen fremover kommer til at omfatte arbejdsløshedskassernes afgørelser om 6 ugers selvvalgt uddannelse efter kapitel 8 a.
 Der henvises i øvrigt til de almindelige bemærkninger, pkt. 3.
Til § 2 Til nr. 1 (§§ 52 g-52 j) Det foreslås, at der indsættes et nyt kapitel 9 b i lov om arbejdsløshedsforsikring m.v., hvor der i §§ 52 g-52 j fastsættes regler om ydelsen til ledige, der deltager i selvvalgt uddannelse efter kapitel 8 a i lov om en aktiv beskæftigelsesindsats.
Det foreslås, at ydelsen benævnes uddannelsesydelse.
Der er tale om en ny ydelse efter lov om arbejdsløshedsforsikring m.v., og således ikke tale om en overførsel af VEU- og SVU-reglerne.
Forslaget til § 52 g Til stk. 1 Det foreslås, at ledige under deltagelse i selvvalgt uddannelse efter kapitel 8 a i lov om en aktiv beskæftigelsesindsats kan få uddannelsesydelse efter reglerne i kapitel 9 b i lov om arbejdsløshedsforsikring m.v.
 De kan således ikke få arbejdsløshedsdagpenge m.v., og de almindelige regler om lediges rettigheder og pligter samtidig med modtagelse af arbejdsløshedsdagpenge m.v. finder ikke anvendelse, medmindre det fremgår af reglerne i kapitel 9 b eller af den enkelte bestemmelse i loven.
I arbejdsløshedsforsikringsloven er der fastsat regler om arbejdsløshedskassernes administration samt regler om udbetaling af såvel arbejdsløshedsdagpenge som andre ydelser.
Disse regler finder tilsvarende anvendelse ved udbetaling af uddannelsesydelse, medmindre det fremgår af reglerne i kapitel 9 b, at de ikke finder anvendelse.
Der henvises endvidere til bemærkningerne til § 2, nr. 1, forslaget til § 52 i.
Til stk. 2, 3 og 4 Efter de gældende regler i § 4, stk. 3-6, i lov om godtgørelse ved deltagelse i erhvervsrettet voksen- og efteruddannelse og § 13, stk. 1, i lov om statens voksenuddannelsesstøtte (SVU) udgør VEU-godtgørelsen og SVU-støtten for fuldtidsforsikrede et beløb svarende til højeste dagpenge efter § 47 i lov om arbejdsløshedsforsikring m.v. ved deltagelse i fuldtidsuddannelse.
 Ved deltidsuddannelse nedsættes VEU-godtgørelsen og SVU-støtten forholdsmæssigt i forhold til antallet af undervisningstimer.
 For deltidsforsikrede afhænger VEU-godtgørelsen af, i hvilket omfang de ledige er tilmeldt jobcenteret som arbejdssøgende, dvs. om de søger arbejde op til 30 eller 37 timer om ugen, idet godtgørelsen højst kan udbetales for den tabte arbejdsmulighed.
 For deltidsforsikrede kan SVU-støtten højst udgøre 30/37 af højeste dagpenge, selvom de deltager i fuldtidsuddannelse eller deltidsuddannelse på mere end 30 timer om ugen.
 Det foreslås, at uddannelsesydelsen beregnes efter disse regler.
Med hjemmel i den foreslåede § 52 j foreslås det endvidere, at de nærmere regler om uddannelsesydelsens størrelse fastsættes administrativt.
Der vil blive fastsat regler om beregning og udbetaling af uddannelsesydelsen i overensstemmelse med de gældende regler i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU) med tilhørende bekendtgørelser.
Hermed vil de ledige få samme rettigheder som efter de gældende regler og vil ikke blive pålagt pligter, som de ikke har efter de gældende regler.
 For en nærmere beskrivelse af, indholdet af de administrative regler, herunder om betydningen af studieaktivitet, deltidsuddannelse, delvist tab af indtægt eller arbejdsmulighed, konflikt, modtagelse af anden godtgørelse eller offentlig støtte for nedsættelse og bortfald af uddannelsesydelsen henvises til bemærkningerne til § 2, nr. 1, forslaget til § 52 j.
 Der henvises i øvrigt til de almindelige bemærkninger pkt. 2.2.
Forslaget til § 52 h Efter de gældende regler i § 15, stk. 1, i lov om godtgørelse ved deltagelse i erhvervsrettet voksen- og efteruddannelse og § 11, stk. 4, i lov om statens voksenuddannelsesstøtte (SVU) skal ledige, der deltager i selvvalgt uddannelse og modtager VEU-godtgørelse og SVU-støtte alene stå til rådighed for arbejde, de henvises til af staten i jobcenteret eller arbejdsløshedskassen.
 Det foreslås derfor, at ledige under deltagelse i selvvalgt uddannelse med uddannelsesydelse alene skal stå til rådighed for arbejde, som de henvises til.
 Der henvises i øvrigt til de almindelige bemærkninger, pkt. 2.3.
Forslaget til § 52 i I lov om arbejdsløshedsforsikring m.v. findes en række regler, som ud over at finde anvendelse på arbejdsløshedsdagpenge tillige finder anvendelse på andre ydelser, som arbejdsløshedskassen udbetaler.
 Det drejer sig om bestemmelser om renter ved for sen udbetaling af ydelsen, jf. § 46, stk. 4, om optjening af ret til feriedagpenge, jf. § 75 h, stk. 1, om tilbagebetaling samt renter og refusion for tilbagebetalingskrav, jf. § 86, og sanktioner for svig og afvikling af effektive karantæner, jf. § 87.
For så vidt angår § 75 h, stk. 1, medregnes perioder, hvor arbejdsløshedskassen har udbetalt ydelser, til optjening af ret til ferie med feriedagpenge.
Det gælder således VEU-godtgørelse, som arbejdsløshedskasserne allerede udbetaler i dag.
Efter § 75, stk. 2, medregnes endvidere perioder med SVU-støtte.
Da perioder med VEU-godtgørelse og SVU-støtte allerede medregnes i dag, foreslås det, at uddannelsesydelse til ledige fremover medregnes.
 For så vidt angår de øvrige bestemmelser er der i arbejdsløshedsforsikringsloven samt i VEU- og SVU-reglerne ikke fastsat fuldt ud ens regler.
I § 52 i er det derfor foreslået, at reglerne i § 46, stk. 4, § 86, stk. 1-3 og 7-14, og § 87, stk. 3-5, ikke finder anvendelse ved uddannelsesydelse.
Det er videre foreslået, at reglerne i § 87, stk. 1-2, ikke finder anvendelse ved uddannelsesydelse under deltagelse i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse.
Det foreslås derimod, at § 86, stk. 4-6, finder anvendelse ved udbetaling af uddannelsesydelse, da disse bestemmelser regulerer arbejdsløshedskassernes ret til refusion ved fejludbetalinger.
De vedrører således arbejdsløshedskassernes administration og har ikke betydning for de lediges retsstilling.
 Særligt til forslaget om, i hvilket omfang § 87 finder anvendelse, bemærkes det, at der i dag er forskellige regler for VEU-godtgørelse og SVU-støtte.
For VEU-godtgørelse fremgår det (modsætningsvis) af § 87, stk. 6, at reglerne i § 87, stk. 1 og 2, allerede i dag finder anvendelse ved arbejdsløshedskassens udbetaling af denne godtgørelse.
Disse regler skal derfor også fremover finde anvendelse ved udbetaling af uddannelsesydelse, når et medlem modtager uddannelsesydelse under deltagelse i erhvervsrettet voksen- og efteruddannelse til og med erhvervsuddannelsesniveau.
 Derimod skal § 87 i sin helhed ikke finde anvendelse ved udbetaling af uddannelsesydelse under deltagelse i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse, idet der ikke findes tilsvarende regler for SVU-støtte.
 Der henvises i øvrigt til de almindelige bemærkninger, pkt. 2.6.
Forslaget til § 52 j Til stk. 1 Det foreslås, at direktøren for Arbejdsdirektoratet efter forhandling med Beskæftigelsesrådet får hjemmel til at fastsætte de nærmere regler om uddannelsesydelse under deltagelse i selvvalgt uddannelse, herunder regler om studieaktivitet, deltidsuddannelse, delvist tab af indtægt eller arbejdsmulighed, modtagelse af anden godtgørelse eller offentlig støtte, mindsteudbetaling, konflikt, tilbagebetaling, renter og sanktioner og unddragelse fra retsforfølgning.
 I lov om godtgørelse ved deltagelse i erhvervsrettet voksen- og efteruddannelse er der bl.a. fastsat regler om beregningen og udbetalingen af VEU-godtgørelsen, herunder om nedsættelse og bortfald af VEU-godtgørelsen, om at beregningen af VEU-godtgørelse kan tage udgangspunkt i et mindre beløb end højeste dagpenge for visse uddannelser og om tilbagebetaling og renter af fejludbetalte ydelser.
 I lov om statens voksenuddannelsesstøtte (SVU) er der bl.a. fastsat regler om beregning og udbetaling af SVU-støtte, herunder om nedsættelse og bortfald af SVU-støtten, om mindsteudbetaling, om at SVU-støtten kan tage udgangspunkt i et mindre beløb end højeste dagpenge for visse uddannelser, om bortfald af SVU-støtten ved unddragelse fra retsforfølgning og om tilbagebetaling og renter af fejludbetalte ydelser.
 Herudover er der med hjemmel i de to love fastsat administrative regler i bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse samt bekendtgørelse nr. 643 af 15. juni 2007 om statens voksenuddannelsesstøtte med senere ændringer.
Reglerne i de to regelsæt er ikke ens.
Den nærmere regulering af den lediges forhold afhænger således af, om den ledige modtager uddannelsesydelse under deltagelse i erhvervsrettet voksen- og efteruddannelse til og med erhvervsuddannelsesniveau eller uddannelsesydelse under deltagelse i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse.
 De administrative regler vil blive fastsat i overensstemmelse med reglerne i lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU) samt tilhørende bekendtgørelser.
I overensstemmelse med reglerne for VEU-godtgørelse vil der bl.a. blive fastsat regler om, at der ved deltagelse i erhvervsrettet voksen- og efteruddannelse til og med erhvervsuddannelsesniveau sker nedsættelse eller bortfald af ydelsen, hvis den ledige ikke har været til stede i undervisningstiden (bortset fra særlige tilfælde), hvis den ledige pga. arbejde kun har haft et delvist tab af indtægt, eller når den ledige har adgang til at opnå godtgørelse efter andre offentlige eller private godtgørelsesordninger.
SU- og SVU-støtte er eksempler på offentlige ordninger, mens arbejdsgiveres betaling af 1., 2. og 3. ledighedsdag efter § 84 i arbejdsløshedsforsikringsloven, er en sådan privat godtgørelsesordning.
I overensstemmelse med reglerne for SVU-støtte vil der bl.a. blive fastsat regler om, at der ved deltagelse i uddannelse på folkeskoleniveau og anden uddannelse på tilsvarende niveau, i gymnasial uddannelse og i videregående uddannelse vil ske nedsættelse i ydelsen ved deltagelse i nærmere fastlagte uddannelser, at der vil ske nedsættelse eller bortfald af ydelsen, hvis den ledige ikke har været studieaktiv, eller hvis den ledige får anden offentlig støtte, der tilsiger at dække leveomkostningerne.
Offentlig støtte kan f.eks. være kontanthjælp og sygedagpenge.
 Der vil blive fastsat regler om, hvordan nedsættelsen sker og om mindsteudbetaling m.v.
Endelig vil der i overensstemmelse med VEU- og SVU-reglerne blive fastsat regler om, at der i de tilfælde, hvor en ledig er omfattet af lovlig konflikt, jf. § 61 i arbejdsløshedsforsikringsloven, ikke vil kunne udbetales uddannelsesydelse, så længe konflikten varer, medmindre den ledige er påbegyndt uddannelsen forud for, at konflikten bryder ud.
Disse regler er ens for VEU-godtgørelse og SVU-støtte.
 Reglerne vil blive udformet, så det sikres, at de ledige ikke mister rettigheder, som de har efter de gældende regler, og at de ikke får pligter, som de ikke er pålagt i de gældende regler.
Til stk. 2 Det foreslås endvidere, at der efter forhandling med undervisningsministeren kan fastsættes regler om, at uddannelsesstederne, uddannelsesudbyderne samt Styrelsen for Statens Uddannelsesstøtte skal afgive og udveksle oplysninger og sende indberetninger til de relevante myndigheder til brug for administrationen af ordningen.
Til arbejdsløshedskasserne skal der alene sendes oplysninger og indberetninger om kassens egne medlemmer.
De tilsvarende hjemler til at indhente oplysninger og få indberetninger og til at fastsætte nærmere regler herom findes i dag i gældende § 22 i lov om godtgørelse ved deltagelse i erhvervsrettet voksen- og efteruddannelse og § 20 i lov om statens voksenuddannelsesstøtte (SVU).
Oplysningerne og indberetningerne er nødvendige til brug for administrationen af lediges ret til selvvalgt uddannelse.
Det drejer sig bl.a. om oplysninger om, hvorvidt den ledige har deltaget i uddannelsen, og i hvilket omfang den ledige har deltaget i selvvalgt uddannelse efter de hidtil gældende regler m.v.
 Der henvises i øvrigt til de almindelige bemærkninger, pkt. 2.2. og 2.6.
Til nr. 2 Efter de gældende regler i § 15, stk. 2, i lov om godtgørelse ved deltagelse i erhvervsrettet voksen- og efteruddannelse og § 11, stk. 5, i lov om statens voksenuddannelsesstøtte (SVU) forbruger VEU-godtgørelse og SVU-støtte, som ledige modtager under selvvalgt uddannelse, af ydelsesperioden efter § 55 i lov om arbejdsløshedsforsikring m.v.
 Det foreslås derfor, at perioder med uddannelsesydelse efter kapitel 9 b ligeledes forbruger af ydelsesperioden.
 Der henvises i øvrigt til de almindelige bemærkninger, pkt. 2.2.
Til nr. 3 Efter den gældende § 62 a, stk. 2, 3. pkt., i lov om arbejdsløshedsforsikring m.v. kan ledige under de uddannelser, der er nævnt i § 62 a, stk. 2, 1. og 2. pkt., få udbetalt arbejdsløshedsdagpenge for timer, hvor de ikke modtager VEU-godtgørelse og SVU-støtte.
 Det foreslås, at ledige, der fremover modtager uddannelsesydelse under selvvalgt uddannelse, i samme omfang kan få arbejdsløshedsdagpenge for timer, hvor de ikke får uddannelsesydelse.
Ledige, der får udbetalt arbejdsløshedsdagpenge samtidig med uddannelse efter § 62 a, skal opfylde de almindelige betingelser for ret til arbejdsløshedsdagpenge, f.eks. kravet om at stå fuldt til rådighed for arbejdsmarkedet.
Dagpengereglerne finder anvendelse for udbetalingen af arbejdsløshedsdagpenge.
 Der henvises i øvrigt til de almindelige bemærkninger, pkt. 2.4.
Til nr. 4 Efter den gældende § 75 h, stk. 5, i lov om arbejdsløshedsforsikring m.v., kan et ledigt medlem, der deltager i uddannelse og modtager aktiveringsydelse efter arbejdsløshedsforsikringsloven eller VEU-godtgørelse eller SVU-støtte efter disse love, i stedet for disse ydelser vælge at få udbetalt optjente feriedagpenge under uddannelsesinstitutionens ferielukning m.v.
 Det foreslås derfor, at en ledig, der deltager i uddannelse og modtager uddannelsesydelse efter kapitel 9 b, på tilsvarende måde kan få udbetalt feriedagpenge i stedet for uddannelsesydelse under uddannelsesinstitutionens ferielukning m.v.
 Der henvises i øvrigt til de almindelige bemærkninger, pkt. 2.6.
Til nr. 5 I den gældende § 79, stk. 1, i lov om arbejdsløshedsforsikring m.v. er opregnet de ydelser, hvor arbejdsløshedskasserne modtager refusion fra staten.
 Det foreslås, at arbejdsløshedskasserne modtager refusion fra staten for udbetalt uddannelsesydelse i samme omfang som for andre ydelser, der udbetales efter lov om arbejdsløshedsforsikring m.v.
 De almindelige regler i lov om arbejdsløshedsforsikring m.v., som omhandler arbejdsløshedskassernes forhold til medlemmerne og staten, herunder om arbejdsløshedskassernes vejledningspligt over for medlemmer, administration og regnskabsaflæggelse over for staten, statens tilsyn og kontrol med arbejdsløshedskasserne m.v., finder anvendelse for alle arbejdsløshedskassers administration af ordninger, som ifølge lovgivningen er henlagt til kasserne.
 De finder således også anvendelse ved arbejdsløshedskassernes administration af reglerne om lediges ret til selvvalgt uddannelse efter lov om en aktiv beskæftigelsesindsats og udbetaling af uddannelsesydelse i forbindelse hermed.
 Der henvises i øvrigt til de almindelige bemærkninger, pkt. 3.
Til nr. 6 og 9 Efter den gældende § 13 i lov om godtgørelse ved deltagelse i erhvervsrettet voksen- og efteruddannelse indbetales der bidrag til Arbejdsmarkedets Tillægspension (ATP) bl.a. for ledige med ret til selvvalgt uddannelse, og som får fuld VEU-godtgørelse (der pr. time svarer til højeste dagpengesats). Der indbetales det dobbelte af det bidrag, der er fastsat efter § 15, jf. § 2 a i lov om Arbejdsmarkedets Tillægspension.
 Medlemmet betaler selv 1/3 af bidraget, arbejdsløshedskasserne og de private arbejdsgivere betaler hver 1/3.
 I forslagets § 2, nr. 1, foreslås det, at ledige medlemmer, der deltager i selvvalgt uddannelse, fremover vil få udbetalt uddannelsesydelse.
For at sikre, at medlemmer, som hidtil har fået indbetalt bidrag til ATP, fortsat får dette, foreslås det, at der indbetales bidrag til ATP for medlemmer, der deltager i erhvervsrettet voksen- og efteruddannelse til og med erhvervsuddannelsesniveau, og som modtager fuld uddannelsesydelse efter kapitel 9 b.
I overensstemmelse med de gældende VEU-regler anses uddannelsesydelse, der pr. time svarer til højeste dagpengesats pr. time, for fuld uddannelsesydelse.
Uddannelsesydelsen har samme karakter som ydelsen, der udbetales under uddannelsesaktivering efter lov om en aktiv beskæftigelsesindsats, hvor staten indbetaler 2/3 af ATP-bidraget af ydelsen.
Som følge heraf foreslås det, at staten betaler 2/3 af ATP-bidraget i forbindelse med udbetaling af uddannelsesydelse, og at medlemmet selv betaler 1/3 af bidraget.
 Der henvises i øvrigt til de almindelige bemærkninger, pkt. 2.5.
Til nr. 7-8 og 10-14 Der er tale om konsekvensændringer som følge af forslaget i § 2, nr. 6 og 9.
Til nr. 15 Efter den gældende § 14 i lov om godtgørelse ved deltagelse i erhvervsrettet voksen- og efteruddannelse betaler ledige med ret til selvvalgt uddannelse, som får fuld VEU-godtgørelse, en særlig pensionsopsparing (SP), jf. § 17 f, stk. 3, i lov om Arbejdsmarkedets Tillægspension.
 Efter forslagets § 2, nr. 1, vil disse medlemmer fremover få udbetalt uddannelsesydelse i stedet for VEU-godtgørelse.
 Det foreslås, at medlemmer, som betaler ATP-bidrag efter § 85 c, stk. 5, som affattet ved § 2, nr. 9, betaler en særlig pensionsopsparing efter reglerne i § 17 f, stk. 3, i lov om Arbejdsmarkedets Tillægspension.
Til nr. 16 Der er tale om en konsekvensændring som følge af forslaget i § 2, nr. 15.
Til § 3 Til nr. 1 Der er tale om en konsekvensændring som følge af forslagets § 2, nr. 1. Det følger heraf, at ledige medlemmer, der deltager i erhvervsrettet voksen- og efteruddannelse til og med erhvervsuddannelsesniveau, ikke længere vil få udbetalt VEU-godtgørelse, men vil i stedet få udbetalt uddannelsesydelse.
 Der henvises i øvrigt til bemærkningerne til § 2, nr. 9.
Til § 4 Til nr. 1, 3-5 og 7 Forslagene er konsekvenser af, at bestemmelserne om lediges ret til 6 ugers selvvalgt uddannelse flyttes fra Undervisningsministeriets lovgivning til Beskæftigelsesministeriets lovgivning.
Forslagene indebærer, at denne gruppe ledige ikke længere vil have mulighed for at deltage i uddannelse med godtgørelse efter lov om godtgørelse ved deltagelse i erhvervsrettet voksen- og efteruddannelse, og at de bestemmelser og dele af bestemmelser i loven, der specifikt vedrører disse ledige, ophæves.
 Der henvises til de almindelige bemærkninger, pkt. 2.
Til nr. 2 Forslaget skyldes, at de i lovens § 3, stk. 1, nr. 5 og 6, nævnte uddannelser siden 1. juli 2007 er afløst af muligheden for at tage den pædagogiske assistentuddannelse og social- og sundhedsuddannelsen, hvor social- og sundhedshjælper er trin 1, og social- og sundhedsassistent er trin 2, som grundlæggende voksenuddannelse (GVU). Både den pædagogiske assistentuddannelse og social- og sundhedsuddannelsen, der begge hører under lov om erhvervsuddannelser, kan desuden tages som ordinære erhvervsuddannelser med mulighed for merit.
Til nr. 6 Der er tale om en redaktionel ændring.
Til § 5 Til nr. 1-7 Forslagene er konsekvenser af, at bestemmelserne om lediges ret til 6 ugers selvvalgt uddannelse flyttes fra Undervisningsministeriets lovgivning til Beskæftigelsesministeriets lovgivning.
Forslagene indebærer, at denne gruppe af ledige ikke længere vil have mulighed for at deltage i uddannelse med voksenuddannelsesstøtte efter lov om statens voksenuddannelsesstøtte (SVU), og at de bestemmelser og dele af bestemmelser i loven, der specifikt vedrører disse ledige, ophæves.
 Der henvises til de almindelige bemærkninger, pkt. 2.
Til § 6 Til nr. 1 Forslaget er en konsekvens af, at bestemmelserne om lediges ret til 6 ugers selvvalgt uddannelse flyttes fra Undervisningsministeriets lovgivning til Beskæftigelsesministeriets lovgivning.
Forslaget indebærer, at denne gruppe ledige ikke længere vil være omfattet af den personkreds, der kan opnå tilskud til kost og logi og dækning af udgifter til befordring efter Undervisningsministeriets regler ved deltagelse i arbejdsmarkedsuddannelser.
 Der henvises til de almindelige bemærkninger, pkt. 2.
Til § 7 Til nr. 1 og 2 Forslaget er en konsekvens af, at bestemmelserne om lediges ret til 6 ugers selvvalgt uddannelse flyttes fra Undervisningsministeriets lovgivning til Beskæftigelsesministeriets lovgivning.
Forslaget indebærer, at denne gruppe af ledige ikke længere vil være fritaget for deltagerbetaling efter Undervisningsministeriets regler ved selvvalgt deltagelse i erhvervsrettet voksen- og efteruddannelse.
 Der henvises til de almindelige bemærkninger, pkt. 2.
Til § 8 Til stk. 1 Det foreslås, at loven træder i kraft den 1. august 2009.
Frem til lovforslagets ikrafttrædelse vil Undervisningsministeriet som hidtil afholde udgifterne i forbindelse med lediges deltagelse i 6 ugers selvvalgt uddannelse.
Udgifter i forbindelse med afvikling af forløb, der er igangsat efter Undervisningsministeriets regler før ikrafttrædelsestidspunktet, vil ligeledes blive afholdt af Undervisningsministeriets bevillinger, jf. bemærkningerne til stk. 2-4.
Til stk. 2 Det foreslås, at personer, der er i gang med selvvalgt uddannelse, når loven træder i kraft, fortsætter på uddannelsen efter de hidtil gældende regler og med det forsørgelsesgrundlag, de hidtil har haft og har indrettet sig i tillid til.
For så vidt angår godtgørelsesområdet er det ikke usædvanligt, at uddannelsen er tilrettelagt som splitkurser, hvilket vil sige, at undervisningen ikke foregår i et sammenhængende forløb, men er splittet op over tid.
Der kan f.eks. ligge et antal kursusdage i marts måned, og dernæst et antal kursusdage i september måned.
Overgangsreglerne medfører, at også deltagere i splitkurser vil være omfattet af de hidtil gældende regler, indtil hele uddannelsen er afsluttet.
Det bemærkes, at ansøgning om godtgørelse skal indleveres senest fire uger efter, at uddannelsen er afsluttet.
Til stk. 3 For så vidt angår statens voksenuddannelsesstøtte (SVU) skal ansøgningen altid indleveres senest den dag, uddannelsen påbegyndes, dog tidligst tre måneder før.
Det foreslås derfor i stk. 3, at personer, der har indleveret deres ansøgning inden lovens ikrafttræden, også kan deltage i uddannelsen efter de hidtil gældende regler og modtage SVU, selv om uddannelsen først finder sted efter lovens ikrafttræden.
Dette forslag indebærer, at der kan være ledige på uddannelse efter de hidtil gældende regler frem til midten af maj måned 2010.
Til stk. 4 Det foreslås, at der ved opgørelse af, om en ledig har udnyttet sin ret til 6 ugers selvvalgt uddannelse efter reglerne i lov om en aktiv beskæftigelsesindsats, medregnes perioder, hvor ansøgeren har deltaget i selvvalgt uddannelse som ledig efter de hidtil gældende regler.
På denne måde sikres det, at ingen ledige får adgang til mere end 6 ugers uddannelse.
