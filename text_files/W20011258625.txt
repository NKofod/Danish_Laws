Landsskatteretskendelse Aktier, avance, udenlandsk bank A A/S klager for indkomståret 1996 over, at de stedlige  

 skattemyndigheder ikke har godkendt selvangiver fradrag for tab på  

 aktier i B bank, Grønland.
 Det er oplyst, at selskabets eneste aktivitet er investering i  

 værdipapirer m.v.
Den 7. juni 1991 og den 20. februar 1992 købte selskabet i alt 1800  

 stk. aktier i B bank.
Den 19.5.1995 solgte selskabet 150 stk. af disse aktier  

 for 33.328 kr.
Den 19.1.1996 købte selskabet 350 stk. aktier for  

 91.500 kr., den 2.2.1996 købte selskabet yderligere 500 stk. for  

 133.162 kr. og den 2.2.1996 200 stk. for 53.398 kr., hvorefter beholdningen  

 udgjorde 2700 stk.
Den 22.4.1996 solgte selskabet alle disse aktier for 670.923 kr.
Den  

 26.4.1996 købte selskabet 2800 stk. for 706.314 kr., og denne  

 beholdning var i behold ved udgangen af året.
Den kommunale skatteadministration har fundet, at selskabets salg af  

 aktier i B bank er omfattet af aktieavancebeskatningslovens § 2 a, idet der  

 er henset til, at virksomheden i B bank overvejende er af finansiel karakter,  

 samt til at det samlede afkast i virksomheden bliver beskattet  

 væsentligt lavere end efter danske beskatningsregler.
Der er yderligere  

 henvist til Skat Udland 1992.2, hvor der er taget stilling til, om det  

 grønlandske skattesystem opfylder betingelserne efter  

 selskabsskattelovens § 13, stk. 2. Avancen ved salg af de omhandlede aktier  

 er herefter opgjort efter reglerne i aktieavancebeskatningslovens § 6 til  

 107.441 kr.
 Selskabets revisor har over for Landsskatteretten nedlagt påstand  

 om, at aktierne i B bank ikke er omfattet af aktieavancebeskatningslovens § 2  

 a.
Det er til støtte herfor bl.a. anført, at et selskab som B  

 bank - der bl.a. har Nationalbanken og Lønmodtagernes Dyrtidsfond  

 blandt de 2.800 aktionærer - slet ikke er omfattet af den kreds af  

 selskaber, der var tænkt på ved tilblivelsen af  

 aktieavancebeskatningslovens § 2 a.
Af forarbejderne fremgår det  

 således, at bestemmelsen blev indført for at hindre at fuldt  

 skattepligtige til Danmark undgik beskatning ved investering i  

 investeringsselskaber i skattelylande gennem konvertering af  

 renteindtægter mv. til skattefri aktieavancer.
B bank er ikke et  

 passivt selskab, men et aktivt erhvervsforetagende.
Videre er det anført, at betingelsen i § 2 a om, at det samlede  

 afkast skal være beskattet væsentligt lavere end efter danske  

 beskatningsregler, ikke er opfyldt m.h.t.
Grønland.
Ved vurderingen  

 af, om bankens indkomst er beskattet væsentligt lavere, bør der  

 ses på beskatningen over flere år og ikke blot et enkelt  

 indkomstår, jf. bemærkningerne i cirkulære nr. 136 af  

 7.11.1988 punkt 48. Ifølge årsregnskaberne for banken er der i  

 årene 1996, 1997 og 1998 udgiftsført selskabsskat med  

 henholdsvis 18.680 t.kr., 1.458 t.kr. og 7.806 t.kr., hvilket indikerer, at  

 der er betalt en ikke uvæsentlig selskabsskat.
Hertil kommer, at  

 beskatningen af det samlede afkast ikke er beskattet væsentligt lavere,  

 selv når der tages højde for fradragsretten for udbytter.  

 Revisoren har herved henvist til forskellige regneeksempler, hvoraf  

 fremgår, at den samlede beskatning - dvs. af udbytte og selskabsskat -  

 i visse tilfælde er større, når datterselskabet er  

 beliggende i Grønland end i Danmark.
 Revisoren har særligt anført, at ifølge  

 cirkulære nr. 136 af 7. november 1988 kunne en effektiv skatteprocent  

 på 30 - 35 godkendes på et tidspunkt, hvor selskabsskatten i  

 Danmark var 50 %. Da skatteprocenten i Danmark i 1996 var 34 %, bør en  

 effektiv beskatning i Grønland på 20 - 25 %  kunne godkendes.
Det forekommer ikke indlysende, at afkastet af B bankaktier bliver  

 beskattet væsentligt lavere end afkast af aktier i danske selskaber.
I  

 cirkulære til aktieavancebeskatningsloven nr. 137 af 19. juli 1994 er  

 det i pkt. 7.3. er anført nogle tilfælde, hvor udenlandske  

 aktier i "lavskattelande" alligevel ikke er omfattet af § 2 a.
Det er bl.a.  

 tilfældet, hvis selskabet fører en udbyttepolitik, der  

 medfører, at der ikke akkumuleres overskud ud over, hvad der  

 kræves til konsolidering, eller hvis aktionæren kan dokumentere,  

 at han anser investeringen som lønsom, uden at lønsomheden  

 hidrører fra en særlig lempelig beskatning i forhold til  

 beskatning efter danske regler.
Disse to eksempler må gælde for  

 aktier i B bank.
 Endelig er der henvist til Aage Michelsen, International Skatteret, p.  

 325, hvor det udtales, at det faktum, at selskaber i Grønland har  

 fradrag for udbytter ikke har nogen betydning i relation til  

 aktieavancebeskatningslovens § 2 a, men kun i relation til  

 selskabsskattelovens § 13.
 Told- og Skattestyrelsen har under sagens behandling for Landsskatteretten  

 indstillet den påklagede afgørelse stadfæstet, hvorved det  

 er bemærket, at beskatningsgrundlaget i Grønland er  

 væsentlig lavere som følge af, at der er fradragsret for  

 udbetalt udbytte.
 Landsskatteretten skal udtale:
 Ordlyden af aktieavancebeskatningslovens § 2 a er som følger:
"Fortjeneste ved afståelse af aktier udstedt af selskaber m.v. der  

 er eller har været hjemmehørende i udlandet, på  

 Færøerne eller i Grønland, medregnes ved  

 opgørelsen af den skattepligtige almindelige indkomst, hvis det  

 må antages, 1) at virksomheden i selskabet m.v. overvejende har været af  

 finansiel karakter, og 2) at det samlede afkast heraf er beskattet væsentligt lavere end  

 efter danske beskatningsregler." Af forarbejderne til aktieavancebeskatningslovens § 2 a - der blev  

 indført i 1985 - fremgår bl.a. følgende:
"Det kunne være nærliggende at søge vejledning i  

 reglerne vedrørende selskabsskattelovens § 13, stk. 3, om  

 skattefritagelse for udbytter fra udenlandske datterselskaber.
På den  

 anden side er der væsentlige forskelle mellem det typiske  

 moder-datterselskabsforhold og den typiske investering i udenlandske  

 investeringsselskaber. ... Modsat vil de investeringsselskaber, som dette  

 lovforslag især retter sig mod, typisk vælge deres hjemsted  

 således, at de enten direkte eller indirekte kan kanalisere  

 indtægterne gennem et skattely-land på en sådan måde,  

 at indkomsten ikke beskattes eller beskattes meget lavt.
Det er endvidere  

 karakteristisk for de omhandlede foretagender, at de er placeret i (eller  

 modtager deres indtægter gennem) lande med meget stramme regler om  

 bankhemmelighed etc.
Det er derfor ikke sandsynligt, at den praksis, der har  

 dannet sig efter selskabsskattelovens § 13, stk. 3, kan danne grundlag for  

 praksis efter lovforslagets regler..." Landsskatteretten finder, at bankens virksomhed overvejende har  

 været af finansiel karakter, idet der er tale om en bank.
Det bemærkes herefter, at banken er hjemmehørende i  

 Grønland, og at det grønlandske selskabsskattesystem er  

 således indrettet, at selskaber har ret til fradrag for udbetalt  

 udbytte.
Formålet med bestemmelsen er efter forarbejderne, at det  

 tilsigtes at forhindre, at personer, der er fuldt skattepligtige til Danmark,  

 kan undgå beskatning eller opnå en relativ lav beskatning ved  

 investering i visse udenlandske investeringsselskaber, hvis indkomster  

 beskattes relativt lavt eller slet ikke, og som herefter akkumulerer formue,  

 der senere hjemtages som skattefri aktieavancer.
Henset hertil og til det af  

 revisoren i øvrigt anførte finder retten, at det samlede afkast  

 af denne virksomhed ikke kan anses at være beskattet væsentligt  

 lavere end efter danske beskatningsregler.
Det bemærkes herved, at et  

 grønlandsk selskab ved udbetaling af udbytte - hvorefter  

 selskabsskatten reduceres - dermed ikke kan akkumulere formue, der senere vil  

 kunne hjemtages som skattefri aktieavance.
 Der gives således medhold i den nedlagte påstand.
