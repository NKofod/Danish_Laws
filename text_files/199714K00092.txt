Nr BTL 92 Betænkning over Forslag til lov om ændring af lov om Danmarks  

 Grundforskningsfond (Mulighed for en delvis uddeling af fondens kapital og  

 ændring af fondens uddelingspraksis)   

 Nr L 92 1997-98. 1. samling Afgivet af Forskningsudvalget Afgivet: 19971217 Udvalget har behandlet lovforslaget i nogle møder og har herunder stillet  

 spørgsmål til forskningsministeren, som denne har besvaret skriftligt.
 Der er af forskningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
Flertallet er enigt i, at formålet med Danmarks Grundforskningsfond om at  

 støtte enestående forskning på internationalt niveau skal fastholdes.
Den  

 gennemførte evaluering bekræfter, at fonden har styrket enestående dansk  

 forskning på internationalt niveau og medvirket til at øge kvaliteten af den  

 unge generation af forskere.
 Flertallet fastholder, at fonden skal kunne fortsætte sin hidtidige  

 praksis med normalt at uddele midler på baggrund af ansøgninger og i åben  

 konkurrence, men skal som hidtil også kunne handle på eget initiativ.
 I denne forbindelse fremhæver flertallet, at fonden kan søge centerledere  

 efter internationalt opslag.
 Fonden skal kunne optræde og handle fleksibelt og dynamisk i sin  

 uddelingspolitik, ligesom fonden skal kunne anvende midler på  

 kompetenceopbygning inden for nye områder gennem en mere risikovillig brug af  

 sine midler.
Flertallet er enigt i, at ønsket om at opnå en klar kompetencefordeling og  

 størst mulig gennemskuelighed tilgodeses ved at adskille bestyrelse og  

 direktion.
Fonden bevarer sin uafhængighed og tilrettelægger selv sin  

 administration, mens den nærmere opgavefordeling mellem bestyrelse og  

 direktion fastsættes i fundatsen for fonden.
 Flertallet finder det væsentligt at præcisere, at fonden selv kan  

 fastlægge, hvor lang perioden skal være for nye aktiviteter, og for hvor  

 lange perioder de eventuelt kan forlænges.
Flertallet understreger behovet for at sikre fonden mulighed for at spille  

 en rolle som et væsentligt instrument i den offentlige støtte til forskning.  

 Det indebærer, at fonden skal have mulighed for at anvende midler fra den  

 bundne grundkapital.
Fonden får mulighed for at bruge op til halvdelen af  

 grundkapitalen frem til år 2006. Denne begrænsning i adgangen til at bruge  

 midler fra grundkapitalen vil i kombination med revisionsbestemmelsen sikre,  

 at der er betydelige midler tilbage den 30. juni 2006.
 Det ligger flertallet på sinde at sikre, at man ikke den 30. juni 2006  

 står i den situation, at der er et betydeligt udækket finansieringsbehov til  

 centre, der hidtil har modtaget bevillinger fra fonden, og som vil kræve helt  

 ekstraordinære omprioriteringer.
Flertallet fremhæver, at det er bestyrelsens ansvar at sørge for, at dette  

 ikke sker.
Det er således bestyrelsens ansvar at sikre, at fondens økonomiske  

 forpligtelser til enhver tid kan indfries.
Hvis disse betingelser opfyldes i  

 loven, er der efter flertallets opfattelse ingen grund til at fastholde  

 kravet om en reservefond.
I nogle tilfælde vil det være naturligt at nedlægge  

 grundforskningscentrene.
I andre vil det være mest hensigtsmæssigt at søge  

 aktiviteterne bevaret for at give et varigt løft til dansk forskning.
Flertallet er derfor enigt i intentionerne i de anbefalinger, der er  

 fremsat af en arbejdsgruppe under Danmarks Forskningsråd - og fremhævet i  

 høringssvar fra Rektorkollegiet - om den ønskede sammenhæng og det ønskede  

 samspil mellem ekstern og intern finansiering af forskning ved offentlige  

 institutioner.
Det er vigtigt, at fondens bevillinger indgår i denne  

 sammenhæng og dette samspil, så der opnås en vis sikkerhed for, at fondens  

 centre betyder et varigt løft til et forskningsområde og en institution.
Flertallet er bekendt med, at forskningsministeren vil nedsætte et udvalg  

 med repræsentanter fra Danmarks Forskningsråd m.fl. til at se på mulige  

 indlejringsmodeller.
Fondens uafhængighed skal respekteres, men der er  

 samtidig et ønske om, at fonden på linje med andre offentlige  

 bevillingskanaler til ekstern finansiering af forskning følger de forslag,  

 som dette udvalg måtte fremkomme med.
Derfor bør det blive dette udvalgs  

 opgave at pege på flere forskellige modeller til at sikre indlejring.
Flertallet finder det meget vigtigt, at aftaler om indlejring gøres  

 betinget af, at det pågældende projekt opnår en positiv vurdering i en  

 ekstern evaluering, der iværksættes af institutionen i samarbejde med fonden.  

 Resultatet af denne evaluering kan desuden anvendes af institutionen som  

 retningsgivende for størrelsen af aktiviteten i perioden efter ophøret af  

 bevillingen fra fonden.
Det præciseres, at også i tilfælde af en positiv  

 evaluering kan det findes mest hensigtsmæssigt at nedlægge  

 grundforskningscentre.
 Flertallet tilslutter sig, at fondens midler uddeles på baggrund af en  

 kontrakt mellem fonden og institutionen, og at der i denne kontrakt  

 fastlægges procedurer for, hvornår og hvordan og på hvilket grundlag en  

 eventuel indlejring drøftes mellem fonden og institutionen.
Flertallet er ligeledes bekendt med, at forskningsministeren har igangsat  

 en uvildig undersøgelse af fondens formueanbringelse.
Denne undersøgelse  

 hilses velkommen, og flertallet opfordrer til, at de forslag, der måtte komme  

 ved dette undersøgelsesarbejde, inddrages i de nærmere bestemmelser om  

 anbringelse af fondens midler, der skal fastsættes efter forhandling med  

 Rigsrevisionen.
 Det ligger flertallet meget på sinde, at fonden gives de videst mulige  

 rammer for at øge afkastet, så nedskrivningen af fondens grundkapital bliver  

 så begrænset som muligt.
Flertallet finder det vigtigt, at der i god tid kan ske en behandling af  

 fondens organisation og uddelinger.
Derfor ønskes en behandling i Folketinget  

 i folketingsåret 2002-03, således at der sker en afklaring ca. 3 år før den  

 30. juni 2006.
 Et mindretal (Fremskridtspartiets medlem af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
Æ n d r i n g s f o r s l a g Af forskningsministeren, tiltrådt af et flertal (udvalget  

 med undtagelse af FP):
Til § 1 1) Nr. 2 affattes således:
 »2. § 2, stk. 2, affattes således:
»Stk. 2. Fonden tilrettelægger selv sin administration, idet  

 dog opgavefordelingen mellem bestyrelse og direktør fastsættes i fundatsen,  

 jf. § 3.«» 2) Det under nr. 3 foreslåede § 2 a, stk. 2,  

 affattes således:
»Stk. 2. Direktøren ansættes og afskediges af bestyrelsen  

 efter indstilling fra bestyrelsesformanden.
Direktøren kan dog ikke  

 afskediges uden forudgående orientering af forskningsministeren.« 3) Efter nr. 4 indsættes som nyt nummer:
»01. I § 4, stk. 1, nr. 1, indsættes efter  

 »institutionerne,»: »hvorefter fondens økonomiske engagement  

 afvikles,».« 4) Det under nr. 5 foreslåede § 4, stk. 2, affattes  

 således:
»Stk. 2. Bestyrelsen skal ved tilsagn om støtte fra fonden  

 tage højde for, at de tilsagte forpligtelser i de enkelte år ikke overstiger  

 det disponible beløb til uddelinger, og at der heller ikke i øvrigt opstår  

 udækkede finansieringsbehov i forbindelse med fondens tilskudsaktiviteter.  

 Bestyrelsen skal i den forbindelse på baggrund af det forventede disponible  

 beløb til uddelinger fastsætte en ramme for den samlede mængde af aftaler  

 efter stk. 1, nr. 1, sådan at det økonomiske grundlag for en gennemførelse af  

 de pågældende tilskudsaktiviteter hele tiden er til stede.« 5) I det under nr. 5 foreslåede § 4, stk. 3,  

 indsættes efter »skal«: »normalt«.
 6) Det under nr. 5 foreslåede § 4, stk. 4, affattes  

 således:
»Stk. 4. Bestyrelsen kan i forbindelse med finansieringen af  

 oprettelsen eller udvidelsen af institutter og centre, jf. stk. 1, nr. 1,  

 gøre finansieringen betinget af, at stillingen som centerleder opslås i  

 international konkurrence.
Bestyrelsen kan ligeledes beslutte, at et center  

 etableres, efter at stillingen som centerleder har været opslået i  

 international konkurrence.« 7) Det under nr. 5 foreslåede § 4, stk. 6, affattes  

 således:
»Stk. 6. Bestyrelsen kan efter aftale påtage sig at  

 gennemføre tilskudsaktiviteter med hel eller delvis finansiering fra anden  

 side.« 8) I den i nr. 7 foreslåede affattelse af § 7, stk. 1,  

 2. pkt.,  udgår »og reservefondens«.
 9) Efter nr. 7 indsættes som nyt nummer:
 »02. § 7, stk. 2, affattes således:
»Stk. 2. Forskningsministeren fastsætter efter forhandling  

 med Rigsrevisionen, hvorledes midlerne skal anbringes.«» Til § 2 10) I stk. 1 ændres datoen »1. februar 1998« til:  

 »1. januar 1998«.
 11) I stk. 2 ændres »folketingsåret 2005/6« til:  

 »folketingsåret 2002-03«.
Til § 3 12) I stk. 1 indsættes efter »bestyrelsen«:  

 », i det omfang det er nødvendigt for at opnå samlede årlige uddelinger  

 på op til 200 mio. kr. i faste priser,».
 13) Stk. 2 og 3, udgår.
 Stk. 4 og 5 bliver herefter stk. 2 og 3.
 14) I stk. 4, der bliver stk. 2, indsættes efter 1. pkt.  

 som nyt punktum:
»Tidligere udbetalte tilskud fra fonden kan dog indeholde støtte til  

 aktiviteter, der først afvikles efter den 30. juni 2006.« 15) I stk. 5, der bliver stk. 3, ændres ordene »der  

 svarer til gennemførslen af de særligt prioriterede forskningsområder«  

 til: »der sikrer en trinvis udskiftning for til stadighed at bevare  

 kontinuiteten i bestyrelsens arbejde«.
 16) Efter stk. 5, der bliver stk. 3, indsættes som nyt stykke:
»Stk. 4. Indtil en ny fundats er fastsat for fonden, kan  

 forskningsministeren i forbindelse med lovens ikrafttræden fastsætte den  

 nødvendige overgangsordning for fonden, herunder adskille  

 bestyrelsesformands- og direktørposten for fonden.« B e m æ r k n i n g e r Til nr. 1 I de indkomne høringssvar har der været nogen usikkerhed om, hvorvidt  

 fondens administration efter lovforslaget ville bevare sin selvstændige og  

 uafhængige status.
Det foreslås derfor, at det præciseres, at fonden som  

 hidtil selv tilrettelægger sin administration.
Den praktiske udformning vil  

 ske efter aftale mellem bestyrelsen og direktøren for fonden.
Af hensyn til  

 den tiltænkte funktionsadskillelse mellem bestyrelse og direktør vil  

 opgavefordelingen mellem disse dog være et fundatsanliggende.
Til nr. 2 Det foreslås, at direktøren ansættes og afskediges af bestyrelsen efter  

 indstilling fra bestyrelsesformanden.
Af hensyn til direktørens uafhængighed  

 af bestyrelsen foreslås det dog, at direktøren ikke kan afskediges uden  

 forudgående orientering af forskningsministeren.
Til nr. 3 Forslaget præciserer, at bestyrelsen ikke alene har til opgave at oprette  

 og finansiere centre, men at det er en lige så naturlig opgave at afvikle  

 fondens engagement efter en kortere eller længere årrække.
Når fondens  

 engagement afvikles, må der tages stilling til, om aktiviteten skal  

 videreføres i andet regi, jf. bemærkningerne til nr. 4.
Til nr. 4 Den konkrete anledning til dette lovforslag har været, at fonden står  

 foran at skulle tage stilling til en videreførsel af 23 centre, der samlet  

 set har fået en meget god evaluering, samtidig med at faldet i renteniveauet  

 ikke giver fonden den fornødne finansielle mulighed for en eventuel  

 videreførsel.
Denne problemstilling kan gentage sig med forøget styrke i  

 2006, fordi fonden på det tidspunkt ikke vil have økonomisk mulighed for  

 gennem afkast eller brug af kapitalen at videreføre en større mængde  

 centerdannelser.
 For at undgå, at man på det tidspunkt stod med en række gode, men  

 ufinansierede forskningsaktiviteter, blev det foreslået, at fonden enten  

 skulle sikre sig, at en tilskudsaktivitet fuldt ud kunne gennemføres inden  

 for fondens tilskud samt en eventuel tilsagt medfinansiering, eller at der  

 allerede fra oprettelsen af et center skulle være taget stilling til en  

 fremtidig indlejring i de eksisterende forskningsudførende institutioner.
Det må imidlertid konstateres på baggrund af høringssvarene, at dette krav  

 om en fremtidig indlejring var for ultimativt i forhold til de  

 forskningsudførende institutioners planlægning.
Det foreslås i stedet, at  

 fonden i forbindelse med oprettelsen af centre selv må tage højde for, at man  

 ikke igen kommer i en situation, hvor mængden af gode centre ikke svarer til  

 fondens finansielle muligheder.
Fonden må derfor igennem frivillige aftaler  

 om indlejring eller ved at reservere de nødvendige midler sikre, at en  

 eventuel videreførsel ikke alene kommer til at bero på, at fonden har  

 økonomisk mulighed herfor.
Bestyrelsen skal således ud fra beregninger over det forventede disponible  

 beløb lægge en samlet ramme for, hvor mange centre fonden selv har mulighed  

 for at finansiere på en gang.
Rammen må løbende korrigeres ud fra  

 forventningerne til det årlige beløb til uddelinger.
Ud fra rammen må der  

 tages stilling til de konkrete centerdannelser, sådan at centrene oprettes,  

 drives og afvikles i et kontinuerligt forløb.
I det omfang fonden opnår  

 aftaler om indlejring af de eksisterende centre, vil fonden således få  

 mulighed for at oprette flere nye centre selv.
Til nr. 5 Den ændrede formulering tilsigter, at fonden som hidtil i begrænset omfang  

 selv kan iværksætte aktiviteter, hvor der er behov herfor.
Til nr. 6 På nogle områder er der behov for en styrkelse af dansk forskning på et  

 niveau, der ikke kan forventes ved blot at indkalde ansøgninger fra danske  

 forskergrupper.
Derfor bør bestyrelsen have mulighed for i nogle tilfælde at  

 opslå stillingen som centerleder internationalt, på samme måde som det sker  

 ved oprettelse af de tyske Max Planck-institutter.
Disse centre skal som alle  

 andre grundforskningscentre m.v. placeres ved eller på tværs af eksisterende  

 forskningsinstitutioner.
Til nr. 7 Forslaget præciserer, at fonden efter aftale kan iværksætte  

 tilskudsaktiviteter, der finansieres helt eller delvis fra anden side.  

 Bestyrelsen afgør selv, om den vil indgå i sådanne aftaler om at iværksætte  

 tilskudsaktiviteter med anden finansiering, ligesom bestyrelsen vil have fuld  

 uafhængighed i udførelsen af opgaven inden for rammerne af aftalen.
Til nr. 8 Forslaget er en konsekvens af bortfaldet af det tidligere forslag om  

 oprettelsen af en reservefond.
Til nr. 9 Forskningsministeren har taget initiativ til, at der nu bliver foretaget  

 en uvildig analyse af, om grundkapitalen forrentes bedst muligt, under  

 hensyntagen til, at denne også skal være anbragt med en betryggende  

 sikkerhed.
Det faldende renteniveau har gjort det aktuelt på ny at vurdere,  

 om ikke fonden kunne opnå et større afkast ved mindre restriktive krav til,  

 hvordan kapitalen kan placeres, f.eks. ved at placere en del af kapitalen i  

 aktier.
Denne analyse kan imidlertid først forventes afsluttet omkring 1.  

 februar 1998. For ikke at udelukke, at resultaterne heraf kan føre til  

 ændrede regler for kapitalens anbringelse, foreslås det, at lovens nuværende  

 krav i § 7, stk. 2, ophæves.
I stedet foreslås indføjet en bemyndigelse til  

 forskningsministeren til at fastsætte kravene efter forhandling med  

 Rigsrevisionen.
Til nr. 10 Det foreslås, at loven træder i kraft den 1. januar 1998.
Til nr. 11 Lovforslaget giver fonden mulighed for at bruge op til halvdelen af  

 grundkapitalen over de næste 8 år.
Til gengæld bør fonden ikke kunne  

 disponere over den resterende halvdel igennem bevillingstilsagn.
Dette kan  

 føre til et vakuum, hvor fonden i perioden op til udløbet af de 8 år må  

 afvikle alle aktiviteter og omvendt ikke kan sætte nogle nye i gang.
For at  

 undgå dette foreslås det, at loven allerede revideres i folketingsåret  

 2002-03, sådan at fondens virke i forbindelse med udløbet af 8-års-perioden  

 kan planlægges i god tid.
Til nr. 12 Når bestyrelsen tillægges mulighed for at bruge af grundkapitalen, er det  

 alene for at opretholde det nuværende aktivitetsniveau på trods af det lave  

 renteniveau.
Derfor er det vigtigt, at en eventuel bedre forrentning af  

 grundkapitalen, der måtte opnås ved en omplacering af fondens midler, jf.  

 ændringsforslag nr. 9, ikke medfører forøget aktivitetsniveau, men derimod en  

 reduktion af forbruget af grundkapitalen.
Forslaget sikrer således et  

 aktivitetsniveau på op til 200 mio. kr. årligt i 1998-priser, og at  

 bestyrelsen kun kan bruge af grundkapitalen, i det omfang det er nødvendigt  

 for at nå dette niveau.
Ved opgørelsen af det årlige uddelingsbeløb på 200  

 mio. kr. indgår fondens frikapital og afkastet heraf ikke.
Det vil sige, at  

 det faktiske uddelingsbeløb kan forhøjes hermed.
 Omvendt vil bestyrelsen aldrig kunne bruge mere end halvdelen af den  

 oprindelige grundkapital, uanset hvordan prisudviklingen måtte blive.
Til nr. 13 Forslaget er en konsekvens af, at de tidligere fremsatte forslag om  

 oprettelsen af en reservefond og om uddelinger inden for særligt prioriterede  

 områder udgår.
Til nr. 14 Den oprindelige formulering skulle sikre, at fonden ikke kunne foregribe  

 Folketingets revision af loven ved på forhånd at disponere fondens midler ud  

 over det forudsatte revisionstidspunkt.
Imidlertid er der intet i vejen for,  

 at fonden inden det angivne tidspunkt uddeler allerede optjente midler til  

 forskningsaktiviteter, der først afsluttes efter det nævnte tidspunkt, f.eks.  

 til afslutning af ph.d.-stipendier, som centret har påtaget sig at  

 finansiere.
Denne sondring præciseres med ændringsforslaget.
Til nr. 15 Forslaget tilgodeser, at eventuelle ændringer i bestyrelsens  

 funktionsperioder ikke kan medføre, at der vil ske en total udskiftning af  

 bestyrelsens medlemmer på et givet tidspunkt.
Der vil også skulle tages højde  

 for kontinuiteten i fondens arbejde, og derfor bør en udskiftning under alle  

 omstændigheder ske trinvis.
Til nr. 16 Loven forudsætter på en række punkter, at fondens fundats ændres, hvilket  

 ikke kan gennemføres inden lovens ikrafttræden.
F.eks må reglerne om  

 midlernes placering afvente resultatet af den uvildige undersøgelse og  

 forhandlingerne med Rigsrevisionen om nye regler for placeringen.
Tilsvarende  

 forudsætter lovforslaget en adskillelse af formandspost og direktørpost, men  

 man vil ikke kunne tiltrække egnede kandidater til direktørposten, inden  

 funktionerne er blevet fastlagt i den nye fundats.
Det foreslås derfor, at  

 forskningsministeren kan etablere den nødvendige overgangsordning i  

 tidsrummet fra lovens ikrafttræden den 1. januar 1998 og frem til en ny  

 fundats ikrafttræden senere på foråret 1998. For at sikre fondens aktive  

 medvirken i denne proces er det samtidig hensigten, at  

 bestyrelsesformandsposten besættes for en ny funktionsperiode straks fra  

 lovens ikrafttræden.
 Enhedslisten, Centrum-Demokraterne og Dansk Folkeparti havde ikke  

 medlemmer i udvalget.
Ændringsforslag Af forskningsministeren:
Til § 3 1) I stk. 3 udgår ordene », jf. § 4, stk. 4, i den  

 nævnte lov som affattet ved denne lovs § 1, nr. 6«.
B e m æ r k n i n g e r Til nr. 1 Der er tale om en redaktionel ændring, der er nødvendig som følge af  

 vedtagelsen af ændringsforslag nr. 15 i betænkningen.
