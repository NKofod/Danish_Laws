Fremsat den 29. januar 2003 af  

 Naser Khader (RV) og Marianne Jelved (RV) Forslag til folketingsbeslutning om støtte til musikformidling Folketinget opfordrer regeringen til i indeværende  

 folketingsår at oprette en pulje på 10 mio. kr. til  

 markedsføring og formidling af den yngre, professionelle del af den  

 danske rytmiske musikscene.
Bemærkninger til forslaget Den danske rytmiske musikbranche er i akut  

 krise.
Salget af cder er næsten halveret i løbet af de  

 sidste to år.
Hverken etablerede eller nye kunstnere kan klare sig  

 på markedets vilkår, og de færreste producenter tør  

 satse på andet end laveste fællesnævner.
Den stærkt begrænsede risikovillighed hos  

 pladeproducenterne har primært ramt den originale, nyskabende og  

 ikke-kommercielle sang- og musikskrivning.
Derfor får staten for lidt  

 udbytte af sine andre investeringer i arbejdslegater og almindelig  

 musikstøtte.
Det er meget vanskeligt at rekruttere nye navne og at  

 skabe et gennembrud som dansk musiker.
Det er ikke et holdbart udgangspunkt  

 for en videreudvikling af den professionelle danske musikscene inden for  

 rytmisk musik, dvs. først og fremmest inden for rock, jazz og  

 verdensmusik.
Den nuværende situation er en konsekvens af en  

 uheldig udvikling: De danske kulturbærende institutioner som radio og  

 tv prioriterer ikke dansk musik højt nok.
Hertil kommer det markante  

 fald i indtægter, som primært skyldes den tiltagende  

 privatkopiering.
Som kompensation indførte Folketinget et  

 blankbåndsvederlag, men det dækker kun 5 pct. af musikindustriens  

 tab.
For at branchen ikke skal stagnere, finder Det Radikale  

 Venstre, at der er brug for en målrettet støtte på anden  

 vis, og foreslår derfor at øremærke en pulje på 10  

 mio. kr. til projektrelateret markedsføring og formidling.
Puljen  

 tænkes ikke rettet mod en egentlig produktionsstøtte, men mod en  

 støtte, musikproducenter kan søge til markedsføringen af  

 specifikke produktioner.
Musikproducenter kan i den nuværende situation  

 være store, etablerede, multinationale pladeproducenter, mindre danske  

 pladeselskaber samt i stigende omfang enkelte eller grupper af musikere og  

 komponister, der har dannet deres egne produktionsselskaber.
Tilskudsordningen skal henvende sig til den yngre,  

 professionelle del af den danske rytmiske musikscene, som allerede har bevist  

 sit kunstneriske værd, men som mangler den økonomiske opbakning  

 til at formidle sin musik.
Puljen skal sikre, at vækstlaget fortsat  

 eksisterer.
Støtten skal være forbeholdt originalt materiale og  

 skal gå til lødige projekter med kunstnerisk værdi med det  

 formål at stimulere synligheden af den nyere og seriøse danske  

 musikproduktion.
Markedsføringen af en produktion skal maksimalt kunne  

 støttes med 250.000 kr.
For at undgå unødigt høje  

 administrationsomkostninger foreslår Det Radikale Venstre, at midlerne  

 fordeles af et ulønnet kunstnerisk fagudvalg, der konstitueres under  

 Statens Kunstråd, og at dette udvalg udskiftes hvert andet år.  

 På den vis kan ordningen ligge i forlængelse af den eksisterende  

 virksomhed på området, men samtidig markere en ny form for  

 tilskudsordning, der både varetager kunstneriske og erhvervsrelaterede  

 interesser.
De administrative udgifter kan til dels dækkes med  

 udgangspunkt i de nuværende driftsbevillinger fra Statens  

 Kunstråd, men et passende beløb bør afsættes til  

 dækning af møde- og rejseudgifter.
Ved at tage afsæt i  

 allerede etablerede driftsbevillinger sikres støtteordningen den  

 billigste igangsætning og drift.
Det Radikale Venstre foreslår, at udvalget skal  

 bestå af repræsentanter for musikproducenterne (der  

 udvælges én repræsentant for IFPI (The International  

 Federation of the Phonographic Industry) og én repræsentant for  

 DUP (Danske Uafhængige Pladeselskaber)), én repræsentant  

 for ROSA (Dansk Rock Samråd), én repræsentant for Dansk  

 Jazzforbund, én repræsentant for Verdensmusikforeningen,  

 én repræsentant for de rytmiske musikkonservatorier samt  

 én repræsentant for Kulturministeriet.
Det foreslås, at  

 puljen på 10 mio. kr. årligt skal eksistere som en  

 forsøgsordning i en tre-årig periode, og at ordningen derefter  

 evalueres.
Skriftlig fremsættelse Naser Khader Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om støtte til  

 musikformidling.
(Beslutningsforslag nr.
B 80).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
