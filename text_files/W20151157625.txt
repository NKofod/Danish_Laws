Offererstatningslovens § 14, stk. 1 - sagens oplysning for nævnet, nævnets j.nr. 14-520-04784 I n.j.nr. 14-520-04784 søgte ansøger om erstatning, efter at hun den 01-09-2012 på et diskotek var blevet tildelt et knytnæveslag i ansigtet, så hun faldt bagover, og kort derefter yderligere et knytnæveslag i ansigtet.
Ansøger klagede ifølge skadestueepikrise efterfølgende over smerte i kæbeled, nakke og ryg samt let hovedpine og kvalme.
Ansøger var allerede forud for tilskadekomsten kendt med lænderygsmerter, hvorfor ansøger i foråret 2012 fik en stivgørende operation af ryggen.
Ansøger var som følge af rygsmerterne sygemeldt på tilskadekomsttidspunktet.
Ansøger blev diagnosticeret med akut belastningsreaktion, ligesom ansøgers læge udtalte i en lægeerklæring, at ansøgers sygeperiode efter tilskadekomsten var en direkte følge af tilskadekomst, uagtet at ansøger allerede var sygemeldt på tidspunktet for tilskadekomsten.
Ansøger søgte herefter blandt andet om godtgørelse for svie og smerte for en sygeperiode på i alt 369 sygedage.
Nævnet fandt ikke på det foreliggende grundlag tilstrækkelig dokumentation for, at der var årsagssammenhæng mellem tilskadekomsten i form af to knytnæveslag og sygeperioden på 369 dage (ansøger oplyste efterfølgende, at sygeperioden rettelig udgjorde 2½ år). Nævnet besluttede derfor at forelægge sagen for nævnets neurologiske speciallægekonsulent med henblik på en udtalelse om årsagssammenhængen.
Ansøger blev efterfølgende indkaldt til undersøgelse hos speciallægen, men fandt det ikke muligt at møde i overensstemmelse med indkaldelsen.
Efter en konkret vurdering af sagen sammenholdt med speciallægens oplysninger om kontakten med ansøger og ansøgers kæreste besluttede nævnet herefter at træffe afgørelse i sagen på det foreliggende grundlag.
