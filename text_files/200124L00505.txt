Betænkning afgivet af Skatteudvalget den  

 2. maj 2002 Betænkning over Forslag til lov om ændring af  

 afskrivningsloven, aktieavancebeskatningsloven, ligningsloven,  

 personskatteloven, selskabsskatteloven, virksomhedsskatteloven og andre  

 skattelove [af  

 skatteministeren (Svend Erik Hovmand)] 1. Ændringsforslag Der er stillet 24 ændringsforslag til lovforslaget.  

 Skatteministeren har stillet ændringsforslag nr. 11-24. Socialistisk  

 Folkeparti har stillet ændringsforslag nr. 1-10.
2. Udvalgsarbejdet Lovforslaget blev fremsat den 7. februar 2002 og var til  

 1. behandling den 26. februar 2002. Lovforslaget blev efter 1. behandling  

 henvist til behandling i Skatteudvalget.
Møder Udvalget har behandlet lovforslaget i 7 møder.
Høring Lovforslaget blev sendt i høring samtidig med  

 fremsættelsen.
Den 21. og 26. marts og den 19. april 2002 sendte  

 skatteministeren nogle høringsnotater opdelt på de forskellige  

 dele af lovforslaget til udvalget.
Høringsnotaterne gengiver  

 hovedtrækkene i høringssvarene samt skatteministerens  

 kommentarer hertil.
Skriftlige henvendelser Udvalget har i forbindelse med udvalgsarbejdet modtaget  

 skriftlige henvendelser fra:
Arthur Andersen Statsautoriserede Revisorer, Danisco A/S, Dansk Industri, Danske Andelsselskaber, Ernst & Young, FDB, Foreningen af Registrerede Revisorer, Foreningen af Statsautoriserede Revisorer, GE Frankona RE GS Tax ApS, KPMG Skat, PriceWaterhouseCoopers og Unimerco A/S.
 Skatteministeren har over for udvalget kommenteret de  

 skriftlige henvendelser til udvalget.
Deputationer Endvidere har Unimerco A/S mundtligt over for udvalget  

 redegjort for deres holdning til lovforslaget.
Spørgsmål Udvalget har stillet 54 spørgsmål til  

 skatteministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (V, DF og KF) indstiller  

 lovforslaget til vedtagelse med de af skatteministeren stillede  

 ændringsforslag.
Mindretallet vil stemme imod de af SF stillede  

 ændringsforslag.
Et andet mindretal i udvalget (S, SF og RV)  

 indstiller lovforslaget til forkastelse ved 3. behandling.
S og SF vil  

 stemme for de af SF stillede ændringsforslag og hverken for eller imod  

 de af skatteministeren stillede ændringsforslag.
RV vil stemme hverken  

 for eller imod de stillede ændringsforslag.
 Socialdemokratiet og Det Radikale Venstre bemærker  

 følgende:
Selv om der i den såkaldte »konkurrencepakke« tales meget om nye veje på erhvervsområdet,  

 så er helhedsindtrykket af de foreliggende skatteforslag, at de i  

 udpræget grad vil give skattelettelser, skatteudskydelser og åbne  

 skattehuller for virksomheder samt for udvalgte befolkningsgrupper   typisk  

 de mere velaflagte   mens indholdet af fremadrettet erhvervspolitik er yderst  

 beskedent.
Sådan forholder det sig også med L 99, der  

 udmønter en række af regeringens skatteændringer for  

 erhvervslivet.
 Regeringen anfører, at den har finansieret en  

 række af skatteændringerne i forbindelse med FL 2002. Det er  

 imidlertid kun udgifter i 2002, der er finansieret, og regeringen har ikke  

 oplyst, hvor pengene til de fremtidige provenutab skal komme fra.
Endelig skal det helt klart pointeres, at de angivne  

 provenutab er det rene gætteri, og at regeringen såvel som  

 oppositionen ingen muligheder har for at overskue omfanget af anvendelsen af  

 de lovændringer, regeringen nu gennemfører.
Navnlig mulighederne  

 for at kombinere skatteændringerne og de nye muligheder for at udskyde  

 skatten generation efter generation skaber stor bekymring i Socialdemokratiet  

 og Det Radikale Venstre.
Også forslaget om ubegrænset at kunne  

 fremføre skattemæssige underskud burde  vække også  

 regeringens almindelige bekymring, da man tidligere har set, hvor store  

 problemer transaktioner for at udnytte underskud kan give.
Det er i  

 øvrigt et af de forslag, hvor regeringen laver en lovændring nu,  

 men de provenumæssige konsekvenser viser sig først om 5 år  

 og fremefter.
Det er svært at påstå med rette, at der  

 er meget reel erhvervspolitik eller konkurrencefremmende politik i forslaget.  

 Der er i langt højere grad tale om begunstigende skatteregler rettet  

 til personer, som regeringen føler sig »nærtbeslægtet« med, og som V, K og DF gerne vil begunstige med særlige  

 skattefordele.
Man kan frygte, at dette forslag er første led i  

 ændringer af en karakter, der kan føre til det, som der blev  

 værnet om, da den nuværende statsminister var skatteminister fra  

 1987-1992, hvor skattesystemet blev undermineret med spekulation og  

 skatteundvigelser i stor stil.
Det endte dengang i selskabstømninger  

 og anpartsprojekter med milliardtab i skatteprovenu til følge og en  

 skattemoral, som var undergravende for et velfærdssamfund, som  

 kræver en betydelig finansiering opkrævet på et  

 retfærdigt og ligeligt grundlag, hvor alle må bidrage.  

 Oprydningen efter perioden 1987-92 er langt fra tilendebragt, da der fortsat  

 verserer et stort antal skattesager fra den tid ved domstolene.
 Socialdemokratiet og Det Radikale Venstre må derfor  

 på det kraftigste advare mod vedtagelsen af L 99 og vil derfor stemme  

 imod ved forslagets 3. behandling.
 Til de enkelte punkter har Socialdemokratiet og Det  

 Radikale Venstre følgende bemærkninger:
1. Grænsen for skattefrit datterselskabsudbytte  

 nedsættes Nedsættelsen af grænsen for den ejerandel, som  

 giver adgang til skattefrit udbytte fra datterselskab til moderselskab, fra  

 25 procent til 20 procent kan betragtes som et principielt brud med, at man  

 anser grænsen for at blive opfattet som hovedaktionær i en lang  

 række sammenhænge til at være en ejerandel på 25  

 pct.
 Når man forlader den slags principielle  

 afgrænsninger, opstår der tilfældigheder, hvor man konstant  

 kan diskutere grænsen for ejerandelen.
Hertil kommer, at forslaget koster de offentlige finanser  

 40 mio. kr.
Igen melder det spørgsmål sig, om det er en optimal  

 måde at anvende de erhvervspolitiske midler på.
2. Kontant betaling ved omstrukturering Der er i dag regler for skattefri omstrukturering af  

 danske selskaber.
Forslaget om at ophæve gældende regler om, at  

 kontant betaling for modtagelse af aktier i forbindelse med en sådan  

 omstrukturering maksimalt må udgøre 10 procent af værdien  

 af de modtagne aktier, er som udgangspunkt dybt betænkeligt, da man kan  

 frygte, at det vil blive brugt som ren skatteomgåelsesregel.
Man kan  

 spørge, om ikke forslaget er direkte erhvervsskadeligt, da man  

 præmierer, at man kan trække penge ud af virksomhederne uden at  

 skulle underlægges en normal beskatning.
3. Kapitalafkastordning for aktier og anparter lempes Lempelsen kan accepteres, så længe man  

 fastholder, at medarbejdernes arbejdsindsats ydes i datterselskabet til  

 holdingselskabet, hvor medarbejderne kan anvende kapitalafkastordningen til  

 køb af aktier.
 Arbejdskravet er helt afgørende for  

 Socialdemokratiet og Det Radikale Venstre.
4. Reglerne for CFC-beskatning tydeliggøres Udenlandske datterselskaber, som hovedsagelig har  

 finansielle aktiver eller indtægter fra finansiel virksomhed, kan efter  

 gældende regler blive underlagt en særlig CFC-beskatning  

 (Controlled Foreign Company-beskatning). CFC-beskatning vil afhænge af,  

 om beskatningen i det land, hvor datterselskaber har hjemme, er  

 væsentligt lavere end beskatningen i Danmark.
CFC-beskatningen skal ses som et værn mod at  

 omgå dansk beskatning eller en beskatning på et nogenlunde  

 tilsvarende niveau i et andet land.
Der er tale om fælles  

 internationale bestræbelser for at imødegå spekulation i  

 forhold til de lande, som bevidst stiller sig til rådighed med  

 skatteregler, der kan misbruges i forhold til andre lande, og bruger det i  

 deres markedsføring af sig selv som hjemsted for virksomheder og  

 kapitalejere.
I dag er det imidlertid et skøn fra myndighederne, som  

 afgør, om beskatningen i udlandet er væsentligt lempeligere end  

 i Danmark.
Regeringen vil indføre nye objektive regler for,  

 hvornår beskatningen i udlandet opfattes som væsentlig  

 lempeligere end i Danmark.
Det har alle skattesagkyndige hidtil anset for at  

 være en umulighed.
Skattesystemerne   landene imellem   er så  

 forskellige, at det er en umulighed at sætte de mange forhold, der  

 spiller ind, på en objektiv formel, som man kan måle  

 præcist efter.
Derfor vil regeringens ændring ikke blive til gavn  

 for det egentlige erhvervsliv, men med stor sandsynlighed blive brugt til  

 fremtidig skatteundgåelse.
Det virker direkte imod EU-, OECD- og  

 øvrige internationale bestræbelser på at  

 imødegå international skattespekulation og konkurrence på  

 skattesystemer i visse lande, som undergraver andre landes  

 skatteindtægter.
Socialdemokratiet og Det Radikale Venstre støtter  

 ændringerne, der kan sikre Coop-Nordens fusion.
Ligesom  

 Socialdemokratiet og Det Radikale Venstre støtter  

 præciseringerne vedrørende PAL-lovgivningen.
SF bemærker, at SF indstiller lovforslaget til  

 forkastelse.
Men for at afbøde nogle af de allerværste og mest  

 urimelige virkninger af lovforslaget har SF stillet ændringsforslag nr.  

 1-10.
Sammen med lovforslag nr.
L 194 om ændring af  

 successionsreglerne vil nærværende lovforslags ændringer i  

 reglerne om omstruktureringer gøre det betydeligt lettere at  

 gennemføre overførsel af store pengebeløb uden  

 beskatning.
 Under dække af at sikre generationsskifte af  

 virksomheder gennemføres ændringer, der gør det muligt at  

 generationsskifte store formuer, hvor der ikke er nogen erhvervsvirksomhed,  

 der skal  have nye ejere.
 I bund og grund skyldes dette, at det i dag er muligt at  

 gennemføre skattefri omstruktureringer, uden at dette er  

 erhvervsmæssigt begrundet.
 SF har derfor stillet en række  

 ændringsforslag, der sikrer, at der kun gives tilladelse til  

 skattemæssig succession, når der er en erhvervsmæssig grund  

 til dette.
 Tilladelserne bør ikke gives i tilfælde, hvor  

 omstruktureringen alene gives af hensyn til ønsket om at spare skat  

 hos aktieejerne (udskydelse af aktieavancebeskatningen) eller hos selskaberne  

 (udskydelse af beskatning af avance på anlægsaktiver,  

 særligt goodwill og ejendomme, herunder genvundne afskrivninger).
 De pågældende tilladelser bør derfor  

 kun gives, når omstruktureringen er begrundet i  

 forretningsmæssige forhold, f.eks. mulighed for forøgelse af  

 erhvervsvirksomhedens indtjening, ekspansion eller overlevelse.
 Da de pågældende bestemmelser er fastsat under  

 iagttagelse af EUs fusionsdirektiv, er det fundet hensigtsmæssigt  

 direkte at henvise til bestemmelsen i fusionsdirektivets artikel 11, der  

 netop fastsætter, hvornår der kan nægtes tilladelse til de  

 pågældende transaktioner.
 Det bemærkes her, at der netop i den såkaldte  

 Leur-Blom-sag (EF-Domstolens dom af 17. juni 1997) er anført, at det  

 at spare skat ikke i sig selv er en forretningsmæssig begrundelse for  

 transaktionen.
Et tredje mindretal (EL) indstiller lovforslaget  

 til forkastelse ved 3. behandling.
Mindretallet vil stemme for de af  

 SF stillede ændringsforslag og imod de af skatteministeren stillede  

 ændringsforslag.
Enhedslisten bemærker, at regeringen med det her  

 forslag lægger op til skattelettelser for erhvervslivet inden for de  

 områder, som erhvervslivet selv har bestilt, og måske af den  

 grund har skatteministeren heller ikke brugt overdrevent meget energi  

 på at argumentere for rimeligheden af de enkelte forslag.
Her henvises  

 blot til, at dette eller hint er hensigtsmæssigt eller  

 uhensigtsmæssigt.
Det samlede provenutab opgøres til 50 mio. kr.
Det  

 dækker dog over, at ministeren ikke er i stand til at redegøre  

 for de provenumæssige konsekvenser af et meget vigtigt element i  

 lovforslaget: Muligheden for at udnytte et skattemæssigt underskud i en  

 tidsmæssigt ubegrænset periode.   

 I gennemsnit er der i perioden 1996-2000 opgjort underskud i skattepligtig  

 indkomst for selskaber og personer på ca. 23 mia. kr. pr år.  

 Skatteministeren skønner, at det samlede provenutab vedrørende  

 underskud opgjort i 2002 kun vil udgøre 350 mio. kr.
Reelt  

 lægges der op til en tikkende bombe under skattegrundlaget i fremtiden.  

 Det andet dyre forslag er forslaget om nedsættelse af kravet om  

 ejerandel for selskabers modtagelse af skattefri udbytter.
Denne  

 ændring betyder, at Danmark går ned under det maksimumniveau, som  

 EU har lagt.
Danmark kaster sig altså hermed ud i en konkurrence med de  

 andre EU-lande om skattedumpning.
Konsekvenserne af det bliver øget  

 overskud til virksomhederne efter skat og heraf følgende højere  

 kurser på aktierne, større avancer og større udbytter.  

 Fint nok for aktionærerne og klart målrettet mod deres  

 interesser, men de samfundsmæssige og beskæftigelsesmæssige  

 interesser i det her er unægtelig svære at få øje  

 på.
Alt i alt kan det konstateres, at ministerens beregning af  

 provenutabet er præget af en meget stor usikkerhed, og at disse forslag  

 åbner en række nye muligheder for skattetænkning.  

 Skatteministeren forventer da også, at der skal bruges flere ressourcer  

 til at kontrollere erhvervslivet som følge af disse ændringer.  

 Øgede driftsudgifter på 240.000 kr. om året og otte nye  

 årsværk, anslås det.
Det er jo ikke det første  

 forslag, skatteministeren har fremsat, hvor der er brug for mere personale i  

 skattevæsenet, samtidig med at regeringen stadig opererer med massive  

 nedskæringer i Told og Skat.
Det hænger simpelt hen ikke sammen,  

 medmindre altså skatteministeren vil indføre nøjagtig den  

 samme lemfældighed i skattekontrollen, som den nuværende  

 statsminister indførte i sin korte og dog alligevel alt for lange tid  

 som skatteminister.
Enhedslisten ønsker ikke at medvirke til at  

 åbne for denne gavebod for erhvervslivet.
Enhedslisten stemmer imod  

 det.
Et fjerde mindretal (KRF) vil stemme hverken for  

 eller imod lovforslaget ved 3. behandling.
Mindretallet vil stemme for de af  

 skatteministeren stillede ændringsforslag og imod de af SF stillede  

 ændringsforslag.
Kristeligt Folkeparti kan som meddelt ved 1. behandling  

 tilslutte sig en hel del af de 16 enkelt-forslag i lovforslaget, men  

 Kristeligt Folkeparti er skeptiske i forhold til andre.
Da regeringen ikke  

 har vist interesse for at opdele forslaget for derved at opnå en  

 bredere opbakning bag nogle af elementerne i forslaget, vil Kristeligt  

 Folkeparti stemme hverken for eller imod det samlede lovforslag.
 Tjóðveldisflokkurin, Inuit Ataqatigiit og  

 Siumut  var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
En oversigt over Folketingets sammensætning er  

 optrykt i betænkningen.
Der gøres opmærksom på, at  

 et flertal eller mindretal i udvalget ikke altid vil afspejle et  

 flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Af	et mindretal (SF), tiltrådt af et mindretal (S  

 og EL):
Til § 2 1) Nr. 1 affattes således:
» » [Konsekvensændring som følge af  

 ændringsforslag nr. 2] 2) Efter nr. 3 indsættes som nyt nummer:
» » [Afskæring af tabsfradrag i selskaber, hvori der  

 sker et ejerskifte på mere end 50 pct.] Til §  3 3) Nr. 1 affattes således:
» » [Konsekvensændring som følge af  

 ændringsforslag nr. 6] 4) Efter nr. 2 indsættes som nyt nummer:
» » [Fradrag for tab begrænset til modregning i gevinst  

 på ejendomme, som den skattepligtige ejer på tabstidspunktet] 5) Efter nr. 3 indsættes som nyt nummer:
» » [Fradrag for tab begrænset til modregning i gevinst  

 på ejendomme, som ægtefællen ejer på  

 tabstidspunktet] 6) Efter nr. 3 indsættes som nyt nummer:
» » [Afskæring af tabsfradrag i selskaber, hvori der  

 sker et ejerskifte på mere end 50 pct.] Til § 7 7) Nr. 2 affattes således:
» » [Afskæring af tabsfradrag i selskaber, hvori der  

 sker et ejerskifte på mere end 50 pct.] 8) Efter nr. 2 indsættes som nyt nummer:
» » [Konsekvensændring som følge af  

 ændringsforslag nr. 10] 9) Nr. 3 affattes således:
» [Konsekvensændring som følge af  

 ændringsforslag nr. 8] 10) Efter nr. 3 indsættes som nyt nummer:
» » [Afskæring af tabsfradrag i selskaber, hvori der  

 sker et ejerskifte på mere end 50 pct.] Af	skatteministeren, tiltrådt af et flertal (V, DF,  

 KF og KRF):
Til § 8 11) Før nr. 1 indsættes som nyt nummer:
»01. I § 2, stk. 2, 1. pkt., ændres »som nævnt i  

 § 32, stk. 1, 2. og 3. pkt., i selskabsskatteloven, og § 16 H, stk. 1, 2.-5.  

 pkt.,« til: »som nævnt i selskabsskattelovens § 32, stk. 6, 1. pkt., og  

 § 16 H, stk. 2, 2. pkt.,«.« [Redaktionel ændring] Til § 9 12) Efter nr. 1 indsættes som nyt nummer:
»01. I § 19, stk. 1, 4. pkt., ændres »§ 18, stk. 1, 5.  

 pkt.« til: »§ 18, stk. 1, 8. pkt.«« [Konsekvensændring som følge af lovforslagets  

 § 9, nr. 1] Til § 11 13) Nr. 4 affattes således:
 »4. § 1, stk. 1, nr. 5 a, 3. pkt., affattes  

 således:
»Akkumulerende investeringsforeninger omfattes af nr. 6,  

 hvis foreningen i overensstemmelse med et vedtægtsmæssigt krav  

 herom udelukkende optager medlemmer, der er skattepligtige efter  

 pensionsafkastbeskatningslovens § 1, stk. 1, medlemmer, der er skattepligtige  

 efter pensionsafkastbeskatningslovens § 1, stk. 2, i hvis pensionsopsparing  

 investeringsbeviset indlægges, andre akkumulerende  

 investeringsforeninger, der beskattes efter nr. 6, eller pengeinstitutter og  

 fondsmæglerselskaber, der er omfattet af aktieavancebeskatningslovens §  

 3, stk. 4, for så vidt angår beskatning af  

 investeringsbeviserne.«« [Udvidelse af den tilladte medlemskreds for  

 PAL-investeringsforeninger] 14) Nr. 5 affattes således:
 »5. I § 1, stk. 1, nr. 5 a, ophæves 4. pkt., og  

 i stedet indsættes:
»Det er en betingelse, at udtrykket »PAL« indgår i  

 navnet på investeringsforeningsafdelingen.
Skatteministeren kan  

 fastsætte yderligere betingelser vedrørende indholdet af  

 investeringsforeningens vedtægter og forretningsgange, herunder at  

 investeringsbeviserne skal registreres som fondsaktiver i  

 Værdipapircentralen, og at investeringsforeningen, hvis den bliver  

 bekendt med medlemmer, der ikke er omfattet af 3. pkt., skal kræve, at  

 disse medlemmer afhænder deres beviser i foreningen.
Told- og  

 Skattestyrelsen kan videregive oplysninger til investeringsforeningen om  

 medlemmer, der ikke anses for omfattet af 3. pkt.,«.« [Ændrede betingelser for PAL-investeringsforeningers  

 beskatning] 15) Efter nr. 11 indsættes som nyt nummer:
»01. I § 13, stk. 3, ændres »§ 1, stk. 1, nr. 1, 2, 4  

 eller 5 a,« til: »§ 1, stk. 1, nr. 1, 2, 2 e og 2 f, 4 eller 5 a,«.« [Samme beskatning af udbytte fra elselskaber og  

 aktieselskaber] 16) I den under nr. 16 foreslåede affattelse af  

§ 32, stk. 5, nr. 10, ændres »stk. 1, nr. 1,« til: »stk. 1, nr.  

 2,«.
[Redaktionel ændring] 17) I den under nr. 16 foreslåede affattelse af  

§ 32, stk. 10, 2. pkt., ændres »stk. 1, nr. 2« til:  

»stk. 1, nr. 1«.
[Redaktionel ændring] Til § 15 18) Nr. 6 affattes således:
»6. I § 22 b, stk. 6, 2. pkt., ændres »nærmest  

 efterfølgende 5« til: »følgende«.« [Redaktionel ændring] 19) Efter nr. 8 indsættes som nyt nummer:
 »01. I § 22 c, stk. 6, indsættes efter 1.  

 pkt.:
»Såfremt en erhvervelse af aktier eller anparter i  

 løbet af indkomståret bringer den samlede anskaffelsessum op  

 over beløbsgrænsen i stk. 2, nr. 2, opgøres det  

 kapitalafkastgrundlag, der anvendes ved beregningen af det  

 forholdsmæssige kapitalafkast efter stk. 5, som den samlede  

 anskaffelsessum for aktierne eller anparterne efter denne erhvervelse.«« [Kapitalafkastgrundlag i anskaffelsesåret] Til § 18 20) I stk. 3 ændres »§ 8, nr. 1-4 og 6-7,« til: »§  

 8, nr. 01, 1-4, 6 og 7,«.
[Redaktionel ændring] 21) I stk. 5 ændres »§ 15, nr. 1, 2, 5, 7 og 8,«  

 til: »§ 15, nr. 1, 2 og 5,«.
[Konsekvensændring som følge af  

 ændringsforslagets nr. 22] 22) I stk. 6 ændres »§ 9, nr. 1, og § 11, nr.  

 4-5,« til: »§ 9, nr. 1-01, § 11, nr. 4 og 5, og § 15, nr. 7-01,«.
[Fremrykket virkningstidspunkt vedrørende  

 kapitalafkastordningen for aktier og anparter, og  

 ikrafttrædelsestidspunkt for ændringsforslagets nr. 12 og 19] 23) I stk. 12 ændres »§ 11, nr. 6 og 9-11,« til:  

 »§ 11, nr. 6, 9-11 og 01,«.
[Ikrafttrædelsestidspunkt for  

 ændringsforslagets nr. 15] 24) I stk. 12 udgår »eller udbetalt«.
[Præcisering af ikrafttrædelsestidspunkt] Bemærkninger Til nr. 1-3 og 6-10 Ændringsforslagene indebærer, at  

 kildeartsbegrænset tab (på aktier, ejendomme, finansielle  

 kontrakter m.v.) ikke kan fremføres til modregning i fremtidige  

 gevinster i et selskab, hvis selskabet skifter aktionærkreds, svarende  

 til reglerne i ligningslovens § 15, stk. 7-12.
Til nr. 4 og 5 Ændringsforslagene indebærer, at tab på  

 ejendomme efter bestemmelsen i ejendomsavancebeskatningslovens § 6 kun kan  

 fratrækkes i gevinster på ejendomme, som var i den  

 skattepligtiges besiddelse på det tidspunkt, hvor tabet blev  

 konstateret.
Til nr. 11, 17 og 20 Der er alene tale om tekniske  

 konsekvensændringer.
Til nr. 12 Ændringsforslag nr. 12 er en konsekvens af forslaget  

 under § 9, nr. 1, samt af, at der i forbindelse med indførelsen af  

 selve ordningen med pensionsordninger for tidligere selvstændige  

 erhvervsdrivende blev indføjet to nye bestemmelser i  

 pensionsbeskatningslovens § 18, stk. 1.
Til nr. 13 Selskabsskattelovens § 1, stk. 1, nr. 5 a, 3. pkt.,  

 angiver den tilladte medlemskreds for de såkaldte  

 PAL-investeringsforeninger.
Med lovforslaget blev medlemskredsen  

 foreslået udvidet, så også fondsmæglerselskaber og  

 pengeinstitutter, der ellers beskattes efter realisationsprincippet af avance  

 på aktier m.v., kunne eje beviser i disse foreninger.
Ændringsforslaget indebærer en yderligere  

 udvidelse af den tilladte medlemskreds i forhold til lovforslaget, så  

 det også bliver muligt for andre PAL-investeringsforeninger at eje  

 beviser i foreningen.
Investorerne i PAL-foreninger, der ejer  

 investeringsbeviser i andre PAL-foreninger, vil ligesom de øvrige  

 tilladte investorer blive løbende beskattet af værdistigningen  

 på investeringsbeviset.
Derfor bør en PAL-forening kunne  

 være medlem af en anden PAL-forening.
Til nr. 14 Efter gældende regler har akkumulerende  

 investeringsforeninger mulighed for under visse betingelser at være  

 skattepligtige efter selskabsskattelovens § 1, stk. 1, nr. 6. Disse  

 PAL-foreninger er reelt ikke selskabsskattepligtige af indtægterne, og  

 der sker således alene beskatning af selve formueafkastet af  

 investeringsbeviset.
En af betingelserne for den lempelige beskatning er, at  

 investeringsforeningen eller pengeinstitutterne ikke sælger  

 investeringsbeviser til investorer, som ikke kan være medlemmer af  

 foreningen   eksempelvis til en person, der ikke er skattepligtig efter  

 pensionsafkastbeskatningsloven af afkastet fra investeringsbeviset.
Sker  

 dette, overgår investeringsforeningen til almindelig skattepligt efter  

 selskabsskattelovens § 1, stk. 1, nr. 5 a.
 Denne skattemæssige konsekvens for  

 investeringsforeningen kan i visse tilfælde virke urimelig hård.  

 Lovforslaget indeholder derfor en dispensationsadgang, således at  

 skatteministeren kan tillade, at investeringsforeningen kan opretholde den  

 lempelige beskatning, selv om der ved en hændelig fejl sælges et  

 investeringsbevis til en investor uden for den tilladte medlemskreds.
Den foreslåede dispensationsbestemmelse er blevet  

 kritiseret af Investeringsforeningsrådet, Finansrådet og  

 Københavns Fondsbørs, der ikke mener, at  

 dispensationsmuligheden er tilstrækkelig til at fjerne usikkerheden om  

 foreningernes skattemæssige status.
Samtidig kritiseres det, at  

 investeringsforeningernes skattemæssige status også  

 afhænger af pengeinstitutternes handlinger   og ikke kun foreningens  

 egne handlinger.
Med ændringsforslaget vil foreningernes  

 skattemæssige status alene afhænge af investeringsforeningernes  

 egne handlinger.
Det sker bl.a. på baggrund af drøftelser mellem  

 Skatteministeriet og Finansrådet om pengeinstitutternes muligheder for  

 it-mæssigt at hindre fejlsalg.
 Finansrådet har i den forbindelse erklæret, at  

 pengeinstitutterne kun vil give adgang for kunders handel med  

 PAL-investeringsbeviser over internettet, såfremt det it-mæssigt  

 fuldstændigt kan sikres, at der kun handles for pensionsmidler.  

 Finansrådet vil samtidig henstille til sine medlemmer, at der skabes  

 it-løsninger, så pengeinstitutmedarbejdere, der er ved at  

 gennemføre en »  

 fejlagtig« handel med  

 PAL-investeringsbeviser, automatisk adviseres herom.
Den forbedrede it-sikring i pengeinstitutterne er ikke en  

 garanti mod »fejlsalg«.
Det vurderes imidlertid, at der kan skabes  

 tilstrækkelig sikkerhed for, at investorerne tilhører den  

 tilladte medlemskreds, hvis der samtidig foretages en tilpasning af  

 investeringsforeningernes vedtægter og forretningsgange.
Det foreslås på den baggrund, at  

 skatteministeren   ud over de to betingelser, som fremgår direkte af  

 loven   bemyndiges til at fastsætte yderligere betingelser  

 vedrørende indholdet af investeringsforeningens vedtægter og  

 forretningsgange, jf. det foreslåede stk. 1, nr. 5 a, 5. pkt.
De to  

 betingelser for foreningernes skattefrihed, som fremgår af lovteksten,  

 er, at den tilladte medlemskreds skal fremgå af vedtægterne, jf.  

 3. pkt., og at udtrykket »PAL« skal indgå i navnet på  

 investeringsforeningsafdelingen, jf. 4. pkt.
 Det er hensigten, at den foreslåede bemyndigelse  

 skal udnyttes til at fastsætte følgende betingelser, som vil  

 forbedre muligheden for at sikre, at investorerne tilhører den  

 tilladte medlemskreds:
- at investeringsbeviserne skal registreres som  

 fondsaktiver i Værdipapircentralen.
Det vil sikre et centralt  

 registreringssted for ejerforholdene til investeringsbeviserne.
 - at det fremgår af vedtægterne, at medlemmer,  

 der ikke opfylder optagelseskriterierne, skal afhænde deres  

 investeringsbeviser, hvis foreningen kræver det.
- at foreningen   hvis den bliver bekendt med medlemmer,  

 der ikke opfylder optagelseskriterierne   skal tage kontakt til de  

 pågældende medlemmer og kræve, at beviserne afhændes  

 hurtigst muligt.
Foreningen kan i den forbindelse pålægges en  

 pligt til af egen drift at oplyse Told- og Skattestyrelsen herom og til at  

 dokumentere, at beviserne er krævet afhændet.
Hvis foreningen opfylder disse betingelser, vil dens  

 skattestatus være uændret, selv om der ved en fejl er sket salg  

 af investeringsbeviser til investorer, der efter vedtægterne ikke kan  

 være medlemmer af foreningen.
Der er derfor ikke behov for en  

 dispensationsbestemmelse som foreslået i lovforslaget.
 Investeringsforeningerne kender som udgangspunkt ikke  

 identiteten på medlemmerne og har derfor vanskeligt ved at skaffe sig  

 viden om, hvorvidt dens medlemmer opfylder optagelseskriterierne i  

 foreningen.
Told- og Skattestyrelsen modtager oplysninger efter  

 skattekontrollovens § 10 A og § 10 B om kursværdien af  

 investeringsforeningsbeviser ultimo året og om overdragelse af  

 investeringsbeviser.
Der indberettes dog ikke oplysninger i alle  

 tilfælde.
Bl.a. modtages ikke indberetninger vedrørende  

 investeringsbeviser, der er anbragt i pensionsdepoter.
De oplysninger, som  

 Told- og Skattestyrelsen modtager efter reglerne i skattekontrolloven, vil  

 derfor være mere målrettede til identifikation af medlemmer uden  

 for den tilladte medlemskreds, end eksempelvis en navnenotering af  

 investeringsbeviserne vil være.
Det foreslås på den baggrund, jf. det  

 foreslåede stk. 1, nr. 5 a, 6. pkt., at der gives Told- og  

 Skattestyrelsen mulighed for at videregive oplysninger til  

 investeringsforeningen om medlemmer, som i henhold til de indberettede  

 oplysninger ikke opfylder kriterierne for at være medlem af en  

 PAL-forening.
Der vil kun være tale om videregivelse af oplysninger,  

 som er nødvendige for at give foreningen mulighed for at rette  

 henvendelse til de pågældende medlemmer.
Det vil sige, at der kan  

 videregives oplysninger om medlemmets navn og adresse og om det pengeinstitut  

 m.v., hvori medlemmets investeringsbeviser er deponeret.
Der videregives ikke  

 oplysninger om medlemmets økonomiske forhold eller andre oplysninger  

 af privat karakter.
Det forventes, at det kun vil blive nødvendigt at  

 videregive oplysninger til investeringsforeningerne i et begrænset  

 antal tilfælde.
Det forventes således, at den øgede  

 opmærksomhed om PAL-investeringsforeningerne og pengeinstitutternes  

 forbedring af »sikkerheden« ved handel med beviserne vil betyde, at der kun  

 konstateres få fejlsalg og dermed få indberetninger, som Told- og  

 Skattestyrelsen kan videregive til foreningerne.
Hvis der mod forventning  

 konstateres mange fejlsalg, må betingelserne for den lempelige  

 beskatning tages op til fornyet vurdering.
Det foreslås, at ovennævnte ændringer  

 tillægges virkning for indkomståret 2001 eller senere  

 indkomstår.
Dermed får ændringerne virkning for det  

 første indkomstår, hvor der var mulighed for lempelig beskatning  

 af PAL-investeringsforeninger.
Det betyder samtidig, at eksisterende  

 PAL-foreninger ikke vil ændre skattemæssig status, hvis der  

 allerede skulle være sket fejlsalg.
De eksisterende PAL-foreninger vil  

 til gengæld skulle ændre vedtægterne, så foreningerne  

 opfylder de betingelser, som skatteministeren er bemyndiget til at  

 fastsætte.
Til nr. 15 Ved lovforslagets § 11, nr. 9, foreslås, at der  

 efter samme regler som gælder for aktieselskaber, jf.  

 selskabsskattelovens § 13, stk. 1, nr. 2, kan ske skattefri udlodning fra  

 elselskaber, der beskattes efter selskabsskattelovens § 1, stk. 1, nr. 2 e-2  

 f.
Baggrunden er, at disse elselskaber beskattes som aktieselskaber, jf.  

 selskabsskattelovens § 17, stk. 1.
Efter selskabsskattelovens § 13, stk. 3, skal selskaber,  

 der ikke opfylder betingelserne for at modtage skattefrit udbytte, medregne  

 66 pct. af det modtagne udbytte ved opgørelsen af den skattepligtige  

 indkomst.
Bestemmelsen omfatter imidlertid ikke udbytte fra elselskaber, der  

 er skattepligtige efter selskabsskattelovens § 1, stk. 1, nr. 2 e-2 f.  

 Udbyttet  skal som følge heraf medregnes fuldt ud ved  

 opgørelsen af den skattepligtige indkomst.
 Da el-selskaber, der er skattepligtige efter stk. 1, nr. 2  

 e-2 f, som nævnt beskattes som aktieselskaber, foreslås det, at  

 udbytte, der udloddes fra sådanne elselskaber   på samme  

 måde som udbytte, der udloddes fra aktieselskaber   kun skal medregnes  

 med 66 pct. ved opgørelsen af den skattepligtige indkomst.
Til nr. 16 og 18 Der er tale om redaktionelle ændringer.
Til nr. 19 Efter § 22 c, stk. 5, beregnes kapitalafkastet som  

 afkastgrundlaget efter stk. 6 ganget med afkastsatsen efter § 9. I det  

 indkomstår, hvor der købes eller sælges aktier, beregnes  

 dog et forholdsmæssigt kapitalafkast svarende til det hele antal  

 måneder, hvor aktierne har været ejet.
I stk. 6 fastslås, at kapitalafkastgrundlaget  

 opgøres ved begyndelsen af indkomståret.
Hvor aktierne eller  

 anparterne købes midt i indkomståret, er det således ikke  

 muligt at anvende ordningen, da der ikke er et kapitalafkastgrundlag ved  

 indkomstårets begyndelse.
Dette er en utilsigtet begrænsning i mulighederne  

 for at anvende ordningen.
Dette skal ses i sammenhæng med, at ordningen  

 kun kan anvendes på aktier eller anparter, som den skattepligtige har  

 ejet i mindre end 11 år.
Det foreslås derfor, at der gives  

 mulighed for også at anvende ordningen i anskaffelsesåret.
Ved delerhvervelser, hvor beløbsgrænsen i  

 stk. 2, nr. 2, nås i løbet af indkomståret, beregnes et  

 forholdsmæssigt kapitalafkast svarende til det hele antal  

 måneder, den skattepligtige har ejet aktierne eller anparterne.
Det  

 foreslås, at den anskaffelsessum, som skal anvendes ved  

 opgørelsen af kapitalafkastgrundlaget, skal være den samlede  

 anskaffelsessum for aktierne eller anparterne efter den erhvervelse, der  

 bringer det samlede kontantomregnede vederlag over  

 beløbsgrænsen.
Hvor der sker yderligere erhvervelser i løbet af  

 indkomståret, hvorved den samlede anskaffelsessum bringes yderligere op  

 over beløbsgrænsen i stk. 2, nr. 2, skal der ikke ske  

 opgørelse af et nyt kapitalafkastgrundlag til beregning af  

 kapitalafkastet for den resterende del af indkomståret.
I disse  

 situationer skal kapitalafkastgrundlaget for det pågældende  

 indkomstår fortsat opgøres på baggrund af  

 anskaffelsessummen efter den erhvervelse, hvorved beløbsgrænsen  

 i stk. 2, nr. 2, blev overskredet.
 Det sikres herved, at skattepligtige, der ved erhvervelser  

 midt i indkomståret kommer op over beløbsgrænsen i stk. 2,  

 nr. 2, får adgang til at anvende kapitalafkastordningen i en  

 forholdsmæssig del af året svarende til det hele antal  

 måneder, hvori aktie- eller anpartsbeholdningen har været over  

 beløbsgrænsen.
Til nr. 21 og 22 Der foreslås samme ikrafttrædelsestidspunkt  

 for den konsekvensændring, der er foreslået under nr. 12, som for  

 de bestemmelser, der har givet anledning til ændringen.
 Det foreslås endvidere, at ændringerne af  

 virksomhedsskattelovens § 22 c, jf. lovforslagets § 15, nr. 7 og 8, og  

 ændringsforslagets nr. 19, vedrørende kapitalafkastordningen for  

 aktier og anparter, får virkning for indkomståret 2001 og senere  

 indkomstår.
 Det indebærer, at ophævelsen af arbejdskravet  

 får virkning fra og med indkomståret 2001   og ikke  

 indkomståret 2002 som foreslået i lovforslaget. Ændringen  

 betyder, at kapitalafkastordningen   hvis betingelserne i øvrigt er  

 opfyldt   kan anvendes ved aktie- eller anpartskøb i et holdingselskab  

 i 2001 allerede for indkomståret 2001, der var det første  

 indkomstår, hvor kapitalafkastordningen kunne anvendes.
 Ændringen af kapitalafkastordningens bestemmelse om  

 opgørelse af kapitalafkastgrundlaget får ligeledes virkning for  

 indkomståret 2001 og senere indkomstår.
Til nr. 23 Det foreslås, at den under nr. 15 foreslåede  

 ændring af beskatningen af udbytte fra elselskaber, der er  

 skattepligtige efter selskabsskattelovens § 1, stk. 1, nr. 2 e-f,  

 tillægges virkning for udbytte, der vedtages udloddet den 1. januar  

 2002 eller senere.
Det svarer til det foreslåede virkningstidspunkt for  

 lovforslagets ændringer af mulighederne for at modtage skattefrit  

 udbytte.
Til nr. 24 Det præciseres, at den foreslåede  

 nedsættelse af kravet til ejerandel til 20 pct. og ændringerne  

 vedrørende elselskabers udbytte har virkning for udbytter, der  

 vedtages udloddet på selskabets generalforsamling den 1. januar 2002  

 eller senere.
Det faktiske udbetalingstidspunkt er således uden  

 betydning.
Sven Buhrkall (V)  

  Peter Christensen (V)  Freddy Dam (V)  

  Kristian Jensen (V) nfmd.  

  Colette L.
Brix (DF)  Mikkel Dencker (DF)  

 Charlotte Dyremose (KF)  

  Else Theill Sørensen (KF)  

  Ole M.
Nielsen (KRF)  Erik Mortensen (S)  

  Henrik Sass Larsen (S)  Jacob Buksti (S)  

 Jens Peter Vernersen (S) fmd.  

  Morten Bødskov (S)  Aage Frandsen (SF)  

  Anders Samuelsen (RV)  

  Pernille Rosenkrantz-Theil (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 57 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 * Heraf 1 medlem valgt på  

 Færøerne Bilag 1 Oversigt over bilag vedrørende L 99 Bilagsnr.
Titel 1 Henvendelse af 19/2-02 fra Unimerco A/S 2 Henvendelse af 20/2-02 fra Danisco A/S 3 Henvendelse af 21/2-02 fra Dansk Industri 4 Henvendelse af 21/2-02 fra Unimerco A/S 5 Meddelelse med plancher modtaget under Unimerco's foretræde den  

 27/2-02 6 Spm. 1 om oversendelse af høringsnotater 7 Spm. 2 om Unimercos forslag om at lade allerede foretagne aktiehandler  

 være omfattet af kapitalafkastordningen, til skatteministeren Spm. 3 om Unimercos forslag om at sænke kapitalgrænsen, til  

 skatteministeren 8 Henvendelse af 4/3-02 fra FDB 9 Henvendelse af 6/3-02 fra Unimerco A/S 10 Henvendelse af 8/3-02 fra Ernst & Young 11 Kommentar fra skatteministeren til henvendelse af 4/3-02 fra FDB 12 Svar på spm. 2 om Unimercos forslag om at lade allerede foretagne  

 aktiehandler være omfattet af kapitalafkastordningen, fra  

 skatteministeren Svar på spm. 3 om Unimercos forslag om at sænke  

 kapitalgrænsen, fra skatteministeren 13 Kommentar fra skatteministeren til henvendelse af 19/2-02 fra Unimerco A/S 14 Notat fra Erhvervs- og Selskabsstyrelsen om konklusion på  

 Testpanelets undersøgelse af de administrative konsekvenser for  

 erhvervslivet af L 99, fra skatteministeren 15 Svar på spm. 1 om oversendelse af høringsnotat, fra  

 skatteministeren 16 Kommentar fra skatteministeren til henvendelse af 6/3-02 fra Unimerco A/S 17 Høringsnotat vedrørende forslaget om kapitalafkastordningen  

 for aktier og anparter, fra skatteministeren 18 Høringsnotat vedrørende forslaget om ophævelse af  

 tidsbegrænsningen for fremførelse af underskud, fra  

 skatteministeren 19 Høringsnotat vedrørende forslaget om objektivering af  

 CFC-reglerne, fra skatteministeren 20 Høringsnotat vedrørende forslaget om nedsættelse af  

 kravet til ejerandel for modtagelse af skattefrie udbytter og forslaget om  

 ophævelse af grænsen for kontant betaling ved skattefrie  

 omstruktureringer, fra skatteministeren 21 Høringsnotat vedrørende de dele af lovforslaget, der er  

 beskrevet under pkt. f-o i bemærkningerne, fra skatteministeren 22 Henvendelse af 26/3-02 fra PriceWaterhouseCoopers 23 Henvendelse af 27/3-02 fra Arthur Andersen 24 Henvendelse af 3/4-02 fra Danske Andelsselskaber 25 Meddelelse om tidspunkt for betænkningsafgivelse og frist for  

 spørgsmål m.v.
