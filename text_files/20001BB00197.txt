Fremsat den 27. april 2001 af  

 Jørn Jespersen (SF), Margrete Auken (SF),  

 Jes Lunde (SF) og Anni Svanholt (SF) Forslag til folketingsbeslutning om anvendelse af tropisk træ Folketinget opfordrer regeringen til:
 1.	At foretage de nødvendige ændringer i den offentlige  

 indkøbspolitik, således at det sikres, at det træ fra  

 tropiske skove, som offentlige og halvoffentlige institutioner fremover  

 køber, er lovligt og bæredygtigt produceret.
 2.	At anerkende det internationale miljømærke FSC (Forest  

 Stewardship Council) som et eksempel på en troværdig garant for,  

 at træ bærende dette miljømærke er lovligt og  

 bæredygtigt produceret.
Bemærkninger til forslaget Baggrund Siden slutningen af firserne har det været  

 almindeligt kendt, at tropeskovene er under stærkt pres.
Et skøn  

 fra FAO siger, at der på verdensplan årligt fældes et  

 skovareal svarende til 3 gange Danmarks areal (World Resources Institute  

 2000)   heraf langt størstedelen i tropiske områder.
Dertil  

 kommer, at kvaliteten af mange af de eksisterende skove forringes, naturlige  

 og seminaturlige skove overudnyttes eller konverteres til intensivt drevet  

 skov, som for eksempel plantagedrift.
Resultatet af såvel afskovning  

 som ikke-bæredygtig skovdrift er tab af økosystemet skov,  

 øget drivhuseffekt, tab af biodiversitet og ofte forringede  

 livsbetingelser for de mennesker, der er afhængige af skovenes  

 mangeartede ydelser.
Årsagerne til skovenes kritiske tilstand er  

 mangfoldige.
Af vigtige årsager kan nævnes det nuværende  

 høje forbrug af træ, ikke-bæredygtig og  

 uhensigtsmæssig skovforvaltning, behov for landbrugsjord, korruption,  

 befolkningstryk og fattigdom.
Der er ingen enkle løsninger på  

 skovenes problemer.
Mange af årsagerne til skovenes problemer har deres  

 rod uden for skovsektoren.
Et særligt problem er den omfattende  

 ulovlige tømmerhugst, som frarøver lande deres  

 tømmerressourcer og ødelægger lokale befolkningers  

 levevilkår.
Det skønnes, at et sted mellem 20 og 80 pct. af det  

 træ, som kommer fra naturskove, fældes og forhandles illegalt  

 (tal fra Greenpeace)   dvs. at tømmeret i realiteten er stjålet  

 fra oprindelseslandet.
Det er vigtigt, at regeringer arbejder for at  

 løse de underliggende årsager til skovenes problemer, og det er  

 vigtigt at man støtter initiativer, der fremmer bæredygtig  

 skovforvaltning.
 I folketingsåret 1990-91 fremsatte Socialdemokratiet  

 forslag til folketingsbeslutning om anvendelse af regnskovstræ - B 16  

 af Helen Beim, Dorte Bennedsen, Baadsgaard, Henning Gjellerod, Martin Glerup,  

 Lise Hækkerup, Henrik Dam Kristensen, Henning Nielsen, Løvig  

 Simonsen og Trøjborg, se Folketingstidende 1990-91, forhandlingerne  

 sp. 979, 1792 og 2290 og tillæg A sp. 2085.
Forslaget gik blandt andet ud på, at offentlige og  

 halvoffentlige institutioner kun skal anvende træ fra tropiske skove,  

 hvis det er bæredygtigt produceret.
Der var dengang bred enighed i  

 Folketinget om, at man skulle stræbe imod bæredygtig udnyttelse  

 af tropeskovene, men forslaget blev forkastet, fordi modstanderne mente, at  

 forslaget sendte det forkerte signal til de fattige ulande.
Man mente, at  

 forslaget i realiteten ville betyde et uhensigtsmæssigt boykot af  

 træ fra tropiske områder, og der var desuden store forventninger  

 til, at den forestående konference om miljø og udvikling i Rio  

 de Janeiro i 1992 (UNCED, Rio-konferencen) ville tage de første skridt  

 i retning af at løse skovenes problemer.
På Rio-konferencen blev der vedtaget konventioner om  

 biodiversitet og klima, som i et vist omfang omhandler  

 skovspørgsmål.
Man kunne ikke enes om at starte forhandlinger  

 til en skovkonvention, da der var helt grundlæggende uenigheder om en  

 sådan konventions omfang og beskaffenhed.
I stedet enedes man om et  

 sæt ikke-juridisk bindende principper for skovene  

 (Skoverklæringen) samt et kapitel i Agenda 21 om bekæmpelse af  

 skovrydning.
Regeringen udarbejdede forud for Rio-konferencen (1992) en  

 national handlingsplan for de tropiske skove, der blandt andet havde til  

 formål at bevare og genoprette de tropiske skove ved at indføre  

 bæredygtige driftsformer.
Målet med handlingsplanen er blandt  

 andet at sikre, at den danske import af tropisk tømmer senest i  

 år 2000 kommer fra områder, der er under eller på vej mod  

 bæredygtig produktion.
Målsætningen lægger sig  

 tæt op ad ITTO s (Den Internationale Tropetømmer Organisation)  

»Year 2000  

 Target« om, at alt  

 tropisk tømmer senest i år 2000 skal være  

 bæredygtigt produceret.
Rio-konferencen havde skovene højt på  

 dagsordenen, og siden har mange lande   ikke mindst Danmark   støttet  

 projekter til fremme af bæredygtig skovudnyttelse i troperne.
Her otte  

 år efter konferencen må det dog konstateres, at skovrydning og  

 ikke bæredygtig udnyttelse af skove stadig er meget vidt udbredt.  

 Målsætningerne om bæredygtighed i år 2000 formuleret  

 af ITTO og i  »Regeringens handlingsplan for de tropiske skove« fra 1992 har ikke i  

 tilstrækkelig grad ført til de nødvendige handlinger ude  

 i skovene.
Miljømærket træ I 1993 tog repræsentanter for  

 miljøorganisationer, træforhandlere, skovbrugserhverv,  

 arbejdstagerorganisationer, indfødte folks organisationer, skovejere  

 og certificeringsfirmaer initiativ til at danne FSC (Forest Stewardship  

 Council). Formålet med FSC er verden over at støtte skovbrug,  

 der er bæredygtigt i både økonomisk,  

 miljømæssig og social henseende.
FSC fremmer sit mål ved  

 at få certificeret skovområder, der drives på en  

 hensynsfuld måde og ved at fremme udviklingen af nationale  

 certificeringsinitiativer.
Der er i dag nationale initiativer i mere end 40  

 lande   herunder Danmark.
FSC har på verdensplan 461 medlemmer fordelt  

 på 54 lande.
De fleste medlemmer er organisationer, og de fordeles i  

 tre kamre med henholdsvis økonomisk-, socialt- og  

 miljørelaterede medlemmer.
I FSC's bestyrelse er der ligelig fordeling  

 af medlemmer fra de tre kamre, ligesom der også er balance i  

 fordelingen af stemmer mellem ilande og ulande.
Stemmefordelingen sikrer, at  

 alle aspekter af bæredygtigheden tilgodeses.
I Danmark har FSC  

 følgende medlemmer:
BAT-Kartellet (social), Danmarks Naturfredningsforening (miljø), Erik W.
Pedersen, privat skovejer (økonomisk), Nature, Environmental and People Consult (økonomisk), Nepenthes (miljø), SID (social), ScanCom International (økonomisk) og WWF Verdensnaturfonden (miljø).
21,5 millioner hektar skov er til dato FSC-certificeret  

 verden over, og arealet stiger støt måned for måned.
FSC  

 er indtil videre det eneste globale miljømærke for  

 træprodukter, som sikrer, at træet er bæredygtigt  

 produceret.
Mærkning skal ses som et - blandt mange - tiltag for  

 at fremme et mere bæredygtigt skovbrug.
Det kan på ingen  

 måde løse de komplicerede problemstillinger, som ligger til  

 grund for skovenes kritiske tilstand, men det er et skridt i den rigtige  

 retning, og ved at købe FSC-certificerede produkter støtter og  

 fremmer man bæredygtigt skovbrug i troperne.
Under de internationale  

 skovforhandlinger i regi af FN's Kommission for Bæredygtig Udvikling,  

 som har fundet sted siden Rio-konferencen, har verdens lande anerkendt  

 frivillig certificering og mærkning af træprodukter som et muligt  

 redskab til at fremme bæredygtig skovforvaltning (Intergovernmental  

 Panel on Forests, IPF-anbefaling 123.).
Udmøntning af den nye indkøbspolitik i praksis Som følge af beslutningsforslaget skal offentlige  

 og halvoffentlige institutioner aktivt arbejde på, at det tropiske  

 tømmer, der anvendes, kommer fra lovlig og bæredygtig produktion  

   for eksempel tømmer, som kommer fra skove, der er underlagt et  

 uafhængigt certificeringssystem såsom FSC.
 Der lægges endvidere op til, at offentlige og  

 halvoffentlige institutioner årligt tilbagerapporterer om deres  

 indkøb af tropisk tømmer og i den forbindelse gør rede  

 for:
Hvad der er gjort for at opfylde målsætningen om  

 køb af lovligt og bæredygtigt tømmer, hvor meget og hvilke typer tropisk tømmer der er  

 indkøbt, og hvilke garantier institutionerne har modtaget for, at træet er  

 lovligt og bæredygtigt produceret.
Processen bør overvåges af et  

 tværministerielt udvalg, som koordineres af Miljøstyrelsen, og  

 som således refererer til miljø- og energiministeren.
Dette  

 udvalg bør:
Bistå offentlige og halvoffentlige institutioner i deres  

 samarbejde med tømmerleverandører og producenter, give vejleding til offentlige og halvoffentlige institutioner om  

 deres indkøbspolitik i forhold til tropisk tømmer, fastsætte progressive, overordnede målsætninger for  

 de offentlige og halvoffentlige institutioners indkøb af tropisk  

 træ fra lovlig og bæredygtig produktion og vedtage individuelle målsætninger for de enkelte  

 offentlige og halvoffentlige institutioner.
Offentlige og halvoffentlige institutioner bruger  

 betydelige mængder af tropisk træ i forbindelse med bygge- og  

 anlægsprojekter og et skift til kun at anvende træ fra lovlig og  

 bæredygtig produktion kan ikke gennemføres konsekvent fra den  

 ene dag til den anden.
Beslutningsforslaget lægger ikke op til en  

 boykot af træprodukter, som ikke beviseligt er lovligt og  

 bæredygtigt produceret.
Der er i dag ikke nok af den slags  

 tømmer på markedet til at tilfredsstille efterspørgslen  

 selv om udbudet af certificeret bæredygtigt tømmer er hastigt  

 stigende.
 Beslutningsforslaget vil være en opmuntring til  

 tømmerproducenter og -leverandører, der følger landenes  

 love, og som er indstillet på at forvalte tropeskovenes  

 tømmerressourcer på en forsvarlig måde.  

 Beslutningsforslaget vil ligeledes betyde, at ansvarlige  

 tømmerproducenter og -leverandører ikke underbydes af  

 producenter og leverandører, der driver ulovlig og uforsvarlig  

 tømmerhugst.
Bemærkninger til forslagets enkelte punkter Ad punkt 1 Ved offentlige og halvoffentlige institutioner skal  

 forstås stat, amter, kommuner samt institutioner, der helt eller  

 delvist finansieres ved offentlige tilskud.
Ad punkt 2 FSC (Forest Stewardship Council) er til dato det eneste  

 globale miljømærke, som på en troværdig måde  

 garanterer træprodukters bæredygtighed.
Hvis der fremkommer andre  

 globale mærkningsordninger for træprodukter med tilsvarende  

 høje standarder for økonomisk, miljømæssig og  

 social bæredygtighed, og som bygger på uvildig  

 tredjepartscertificering og efterfølgende kontrol, kan  

 træprodukter bærende disse mærker ligeledes betragtes som  

 værende bæredygtigt produceret.
Skriftlig fremsættelse Jørn Jespersen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om anvendelse af  

 tropisk træ.
(Beslutningsforslag nr.
B 197).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
