Betænkning afgivet af Udlændinge-, Integrations- og Boligudvalget den 9. december 2015 Betænkning over Forslag til lov om ændring af udlændingeloven (Transportøransvar i forbindelse med midlertidig grænsekontrol ved indre Schengengrænser) [af udlændinge-, integrations- og boligministeren (Inger Støjberg)]:
1 Ændringsforslag Enhedslistens, Alternativets, Radikale Venstres og Socialistisk Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 4. december 2015 og var til 1. behandling den 8. december 2015. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Dispensation fra bestemmelser i Folketingets forretningsorden Et flertal i udvalget (S, DF, V, LA og KF) indstiller, at Folketinget dispenserer fra bestemmelserne i Folketingets forretningsorden § 8 a, stk. 2, og § 13, stk. 1, om tidsfristerne for 2. og 3. behandling og om, at 3. behandling finder sted tidligere end 30 dage efter lovforslagets fremsættelse.
 Et mindretal i udvalget (EL, ALT, RV og SF) ønsker, at spørgsmålet om dispensation bringes til afstemning.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 1. december 2015 dette udkast til udvalget, jf.
UUI alm. del  bilag 47. Den 7. december sendte udlændinge-, integrations- og boligministeren de indkomne høringssvar og den 8. december 2015 et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Dansk-Nordisk Modstandsbevægelse.
 Udlændinge-, integrations- og boligministeren har over for udvalget kommenteret den skriftlige henvendelse til udvalget.
Deputationer Endvidere har Dansk-Nordisk Modstandsbevægelse mundtligt over for udvalget redegjort for sin holdning til lovforslaget.
Spørgsmål Udvalget har stillet 42 spørgsmål til udlændinge-, integrations- og boligministeren til skriftlig besvarelse.
Ministeren har besvaret spørgsmål 1-35 og 38. De resterende spørgsmål forventes besvaret inden 2. behandling.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse uændret.
Socialdemokratiets medlemmer af udvalget bemærker, at partiet længe har efterlyst, at regeringen fremlagde forslag, der kan forberede de danske myndigheder og det danske samfund på en eventuel kraftig stigning i asyltallet.
På den baggrund støtter S lovforslaget, idet partiet bemærker, at ministeren kun har bemyndigelse til at igangsætte transportøransvaret, hvis der også er indført midlertidig grænsekontrol i henhold til Schengenaftalens regler.
Dansk Folkepartis medlemmer af udvalget opfordrer regeringen til at indføre midlertidig grænsekontrol ved Kongeriget Danmarks grænser.
Danmark er enormt presset, og der er ikke grund til at lægge skjul på, at hvis det alene stod til Dansk Folkeparti, var der allerede indført langt mere kontrol ved grænserne, og vel og mærke en kontrol, som gav myndighederne bemyndigelse til at afvise asylansøgere ved grænsen og dermed henvise dem til at søge asyl i det land, hvorfra de rejser ind i Danmark, som i mange tilfælde vil være Tyskland.
Dette lovforslag indfører et såkaldt transportøransvar, som kan træde i kraft, såfremt Danmark indfører midlertidig grænsekontrol.
DF havde dog gerne set, at der uanset indførelse af midlertidig grænsekontrol, jf.
Schengen-reglerne, var mulighed for at indføre transportøransvar.
Med disse bemærkninger vil DF stemme for lovforslaget Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for det af mindretallet stillede ændringsforslag.
Enhedslistens, Alternativets, Radikale Venstres og Socialistisk Folkepartis medlemmer af udvalget er bekymrede for de alt for mange uklarheder i lovforslaget, som ministeren fortsat ikke har redegjort for i den forhastede lovproces.
På denne baggrund udtrykker partierne  i lighed med en lang række høringsparter  skarp kritik af, at dette lovforslag hastes igennem Folketinget uden rimelig tid til høring og udvalgsbehandling og uden respekt for god lovgivningsskik og almindelige demokratiske principper.
Partierne er bekymrede for de retssikkerhedsmæssige problemer, som rejsende kan udsættes for, når operatører og transportører bliver pålagt strafansvar for ikke at gennemføre tilstrækkelig kontrol af de rejsendes legitimation.
Samtidig får transportørerne ikke tid eller mulighed for at uddanne deres personale til den omfattende kontrolopgave, som normalt varetages af politiet og danske myndigheder.
Det stiller medarbejderne i en urimelig situation.
Lovforslaget giver heller ikke svar på, hvor og hvordan kontrollen skal foregå, og partierne frygter derfor et omfattende logistisk kaos, og at uklarhed om håndhævelsen af de foreslåede regler vil medføre, at de forskellige transportører forvalter reglerne forskelligt, og at kontrollen dermed bliver vilkårlig.
Partierne mener grundlæggende, at når der er tale om egentlig grænsekontrol, bør det være danske myndigheder og dansk politi, der foretager kontrollen, sådan som det er i dag.
Partierne er opmærksomme på, at situationen i Europa kan betyde, at der bliver behov for beredskaber i en potentielt ekstraordinær situation.
Dog står det fortsat ikke klart, under hvilke omstændigheder der vil være tale om en ekstraordinær situation.
Derfor har EL, ALT, RV og SF stillet ændringsforslag om at indsætte en revisionsklausul i lovforslaget.
Dette ville give mulighed for, at lovforslaget kunne træde i kraft, samtidig med at en fair og ordentlig lovproces kunne gennemføres efter grundlæggende demokratiske principper med rimelige høringsfrister, tid til udvalgsbehandling, spørgsmål og svar etc.
Dette har regeringen ikke ønsket at imødekomme.
Partierne kan ikke støtte lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ny paragraf Af et mindretal (EL, ALT, RV og SF):
 1) Efter § 2 indsættes som ny paragraf:
»§ 01 Udlændinge-, integrations- og boligministeren fremsætter inden den 1. april 2016 forslag om revision af de ændringer af udlændingeloven, som er indeholdt i denne lov.« [Revisionsbestemmelse] Bemærkninger Til nr. 1 Ændringsforslaget er en såkaldt revisionsklausul, som indebærer, at udlændinge-, integrations- og boligministeren inden den 1. april 2016 skal fremsætte et lovforslag om revision af de ændringer af udlændingeloven, som er indeholdt i lovforslag nr.
L 74.
 Hensigten med revisionsklausulen er at give mulighed for en både indholdsmæssig og tidsmæssig reel høring over de elementer, som er indeholdt i lovforslaget, og som ikke har været mulig i forbindelse med behandlingen af L 74.
Ændringsforslaget stilles for at sikre en fyldestgørende lovproces efter almindelige demokratiske procedurer parallelt med indførelsen af hastelovforslaget.
På den måde sikres det, at ministeren har mulighed for at tage redskaberne indeholdt i lovforslaget i brug, såfremt Danmark inden den 1. april 2016 kommer i en så ekstraordinær situation som beskrevet i Schengentraktatens artikel 23. Samtidig gennemføres en almindelig lovproces med rimelige høringsfrister og rimelig tid til udvalgsbehandling og eventuelle ændringsforslag.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Henrik Dahl (LA) Naser Khader (KF) Dan Jørgensen (S) Daniel Toft Jakobsen (S) nfmd.
Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Josephine Fock (ALT) Nikolaj Amstrup (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
