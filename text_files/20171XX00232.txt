Skriftlig fremsættelse (15. november 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Øget kontrol på udlændingeområdet) (Lovforslag nr.
L 96) Regeringen finder, at der er et behov for at styrke kontrolindsatsen på udlændingeområdet ved at introducere et effektivt værktøj til at adressere misbrug af udlændinges rejselegitimation, ligesom der er brug for tiltag, der kan begrænse antallet af dansk udstedte rejsedokumenter til flygtninge og fremmedpas i omløb.
 De gældende regler gør det vanskeligt for myndighederne at bekæmpe misbrug af udlændinges rejselegitimation, hvor en udlænding f.eks. udlåner eller sælger sin rejselegitimation med henblik på, at andre personer skal benytte den.
 Lovforslaget har til formål at tilvejebringe hjemmel til, at Udlændingestyrelsen  medmindre der foreligger særlige omstændigheder  kan nægte at udstede særlig rejselegitimation til udlændinge i tilfælde, hvor der er mistanke om misbrug, fordi ansøgeren inden for de seneste år har fået udstedt ny rejselegitimation flere gange med den begrundelse, at rejselegitimationen er bortkommet.
 Dog vil udstedelse af rejsedokumentation til flygtninge og fremmedpas til statsløse kun kunne nægtes efter den nye hjemmel, såfremt tvingende hensyn til statens sikkerhed og den offentlige orden tilsiger det.
 Der skabes med lovforslaget også mulighed for at spærre et dansk udstedt pas i Det Centrale Pasregister, hvis udlændingen er i besiddelse af både dansk udstedt rejselegitimation og nationalt udstedt pas og ikke ønsker at deponere det ene pas hos Udlændingestyrelsen, eller hvis udlændingen har opgivet sin bopæl i Danmark.
 Herudover lægges der med lovforslaget op til at genindføre straf for overtrædelse af den oplysningspligt, der efter udlændingelovens § 40, stk. 1, 4. pkt., kan pålægges en person, som skønnes at kunne bidrage med oplysninger til brug for behandlingen af en udlændingesag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
