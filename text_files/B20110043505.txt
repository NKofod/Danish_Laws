Kapitel 1   Definitioner og anvendelsesområde Kapitel 2   Indsamling, registrering og opdatering af nummeroplysningsdata Kapitel 3   Videregivelse af nummeroplysningsdata Kapitel 4   Forbrugerbeskyttelse Kapitel 5   Ikrafttrædelse og overgangsbestemmelser Bilag 1 Bekendtgørelse om nummeroplysningsdatabaser1) I medfør af § 31, stk. 3, i lov nr. 169 af 3. marts 2011 om elektroniske kommunikationsnet og -tjenester, fastsættes:
Kapitel 1 Definitioner og anvendelsesområde § 1. Denne bekendtgørelse omfatter 1) indsamling, registrering og opdatering af nummeroplysningsdata, 2) videregivelse af nummeroplysningsdata og 3) forbrugerbeskyttelse.
 § 2. Ved nummeroplysningsdata forstås oplysninger om abonnentnumre, der er tildelt slutbrugere, indeholdende navn, adresse, eventuelle stillingsoplysninger, abonnentnummeret og den kategori af tjeneste, abonnentnummeret anvendes til.
 Stk. 2. Ved en datasælger forstås en udbyder af elektroniske kommunikationsnet eller -tjenester, der videretildeler 8-cifrede abonnentnumre til slutbrugere.
 Stk. 3. Ved en datakøber forstås enhver, der ønsker at købe nummeroplysningsdata.
Kapitel 2 Indsamling, registrering og opdatering af nummeroplysningsdata § 3. Datasælgeren skal indsamle og registrere nummeroplysningsdata i forbindelse med indgåelsen af kontrakt om adgang til elektroniske kommunikationsnet eller -tjenester mellem udbyderen og slutbrugeren.
 Stk. 2. Nummeroplysningsdata, som datasælgeren har indsamlet og registreret efter stk. 1, skal som minimum indeholde de data, der er specificeret i bilag 1, felt nr. 1-24.
 Stk. 3. På anmodning fra slutbrugeren skal datasælgeren tillige indsamle og registrere de data, som er specificeret i bilag 1, felt nr. 25-27.
 § 4. Datasælgeren og datakøberen skal sikre, at slutbrugeren har mulighed for at kontrollere og få rettet sine nummeroplysningsdata snarest muligt efter slutbrugerens henvendelse herom.
 Stk. 2. Ved sletning af slutbrugerens nummeroplysningsdata, jf. § 31, stk. 4, i lov om elektroniske kommunikationsnet og -tjenester, skal datakøberen og datasælgeren dog foretage sletning umiddelbart efter slutbrugerens henvendelse herom.
 Stk. 3. Datasælgeren og datakøberen kan ikke kræve betaling for udeladelse af data om slutbrugeren eller for kontrol, rettelse eller sletning af slutbrugerens nummeroplysningsdata.
 § 5. Datakøberen er forpligtet til at opdatere egne databaser med slutbrugernes nummeroplysningsdata snarest muligt efter, at datasælgeren har leveret opdaterede nummeroplysningsdata, jf. § 9.
 Stk. 2. Ved sletning af slutbrugerens nummeroplysningsdata, jf. § 31, stk. 4, i lov om elektroniske kommunikationsnet og -tjenester, skal datakøberen dog foretage opdatering umiddelbart efter, at datasælgeren har leveret opdaterede nummeroplysningsdata.
Kapitel 3 Videregivelse af nummeroplysningsdata § 6. Datasælgeren skal videregive de nummeroplysningsdata om slutbrugerne, som datasælgeren har indsamlet og registreret i medfør af §§ 3 og 4, jf. dog § 31, stk. 4, i lov om elektroniske kommunikationsnet og -tjenester.
 Stk. 2. Forpligtelsen i stk. 1 omfatter ikke versioner af registre indeholdende de i stk. 1 nævnte nummeroplysningsdata, hvor der via databehandling er sket yderligere forædling af registrene.
 § 7. Det er i forhold til datasælgerens forpligtelse til videregivelse af nummeroplysningsdata efter § 6 uden betydning, om datasælgeren har placeret de nævnte data i et særskilt koncerninternt forretningsområde eller overdraget data til en selvstændig juridisk enhed.
 § 8. Datasælgeren skal ved videregivelsen af nummeroplysningsdata strukturere data som specificeret i bilag 1.
 Stk. 2. Datakøberen har krav på at få leveret nummeroplysningsdata i det i bilag 1 nævnte format.
 § 9. Datasælgeren skal som minimum udbyde følgende elektroniske leverings- og opdateringsløsninger:
1) totaludtræk, 2) daglig opdatering og 3) månedlig opdatering.
Kapitel 4 Forbrugerbeskyttelse § 10. Datasælgeren skal i forbindelse med oprettelse eller ændring af kundeforhold gøre slutbrugeren opmærksom på de i § 4 nævnte rettigheder samt de rettigheder, der følger af § 31, stk. 4, i lov om elektroniske kommunikationsnet og -tjenester og § 29, stk. 3, i lov om Det Centrale Personregister.
Kapitel 5 Ikrafttrædelse og overgangsbestemmelser § 11. Bekendtgørelsen træder i kraft den 25. maj 2011.
 Stk. 2. Bekendtgørelse nr. 731 af 30. juni 2008 om nummeroplysningsdatabaser ophæves.
IT- og Telestyrelsen, den 9. maj 2011 Jørgen Abild Andersen / Henrik Brodersen Bilag 1 Dataindhold og -struktur af nummeroplysninger Datasælger indsamler og registrerer for hver slutbruger, jf. § 3, stk. 2, oplysningerne i felt nr. 1-23, som angivet i tabellerne A, B, C og D herunder.
Ved udenlandske adresser udfyldes felt nr. 1-11 og nr. 24.
 På anmodning fra slutbrugeren indsamler og registrerer datasælgeren tillige oplysningerne i felt nr. 25-27, jf. § 3, stk. 3, som angivet i tabel E.
 I forbindelse med en datasælgers videregivelse af oplysninger, jf. §§ 6 - 9, videregives i øvrigt for hver slutbruger (datapost) transaktionsoplysningerne nr. 28-35 i tabel F.
 De autoritative W3C Xml Schema definitioner for teleabonnenter og samlinger af teleabonnenter og deres underliggende datastrukturer, som beskrevet i dette dokument, vil kunne findes via den fællesoffentlige portal digitaliser.dk.
1) Denne bekendtgørelse gennemfører dele af Europa-Parlamentets og Rådets direktiv 2002/58/EF af 12. juli 2002 om behandling af personoplysninger og beskyttelse af privatlivets fred i den elektroniske kommunikationssektor, EF-tidende 2002, nr.
L108, s. 51, som ændret ved Europa-Parlamentets og Rådets direktiv 2009/136/EF af 25. november 2009 om ændring af direktiv 2002/22/EF om forsyningspligt og brugerrettigheder i forbindelse med elektroniske kommunikationsnet og -tjenester, direktiv 2002/58/EF om behandling af personoplysninger og beskyttelse af privatlivets fred i den elektroniske kommunikationssektor og forordning (EF) nr. 2006/2004 om samarbejde mellem nationale myndigheder med ansvar for håndhævelse af lovgivning om forbrugerbeskyttelse, EF-tidende 2009, nr.
L337, s.11.
