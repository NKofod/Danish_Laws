Ligebehandlingsnævnets afgørelse om køn - forskellige priser Journalnr. 2012-6811-33137 Det forhold, at Sundhedsstyrelsen kun tilbyder gratis HPV-vaccination til pige, er ikke i strid med i ligestillingsloven.
Beslutningen om at tilbyde gratis HPV-vaccination til piger er begrundet i en sundhedsfaglig vurdering af, at sygdomsbyrden af HPV-relateret kræft er langt større for kvinder end for mænd.
Det ligger uden for nævnets kompetence at tage stilling til en sådan sundhedsfaglig vurdering.
Der er i øvrigt tale om forskelsbehandling i forbindelse med ydelse af sundhedspleje.
Forskellen skyldes de fysiske forskelle mellem kvinder/piger og mænd/drenge, og der er derfor ikke tale om en tilsvarende situation.
Ligestillingsloven - lovbekendtgørelse nr. 1678 af 19. december 2013, § 1 a, stk. 1, nr. 2, § 2, stk. 1-3, § 2, stk. 4, § 3 c Ligestillingsloven - lovbekendtgørelse nr. 1678 af 19. december 2013, § 1, § 1 a, stk. 1, nr. 1, § 2, stk. 1-3, § 2, stk. 4 Klagen drejer sig om påstået forskelsbehandling på grund af køn i forbindelse med, at Sundhedsstyrelsen tilbyder gratis HPV-vaccination til piger mellem 12 og 15 år.
Ligebehandlingsnævnets afgørelse Det er ikke i strid med ligestillingsloven, at indklagede tilbyder gratis HPV-vaccination til piger mellem fra 12 og indtil 15 år, mens der skal betales for vaccination af drenge.
Sagsfremstilling Der er klaget over, at Sundhedsstyrelsen i forbindelse med børnevaccinationsprogrammet tilbyder gratis HPV-vaccination til piger mellem 12 og 15 år, mens der for drenge skal betales omkring 3.500 kr. for vaccinationen.
Parternes bemærkninger Klager ønsker at opnå lige ret til samme behandling for begge køn til samme pris.
Klager henviser til, at Sundhedsstyrelsen ifølge Sex-linien har vurderet, at drenge opnår tilstrækkelig beskyttelse mod HPV-smitte gennem vaccinationen af pigerne.
Det betyder efter klagers opfattelse, at drenge ikke er beskyttede, hvis de har sex med nogen, der ikke er vaccinerede, for eksempel andre drenge, ældre piger eller udlændinge, der ikke er vaccinerede.
Klager mener derfor, at drenge også selv skal kunne vælge og ikke være afhængig af, om pigen har valgt at blive vaccineret.
 Klager henviser også til, at det er muligt, at HPV-vaccine ikke har den samme effekt på drenge som på piger, men at hvis hans søn for eksempel får lyst til at købe tamponer, så skal han da ikke betale mere end en pige.
 Det er således klagers opfattelse, at lovgivningen ikke åbner mulighed for, at et produkt/en ydelse kan koste forskelligt afhængigt af modtagerens køn.
 Indklagede oplyser om baggrunden for, at den gratis HPV-vaccine alene tilbydes piger, at vaccinen blev indført i børnevaccinationsprogrammet på grund af dens forebyggende effekt mod kræft - på daværende tidspunkt livmoderhalskræft.
Indklagede henviser i den forbindelse til, at livmoderhalskræft er den kræftform, som er bedst undersøgt, og den kræftform, som vaccinen er rettet mod.
Når programmet alene er rettet mod piger skyldes det, at sygdomsbyrden af HPV-relateret kræft er langt større for kvinder end for mænd, idet livmoderhalskræft er den hyppigste HPV-relaterede kræftform.
Indklagede henviser videre til, at HPV-vaccinerne endnu ikke er godkendte i EU til forebyggelse af kræft hos mænd.
Den 4-valente vaccine Gardasil er kun godkendt til vaccination af drenge med henblik på forebyggelse af kønsvorter, men vaccinen er endnu ikke godkendt til forebyggelse af HPV-relateret kræft hos drenge.
 Det er en forudsætning for at indføre HPV-vaccine til drenge i forebyggelsesprogrammet, at vaccinen er godkendt til forebyggelse af kræft hos drenge.
 Indklagede oplyser i øvrigt, at man følger udviklingen og de internationale anbefalinger løbende.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder efter loven enhver arbejdsgiver, myndighed og organisation inden for offentlig forvaltning og almen virksomhed.
Loven gælder også for myndigheder og organisationer og alle personer, som leverer varer og tjenesteydelser, der er tilgængelige for offentligheden inden for både den offentlige og den private sektor, herunder offentlige organer, og som tilbydes uden for privat- og familielivet, samt transaktioner i den forbindelse.
Ligebehandlingsnævnet lægger til grund, at beslutningen om at tilbyde gratis HPV-vaccination til piger, mens der skal betales for en tilsvarende vaccination af drenge, er begrundet i en sundhedsfaglig vurdering af, at sygdomsbyrden af HPV-relateret kræft er langt større for kvinder end for mænd, idet livmoderhalskræft er den hyppigste HPV-relaterede kræftform.
Det ligger uden for nævnets kompetence at tage stilling til en sådan sundhedsfaglig vurdering.
Der er således tale om forskelsbehandling i forbindelse med ydelse af sundhedspleje.
Forskellen skyldes de fysiske forskelle mellem kvinder/piger og mænd/drenge, og der er derfor ikke tale om en tilsvarende situation.
Det forhold, at den gratis HPV-vaccination kun tilbydes til piger, er således ikke forskelsbehandling i ligestillingslovens forstand.
 Klagen tages derfor ikke til følge.
