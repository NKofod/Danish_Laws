Fremsat den 18. februar 2009 af Morten Østergaard (RV), Marianne Jelved (RV) og Margrethe Vestager (RV) Forslag til folketingsbeslutning om at give flere en chance på arbejdsmarkedet Folketinget pålægger regeringen i indeværende folketingssamling at fremsætte de nødvendige lovforslag og foretage fornødne administrative ændringer, der kan sikre, at  borgere, der ønsker tilknytning til arbejdsmarkedet, får ret til at modtage tilbud i landets jobcentre, og at  der gennemføres en landsdækkende opsøgende indsats, der skal informere målgruppen om tilbuddene og motivere den til at benytte sig af dem.
Bemærkninger til forslaget Trods finanskrisen og den økonomiske afmatning vil de offentlige arbejdspladser mangle 40.000 medarbejdere frem mod 2015. Derfor skal flere borgere ind på arbejdsmarkedet, og en af de grupper, der bør satses på, er de familieforsørgede kvinder.
Alene i Region Hovedstaden er der 14.000 familieforsørgede nydanske kvinder, og en meget stor del af dem ønsker at komme i gang på arbejdsmarkedet.
Det dokumenterer to nyere undersøgelser fra henholdsvis AKF» og New Insight.» En stor del af kvinderne ønsker at arbejde med omsorg og service.
Det betyder, at de kan være løsningen på kommunernes problemer med at rekruttere medarbejdere til ældreplejen.
Således måtte kommunerne alene i første halvår af 2008 opgive at ansætte mere end 1.500 social- og sundhedsassistenter/hjælpere, og om bare 10 år vil der mangle yderligere 6.600.» Lykkes det at få dem i arbejde, vil det også løfte deres børns fremtidsudsigter.
En undersøgelse fra Rockwoolfonden viser nemlig, at det, der betyder allermest i forhold til, om etniske unge tager en uddannelse, er, om deres forældre er i arbejde.» Selv om der altså er god grund til at hjælpe de familieforsørgede i arbejde, har de i dag ikke ret til at hente hjælp til jobsøgning, løntilskudsjob eller uddannelsesaktivering i landets jobcentre.
Med forslaget ønsker Det Radikale Venstre at give familieforsørgede samme ret til tilbud og kontaktforløb, som kontanthjælpsmodtagere har i dag.
Da familieforsørgede ikke modtager offentlige overførselsindkomster, skal der naturligvis ikke gælde en pligt til at deltage i tilbuddene.
Endvidere ønsker forslagsstillerne at forpligte regeringen til, at der gennemføres en landsdækkende opsøgende indsats organiseret som de øvrige specialfunktioner.
Det vil sige, at enheden etableres i tilknytning til et relevant jobcenter og får pligt til at rådgive og vejlede de øvrige jobcentre.
Det afgørende for, at denne målgruppe kommer ind på arbejdsmarkedet, er at flytte indsatsen helt tæt på dem.
Derfor skal de nye rettigheder formidles målrettet til målgruppen, og der skal gøres en ekstraordinær indsats for at motivere denne gruppe til at benytte tilbuddene.
Motivationen er som nævnt ovenfor dokumenterbart til stede.
Det skal udnyttes, så nydanskernes erhvervsdeltagelse kan nærme sig danskernes.
 Forslaget er en del af Det Radikale Venstres sociale 2015-plan, der bl.a. sigter på at halvere forskellen mellem danskeres og nydanskeres erhvervsfrekvens.
Det Radikale Venstre skønner, at de samlede udgifter til forslaget beløber sig til 25 mio. kr. årligt.
Det Radikale Venstre har anvist fuld finansiering i sit forslag til finanslov for 2009.
Skriftlig fremsættelse Morten Østergaard (RV):
 Forslag til folketingsbeslutning om at give flere en chance på arbejdsmarkedet.
(Beslutningsforslag nr.
B 107).
D.
Caswell, H.
B.
Lauritzen og K.
B.
Jensen: »Familieforsørgede indvandrerkvinders muligheder og barrierer i forhold til beskæftigelse og uddannelse.« AKF 2008.
 »Nye veje mod job for nydanske kvinder.« New Insight/Center for Socialøkonomi 2008.
 Kilde: DIs »Indsigt«, 31. oktober 2008, og Arbejdsmarkedsstyrelsens undersøgelse af rekrutteringssituationen i 1. halvår 2008.
 »Nyt fra Rockwoolfondens forskningsenhed«, maj 2007.
