Nr BTB 25 Betænkning over Forslag til folketingsbeslutning om gratis medicin til  

 epilepsipatienter   

 Nr B 25 1989-90, 1. samling Afgivet af Sundhedsudvalget Afgivet: 19900419 Udvalget har behandlet beslutningsforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Der er stillet ændringsforslag, hvorom henvises til de ledsagende  

 bemærkninger.
 Endvidere har udvalget modtaget skriftlige og/eller mundtlige henvendelser  

 fra:
Dansk Epilepsiforening, Dansk Epilepsi Selskab og De Samvirkende Invalideorganisationer.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) forslaget til  

forkastelse ved 2. (sidste) behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller forslaget til vedtagelse med det af  

 mindretallet stillede ændringsforslag.
 Mindretallet udtaler sin beklagelse over, at det ikke er lykkedes at samle  

 et flertal for forslaget om at yde epileptikerne livsnødvendige  

 antiepileptika gratis.
Dels er der tale om at lette tilværelsen for en meget begrænset gruppe  

 kronisk syge.
Antallet beregnes (jf.
B 25 - bilag 3) til 31.000.
Dels er der tale om særdeles begrænsede merudgifter for det offentlige,  

 nemlig 20-22 mio. kr. p.a. (jf.
B 25 - bilag 8, besvarelsen af spørgsmål nr.  

 2).
Mindretallet må afvise flertallets argument, at det er usolidarisk over  

 for andre patientgrupper at yde gratis epilepsimedicin.
Ingen sygdomsramte  

 kan skæres over een kam, og alle syge skal som bekendt have en individuel  

 behandling - en forskelsbehandling.
Argumentet er således uholdbart og synes  

 kun at blive anvendt som substitution for, at flertallet generelt ønsker at  

 holde udgifterne til medicintilskud nede.
 Mindretallet finder det ligeledes beklageligt, at udvalget har måttet  

 konstatere misinformation fra landets højeste sundhedsmyndighed,  

 Sundhedsstyrelsen, for så vidt angår oplysninger om anvendelse af  

 medikamenter i epilepsibehandlingen, der rummer mulighed for misbrug  

 (angstdæmpende og beroligende midler).
 Sundhedsstyrelsen har i forbindelse med et svar til udvalget oplyst,  

 »at enkelte af de omhandlede lægemidler omdannes til eller indeholder  

 stoffer, der i andre sammenhænge misbruges, og at muligheden for misbrug ikke  

 teoretisk kan udelukkes.« (Alm. del - bilag 83). Dette afviser formanden  

 for Dansk Epilepsi Selskab, overlæge Mogens Dam:
»Denne påstand har ikke rod i virkeligheden, idet jeg endnu aldrig  

 har mødt een patient med epilepsi, der har ønsket at tage een tablet mere,  

 end jeg har ordineret, . . . Et sådant misbrug er heller ikke kendt fra  

 litteraturen.
Tværtimod ønsker de alle p.g.a. bivirkninger at få deres  

 medicindosis reduceret så meget som muligt.
 Misbrugsproblematikken eksisterer således ikke i forbindelse med  

 behandling med epilepsi.« (Tidsskriftet Epilepsi, nr. 1, 1990, s. 5,  

 samt B 25 - bilag 9).
 Disse udsagn har beklageligvis heller ikke gjort tilstrækkeligt indtryk.
Ændringsforslag Til teksten Af et mindretal (S og SF):
 1) I teksten ændres »1. januar 1990« til: »1. januar  

 1991«.
Bemærkninger Til nr. 1 Tidsfristen for fremsættelse af lovforslag, der indebærer, at  

 epilepsimedicin bliver gratis, foreslås ændret fra 1. januar 1990 til 1.  

 januar 1991.
