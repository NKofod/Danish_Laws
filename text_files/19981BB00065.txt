Fremsat den 1. december 1998 af  

 Frank Aaen (EL) og Jette Gottlieb (EL) Forslag til folketingsbeslutning Om ophævelse af satspuljen Regeringen pålægges at fremsætte forslag  

 om ændring af lov om en satsreguleringsprocent således, at  

 satsreguleringspuljen ophæves og pensioner, dagpenge og andre  

 overførselsindkomster reguleres med det beløb, der siden lovens  

 vedtagelse i 1990 er trukket ud af satsreguleringen og brugt til  

 satsreguleringspuljen.
Projekter, der i dag finansieres af  

 satsreguleringspuljen, skal, i det omfang de ønskes fortsat,  

 finansieres på de respektive konti på finansloven.
Bemærkninger til forslaget Bestemmelsen om satsreguleringspuljen  

 indebærer, at landets arbejdsløse, bistandsmodtagere,  

 pensionister og andre på overførselsindkomst i 1999 får  

 over 3 milliarder kr. mindre, end de ellers skulle have modtaget.
Hvert  

 år formindskes den regulering, der skulle ske af satserne, med 0,3  

 pct., hvilket i nogle år har været en meget væsentlig andel  

 af den samlede regulering.
Forslagsstillerne mener, at pensioner og dagpenge  

 i forvejen er for beskedne, og på grund af satsreguleringspuljen sakker  

 overførselsindkomsterne bagud i forhold til den generelle  

 indkomstudvikling i samfundet.
Der argumenteres for, at satsreguleringspuljen bruges til  

 fordel for dem, der får overførselsindkomst, men for det  

 første svarer denne ordning til den berømte Storm P.-tegning af  

 manden, der fodrer hunden med hundens egen hale.
For det andet har satspuljen  

 finansieret en række projekter, der ikke vedrører modtagere af  

 overførselsindkomster.
Det gælder f.eks. projekter  

 vedrørende erstatning ved løfteskader, forhøjelse af  

 fripladsgrænser i daginstitutioner, støtte til forsøg med  

 "ung pige i huset" som alternativ til en daginstitutionsplads, forsøg  

 med arbejdsmiljø på uddannelsesinstitutioner, uddannelsespulje  

 for medhjælpende ægtefæller og forbedring af  

 arbejdsmarkedsstatistikken.
Der er tale om en "sukkerskål", der kan  

 bruges til snart sagt hvad som helst, og der er på ingen måde  

 sikkerhed for, at midlerne bruges til gavn for dem, som de reelt er taget  

 fra, selv om det var den oprindelige målsætning.
Enhedslisten  

 anerkender, at mange af projekterne, men ikke alle, er fornuftige, men de  

 bør finansieres på anden måde.
Endelig er satspuljen en udemokratisk institution.  

 Midlerne fordeles på lukkede møder af de partier, der i 1990  

 indgik forlig herom: Socialdemokratiet, Det Radikale Venstre, Socialistisk  

 Folkeparti, Det Konservative Folkeparti, Venstre, Kristeligt Folkeparti og  

 Centrum-Demokraterne.
Hvert parti kommer med sin ønskeseddel , og  

 efter "bytte-bytte-købmand-princippet" køber man støtte  

 til egne ønsker ved at støtte andres.
Puljen kan kun  

 udmøntes, hvis alle de involverede partier er enige.
Fordelingen godkendes efterfølgende i  

 Finansudvalget, men flertallet er på forhånd og bag lukkede  

 døre etableret gennem studehandler mellem partierne, så denne  

 godkendelse er rent formel.
Argumentationen for projekterne kommer  

 sjældent frem til åben diskussion, og Folketinget har reelt ingen  

 mulighed for at ændre i fordelingen i modsætning til de normale  

 procedurer, hvor projekter enten behandles som enkeltforslag i  

 Folketingssalen, eller hvor en minister har ansvaret for fordelingen   som  

 det f.eks. gælder for tips- og lotto-midlerne   og efterfølgende  

 står til ansvar over for Folketinget.
Den normale parlamentariske  

 behandling og kontrol er sat ud af spillet.
 Både af hensyn til pensionister, bistandsmodtagere,  

 arbejdsløse og andre, der modtager overførselsindkomster, og af  

 hensyn til demokratiet, bør satspuljen ophæves hurtigst  

 muligt.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ophævelse af  

 satspuljen.
(Beslutningsforslag nr.
B 65).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
