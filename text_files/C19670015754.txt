 (Fra departementet for told- og forbrugsafgifter (j. nr. 3-4 F. 1140) til  

 kommunaldirektøren i A.).
I skrivelse af 2. maj 1967 har De forespurgt, om de i henhold til lov nr.  

 102 af 31. marts 1967 om almindelig omsætningsafgift registreringspligtige  

 institutioner m.v. under A. kommune i medfør af lovens § 3, stk. 2, vil kunne  

 registreres under eet.
De har samtidig bedt oplyst, om kommunen ved en sådan  

 fælles registrering vil opnå, at varer og tjenesteydelser vil kunne overføres  

 afgiftsfrit mellem de enkelte afdelinger og institutioner m.v. inden for  

 kommunen.
I denne anledning skal man meddele, at der i medfør af nævnte  

 lovbestemmelse kan foretages fælles registrering af flere hver for sig  

 registreringspligtige institutioner inden for kommunen.
Der kan således  

 foretages registrering under eet af de institutioner m.v., som  

 erhvervsmæssigt omsætter varer og afgiftspligtige ydelser, og derfor er  

 registreringspligtige i medfør af § 5, stk. 1. Eksempelvis vil der kunne  

 foretages fælles registrering af A. kommunes el-, gas- og vandværker.
Derimod  

 kan skolevæsen, hospitalsvæsen, de sociale institutioner samt børne- og  

 ungdomsinstitutioner m.fl., der ikke erhvervsmæssigt omsætter varer og  

 afgiftspligtige ydelser og derfor ikke er registreringspligtige, ikke  

 medtages under en eventuel fælles registrering af kommunens  

 registreringspligtige institutioner.
Ved fælles registrering af flere hver for sig registreringspligtige  

 institutioner, vil varer og afgiftspligtige ydelser afgiftsfrit kunne  

 overføres mellem de af registreringen omfattede institutioner, men ikke fra  

 disse institutioner til kommunens øvrige institutioner.
Fællesregistrering af  

 eksempelvis el-, gas- og vandværker vil således betyde, at elværkerne vil  

 kunne overføre elektricitet afgiftsfrit til vand- og gasværkerne, medens  

 elværkets leverancer til f. eks. hospitaler og skoler skal afgiftsberigtiges.
En fællesregistrering af kommunens registreringspligtige institutioner vil  

 derfor ikke medføre afgiftsmæssige fordele for kommunen.
Spørgsmålet om det  

 hensigtsmæssige i en fællesregistrering må alene afgøres ud fra en afvejning  

 af de regnskabsmæssige fordele og ulemper, der vil være forbundet med en  

 sådan ordning.
