Nr LSF 261 Forslag til Lov om ændring af lov om påligning af indkomst- og formueskat  

 til staten (ligningsloven) (Afvikling af lejeværdi og opregulering af  

 standardfradrag) Fremsat af Kirsten Jacobsen (FP) Kim Behnke (FP) Aage Brusgaard (FP) Ole  

 Donner (FP) Pia Kjærsgaard (FP) den 30. marts 1993 § 1 I lov om påligning af indkomst- og formueskat til staten (ligningsloven),  

 jf. lovbekendtgørelse nr. 1223 af 17. december 1992, foretages følgende  

 ændringer:
 1. § 15 A ophæves.
 2. § 15 B ophæves.
 3. § 15 E ophæves.
 4. § 15 F ophæves.
 5. § 15 G ophæves.
 6. § 15 H ophæves.
 7. § 15 I ophæves.
 8. I § 15 J, stk. 1, sidste pkt., udgår »stk. 7  

 og«.
9. I § 15 J, stk. 4, ændres »2.000 kr.« til:  

 »9.340 kr.« 10. § 15 J, stk. 7, ophæves.
 11. § 15 K, stk. 1, sidste pkt., affattes således:
»For fredede ejerlejligheder gælder dog § 15 J.« § 2 I lov nr. 149 af 10. april 1922 om indkomst- og formueskat til staten, som  

 ændret senest ved lov nr. 59 af 7. februar 1990, foretages følgende ændring:
 I § 4 b ophæves 2. pkt.
§ 3 Stk. 1. Loven har virkning fra og med indkomståret 1998, jf. dog  

 stk. 2-4.
 Stk. 2. For personer nævnt i § 15 E, stk. 2, har loven virkning  

 fra og med indkomståret 1995. For indkomståret 1994 nedsættes lejeværdien i §  

 15 E, stk. 2, med 50 pct. af den efter § 15 E beregnede lejeværdi.
 Stk. 3. For andre personer end nævnt i stk. 2 nedsættes den efter  

 § 15 E beregnede lejeværdi for indkomståret 1994 med 20 pct., for  

 indkomståret 1995 med 40 pct., for indkomståret 1996 med 60 pct. og for  

 indkomståret 1997 med 80 pct.
 Stk. 4. § 1, nr. 9, 10 og 11, har virkning fra og med indkomståret  

 1994.
Bemærkninger til lovforslaget På trods af diverse boligpakker i milliardklassen er der stadig et alt for  

 højt antal af boligejere, der havner på tvangsauktion.
Det skyldes  

 eftervirkningerne af den sidste skattereform, der reducerede fradragsretten  

 for renter og dermed gav højere boligudgifter.
Frygten for en kommende  

 skattereform er så udbredt, at ingen tør foretage sig noget.
Det har  

 bevirket, at hele ejendomsmarkedet ligger i koma.
De boligejere, der enten  

 har fået arbejde i en ny egn eller økonomisk ikke kan klare boligudgifterne,  

 har derfor ikke en chance for at få solgt i fri handel.
Mange ender derfor på  

 tvangsauktion med de skrækkelige menneskelige og økonomiske konsekvenser,  

 dette medfører.
På grund af kreditforeningernes selvskabte økonomiske  

 problemer er forretningsmetoderne blevet skrappe, i mange tilfælde direkte  

 urimelige.
Det forværrer den i forvejen alvorlige situation.  

 Fremskridtspartiet foreslog, at virkningerne af den 19. alm. vurdering blev  

 neutraliseret.
Dette ville intet parti være med til.
Konsekvenserne er, at de  

 offentlige kasser gennem de forhøjede vurderinger har fået en ekstra  

 skatteindtægt på op imod 4 mia. kr. pr. år.
Fremskridtspartiets forslag går i sin helhed ud på at give boligejerne  

 lavere boligudgifter samt at få sat gang i ejendomsmarkedet.
De billigere  

 boligudgifter vil sikre, at mange nødlidende boligejere får så meget luft, at  

 en tvangsauktion kan undgås.
 Lejeværdibeskatningen er en misundelsesskat der aldrig burde være indført,  

 det er ligeså urimeligt at betale lejeværdi af sin bolig eller sit sommerhus,  

 som det er at betale lejeværdi af sin bil, sin båd eller andre forbrugsgoder.
 Lovforslaget indebærer, at pensionister får lejeværdien afviklet over 2 år  

 med start fra 1. januar 1994.
 Øvrige boligejeres lejeværdi afvikles over 5 år startende 1. januar 1994.
Standardfradraget har ikke været reguleret, fra det blev indført i 1967.  

 Forslaget går ud på at regulere, som om der havde været indbygget en  

 automatisk regulering.
Fra 1967 indtil 1993 er forbrugspriserne steget med  

 467 pct.
 Forslaget indebærer endvidere, at også ejerlejligheder får ret til  

 standardfradrag.
I lyset af de foreslåede forbedringer for boligejere anser  

 Fremskridtspartiet det ikke for nødvendigt at forhøje tilskudsprocenter til  

 forbedringsarbejder(jf. lovforslag nr.
L 200). Fremskridtspartiet vil i  

 stedet arbejde for en ophævelse af denne lov.
