Skriftlig fremsættelse (28. november 2012) Ministeren for sundhed og forebyggelse: (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om virksomhedsansvarlige læger (Krav om udpegning af virksomhedsansvarlige tandlæger, afvisning af virksomhedsansvarlige læger eller tandlæger, fratagelse af retten til at virke som virksomhedsansvarlig læge eller tandlæge m.v.) (Lovforslag nr.
L 95) Som det fremgår af regeringsgrundlaget »Et Danmark, der står sammen« fra oktober 2011 prioriterer regeringen danskernes sundhed højt.
Alle danskere skal kunne regne med lige adgang til en hurtig og ordentlig behandling i vores sundhedsvæsen.
Det er en grundpille i velfærdssamfundet, at danskerne kan føle sig trygge ved og have tillid til sundhedsvæsenet.
Heri ligger bl.a., at sundhedsydelserne skal leveres rettidigt, effektivt og være af høj kvalitet.
 Stor fokus på den lægelige behandling på private klinikker har rejst forskellige problemstillinger af patientsikkerhedsmæssig karakter og givet anledning til en gennemgang af de eksisterende patientsikkerhedsforanstaltninger med henblik på at vurdere, om der kan iværksættes endnu flere initiativer, som over en bred kam kan bidrage til mere og bedre patientsikkerhed.
Gennemgangen har resulteret i en samlet patientsikkerhedspakke, som indeholder en række initiativer.
De kan kategoriseres under følgende overskrifter:
 Bedre sporbarhed og sikkerhed ved brug af implantater og andet medicinsk udstyr  Mere sikre lægemidler  Flere muligheder for at gribe ind over for og stille krav til læger, tandlæger m.fl.
 Mere og bedre oplysning om sundhedsbehandling Dette lovforslag er ét af flere af initiativerne, som kræver lovændring.
 Med lovforslaget udvides lovens anvendelsesområde til også at omfatte sygehuse, klinikker m.v., hvor der foregår tandlægebehandling, således at der på disse steder også er en pligt til at anmelde en virksomhedsansvarlig tandlæge, der er forpligtet til at påse, at den sundhedsfaglige virksomhed, der udføres på sygehuset, klinikken m.v., udføres i overensstemmelse med god faglig praksis og med de pligter, der i øvrigt er fastsat i sundhedslovgivningen.
 Herudover fastsættes med lovforslaget som nye krav til den virksomhedsansvarlige læge eller tandlæge, at den pågældende skal have en relevant uddannelse i forhold til sygehusets, klinikkens m.v. virksomhedsområde, ligesom lægen eller tandlægen ikke må være underlagt en tilsynssanktion fra Sundhedsstyrelsen, som efter styrelsens vurdering gør vedkommende uegnet som virksomhedsansvarlig læge eller tandlæge.
 Herudover får Sundhedsstyrelsen mulighed for efter en konkret vurdering at afvise virksomhedsansvarlige læger og tandlæger og fratage virksomhedsansvarlige læger og tandlæger deres ret til at virke som virksomhedsansvarlig.
Med lovforslaget afskæres den almindelige klageadgang af Sundhedsstyrelsens afgørelser til Ministeriet for Sundhed og Forebyggelse for så vidt angår afgørelser efter loven, idet en evt. prøvelse af en afgørelse om at afvise eller fratage virksomhedsansvarlige læger og tandlæger deres ret til at virke som virksomhedsansvarlig alene vil tage stilling til sagsbehandlingen og ikke afgørelsens rigtighed.
Desuden er afgørelsen ikke udtryk for stillingtagen til vedkommendes sundhedsfaglige virksomhed og medfører desuden ikke tab af øvrige rettigheder, idet vedkommende ikke afskæres fra at kunne fortsætte sit virke som læge eller tandlæge.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
