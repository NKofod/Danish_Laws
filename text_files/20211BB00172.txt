Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om at erstatte fasttrackordningen for permanent ophold for herboende 18-19-årige med en ny ordning med tidsbegrænset ophold Folketinget pålægger regeringen at fremsætte et lovforslag inden udgangen af 2022, der afskaffer den nuværende fasttrackordning til permanent ophold for herboende 18-19-årige, der har opholdt sig i Danmark i minimum 8 år.
 Den nuværende ordning skal i stedet erstattes af en ny ordning for målgruppen med følgende indhold:
 1) Målgruppen gives en 5-årig opholdstilladelse, hvor man får mulighed for at arbejde eller studere i Danmark og sideløbende opnå permanent ophold efter de normale regler for andre udlændinge.
 2) Opholdstilladelsen er betinget af, at man ikke begår eller forinden har begået kriminalitet eller er på kontanthjælp i over 3 måneder i løbet af de 5 år.
 3) Opholdstilladelsen skal kunne forlænges, såfremt ansøgeren fortsat er i studie eller arbejde eller er aktivt arbejdssøgende.
Bemærkninger til forslaget Den nuværende fasttrackordning for herboende 18-19-årige fungerer ikke efter hensigten.
Forslagsstillerne ser det problematisk, at ordningen altovervejende benyttes af ikke-EU-borgere og af efterkommere af personer, der er kommet til Danmark gennem asylsystemet fra ikkevestlige lande.
En stor del af disse begår efterfølgende kriminalitet eller ender på offentlig forsørgelse.
Den nuværende ordning bliver udnyttet Alt for mange ikke-EU-borgere benytter adgangen til permanent ophold for 18-19-årige.
Ifølge tal fra Udlændinge- og Integrationsministeriet har 5.529 personer benyttet adgangen til permanent ophold for unge mellem 18 og 19 år gennem de sidste 5 år.
Heraf var 5.491 personer fra ikke-EU-lande, mens 38 personer kom fra EU-lande.
Dermed er over 99 pct. fra ikke-EU-lande (Udlændinge- og Integrationsudvalget alm. del  svar på spørgsmål 205). Topfem lande i 2020 til at benytte ordningen var Tyrkiet, Somalia, Jugoslavien, Irak og Afghanistan.
Af de personer, der opnår permanent ophold på denne måde, begår 19 pct. kriminalitet efter tildeling af permanent ophold.
Dette er særlig udtalt for ansøgere, der enten er statsløse (31 pct.) eller fra Iran (29 pct.), Irak (27 pct.) og Somalia (27 pct.). Ligeledes er 12 pct., der opnår permanent ophold gennem ordningen, efterfølgende på sociale ydelser.
Højst repræsenteret er borgere fra Tyrkiet, Iran og Afghanistan.
 Ordningen benyttes desuden som springbræt til at søge dansk statsborgerskab, hvilket man kan søge efter blot 1 år på permanent ophold.
En ny ordning skal give de rette incitamenter Forslagsstillerne ønsker ikke, at asylsystemet skal bruges som en fasttrackordning til hverken permanent ophold eller dansk statsborgerskab.
Asyl er midlertidig, og som udgangspunkt skal man tilbage til sit hjemland, når det er muligt.
Den nuværende ordning stiller kun meget begrænsede krav til de unge i forhold til beskæftigelse.
Det strider imod forslagsstillernes holdning om, at udlændinge skal bidrage til det danske arbejdsmarked.
Til gengæld ønsker forslagsstillerne at række en hånd ud til den del af unge udlændinge, der har boet i lang tid i Danmark, som deltager aktivt i arbejdsmarkedet, bidrager til fællesskabet, og som ikke begår kriminalitet.
Ved kriminalitet forstås enhver dom for brud på straffeloven, våbenloven eller lov om euforiserende stoffer samt alle større bøder og alle betingede og ubetingede fængselsdomme.
 Derfor ønsker forslagsstillerne at erstatte den nuværende ordning til permanent ophold for herboende unge mellem 18 og 19 år med minimum 8 års ophold med en ny og bedre ordning.
Den nye ordning skal give målgruppen en 5-årig opholdstilladelse med mulighed for forlængelse, så herboende unge udlændinge kan arbejde eller studere i Danmark og sideløbende leve op til de almindelige regler for permanent ophold på lige fod med alle andre.
Opholdstilladelsen skal være betinget af, at man ikke begår eller har begået kriminalitet og ikke er på kontanthjælp i over 3 måneder af de 5 år.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at erstatte fasttrackordningen for permanent ophold for herboende 18-19-årige med en ny ordning med tidsbegrænset ophold.
(Beslutningsforslag nr.
B 172) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
