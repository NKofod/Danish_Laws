Skriftlig fremsættelse (20. marts  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om gennemsigtighed og åbenhed i  

 uddannelserne m.v.
(Lovforslag nr.
L 175).
Lovforslaget fremsættes som led i regeringens plan  

 om at sikre høj kvalitet i uddannelserne.
Det skal give skoler og  

 institutioner mulighed for at lære af og inspirere hinanden gennem  

 dialog og spredning af det gode eksempel.
Det skal også gøre det  

 lettere for borgerne at vælge uddannelse og institution og fremme aktiv  

 brugerindflydelse på skoler og institutioner.
 Lovforslaget indebærer, at skoler og  

 uddannelsesinstitutioner skal gøre følgende oplysninger let  

 tilgængelige på internettet:
 1)	Skolens eller institutionens aktuelle uddannelser, fagudbud og  

 læseplaner m.v.
 2)	Skolens eller institutionens aktuelle værdigrundlag og  

 pædagogiske udgangspunkt.
 3)	Skolens eller institutionens karaktergivning m.v., dvs. gennemsnit  

 af karakterer for elevers og studerendes præstationer eller, hvor der  

 er anvendt bedømmelsen: "Bestået/ikke bestået",  

 angivelse af gennemførelsesprocent.
 4)	Gennemførte aktuelle evalueringer af kvaliteten af en skoles  

 eller institutions undervisning, bortset fra oplysninger om en enkelt  

 lærers undervisning og evalueringer, hvor alene skolens ansatte har  

 medvirket.
 5)	Andet, som skolen eller institutionen finder væsentligt for  

 belysning af kvaliteten af skolens eller institutionens  

 undervisning.
 Lovforslaget omfatter undervisning, der er reguleret ved  

 lov eller i henhold til lov, herunder undervisning under andre ministerier  

 end Undervisningsministeriet.
 Der skal udarbejdes vejledende hjemmesider så skoler  

 og institutioner på en enkel måde kan leve op til lovens krav og  

 således, at sammenlignelighed og genkendelighed fremmes på en  

 måde, der ikke kræver yderligere regler eller konkrete  

 påbud om offentliggørelsen, men som bygger på en  

 forventning om, at skolerne mv. vælger at følge det gode  

 eksempel på, hvordan oplysningerne gøres tilgængelige for  

 offentligheden.
Loven skal træde i kraft den 1. juli 2003. Samtidig  

 ophæves forbudet mod at offentliggøre karakterer i gymnasie- og  

 hf-lovene.
Endvidere ophæves også de bestemmelser i lov om  

 Danmarks Evalueringsinstitut. der forhindrer, at en evalueringsrapport,  

 udarbejdet af Danmarks Evalueringsinstitut, indeholder oplysninger om  

 karaktergennemsnit.
 Det foreslås, at lovforslaget underkastes  

 lovovervågning, således at undervisningsministeren tager loven op  

 til revision i folketingsåret 2005-2006.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
