(krydsbefrugtningsloven) (sygdomssmitteloven) Herved bekendtgøres lov nr. 138 af 23. marts 1948 om  

 voldgift i tvistigheder angående krydsbefrugtning i frøavl og sygdomssmitte  

 på markafgrøder, med de ændringer, der følger af lov nr. 175 af 30. april  

 1969.
§ 1.  Krydsbefrugtning, hvorved i nærværende lov  

 forstås fremmedbefrugtning af frøafgrøder, omfattes af denne lov, når sådan  

 befrugtning truer med at indtræde fra anden mands kulturplanter i højst 800 m  

 afstand, og når planternes art er opført på den loven vedføjede fortegnelse  

 over krydsbefrugtning.
Denne lov omfatter ikke krydsning fra vildtvoksende  

 planter med undtagelse af vild gulerod, der af avlere af gulerodsfrø kan  

 kræves uskadeliggjort såvel på privat som på offentlig grund, når den  

 frembyder krydsningsfare for den pågældende avl, og når frøavleren udreder de  

 med uskadeliggørelsen forbundne omkostninger.
Såfremt ejere af arealer,  

 hvorfra krydsningsfare fra vild gulerod truer, ikke vil tillade  

 uskadeliggørelse kan vedkommende frøavler indbringe sagen for vedkommende  

 voldgiftsudvalg i overensstemmelse med reglerne i nærværende lov.
 Stk. 2.  Sygdomssmitte på markafgrøder omfattes af denne  

 lov, når smitteoverførelse har fundet sted fra anden mands afgrøder eller  

 vildtvoksende planter under væksten, og når sygdommenes og afgrødernes art  

 opføres på en fortegnelse over sygdomssmitte, som landbrugsministeren efter  

 forhandling med De danske Landboforeninger, De danske Husmandsforeninger,  

 Statens Planteavlsudvalg og Plantesundhedsrådet er bemyndiget til at  

 udfærdige, angivende dels afgrøder, der beskyttes af loven, dels  

 sygdomsårsager og sådanne smittefarlige, dyrkede eller vildtvoksende,  

 planter, der omfattes af loven.
 Stk. 3.  Landbrugsministeren kan efter forhandling med  

 De danske Landboforeninger, De danske Husmandsforeninger, Statens  

 Planteavlsudvalg og i sager angående sygdomssmitte tillige  

 Plantesundhedsrådet foretage ændringer i og tilføjelser til de nævnte  

 fortegnelser.
 § 2.  Tvistigheder efter nærværende lov afgøres ved  

 voldgift.
Stk. 2.  Landet deles i 5 voldgiftskredse, hvis grænser  

 fastsættes af landbrugsministeren.
Landbrugsministeren bemyndiges til at  

 ændre antallet af voldgiftskredse, dersom omstændighederne taler derfor.
Stk. 3.  For hver voldgiftskreds beskikker  

 landbrugsministeren 6 voldgiftsmænd.
De skal have indfødsret, være myndige,  

 uberygtede og rådige over deres bo.
Endvidere skal de bo i voldgiftskredsen  

 og være frøavlskyndige uden at have tilknytning til bestående frøfirmaer.  

 Enhver voldgiftsmand fratræder med udgangen af den måned, i hvilken han  

 fylder 70 år.
Af voldgiftsmændene beskikker landbrugsministeren en som  

 formand for voldgiftsudvalget i voldgiftskredsen og en til som næstformand at  

 træde i hans sted i tilfælde af forfald.
 Stk. 4.  Til voldgiftsmænd indstilles for hver  

 voldgiftskreds 3 af De danske Landboforeninger og 3 af De danske  

 Husmandsforeninger.
Stk. 5.  Voldgiftsmændene beskikkes for et tidsrum af 5  

 år, i tilfælde af afgang før tidens udløb dog for den tilbageværende del af  

 den afgåedes funktionstid.
Sager, der er indbragt for voldgiftsmændene i  

 deres funktionstid, kan uanset dennes udløb tilendebringes af dem.  

 Genbeskikkelse kan finde sted.
 Stk. 6.  Den, der første gang beskikkes til  

 voldgiftsmand, afgiver til Landbrugsministeriet en skriftlig erklæring,  

 hvorved han på ære og samvittighed forpligter sig til at udføre sit hverv  

 efter bedste evne og overbevisning.
 Stk. 7.  Beskikkelserne bekendtgøres ved  

 Landbrugsministeriets foranstaltning.
Stk. 8.  Voldgiftsudvalgenes medlemmer oppebærer i  

 befordringsgodtgørelse pr. løbende kilometer det til enhver tid for  

 statstjenestemænd fastsatte beløb eller, hvor henholdsvis jernbane eller  

 ruteautomobil benyttes, fællesklasse- eller ruteautomobiltakst.
I tilfælde af  

 befordring med automobil i fællesskab godtgøres befordring efter  

 vognmandstakst.
Herudover ydes diæter m.v. efter reglerne for kommissioner,  

 nævn m.m. i den til enhver tid gældende statstjenestemandslov.
 Stk. 9.  Medlemmerne kan i hver enkelt sag højst  

 oppebære diæter for 3 mødedage foruden nødvendige rejsedage.
 Stk. 10.  Den i § 6 nævnte repræsentant for Statens  

 Plantetilsyn oppebærer dagpenge og befordringsgodtgørelse efter de for ham  

 til enhver tid gældende regler.
 Stk. 11.  Til dækning af omkostningerne ved  

 voldgiftssagen kan voldgiftsudvalget afkræve rekvirenten passende  

 sikkerhedsstillelse.
 Stk. 12.  For omkostningerne haves udpantningsret hos  

 den part, som det ved kendelsen pålægges at udrede disse.
Stk. 13.  Landbrugsministeriet autoriserer de fornødne  

 voldgiftsbøger for hver voldgiftskreds.
Udgiften til bøger afholdes af  

 statskassen.
Bøgerne opbevares hos vedkommende udvalgs formand.
 § 3.  Voldgiftssagen hører under behandling og  

 påkendelse af voldgiftsudvalget i den voldgiftskreds, hvori den ejendom,  

 hvorfra skade påstås at hidrøre eller true, er beliggende.
Stk. 2.  Voldgiftsudvalget består af formanden og 2  

 andre voldgiftsmænd, som af politimesteren i den politikreds, hvori nævnte  

 ejendom er beliggende, udpeges mellem de for voldgiftskredsen beskikkede  

 voldgiftsmænd.
Så vidt muligt udpeges den ene voldgiftsmand blandt de af De  

 danske Landboforeninger og den anden blandt de af Danske Husmandsforeninger  

 indstillede voldgiftsmænd.
Stk. 3.  Formanden og medlemmerne af voldgiftsudvalget  

 må ikke være beslægtet med nogen af parterne så nær som søskendebørn eller i  

 tilsvarende grad besvogret med nogen af dem eller have personlig interesse i  

 sagen.
Uenighed i så henseende afgøres bindende af politimesteren, jfr. stk.  

 2, på en af parternes forlangende.
 § 4.  En jordbruger, der for de i denne lov omhandlede  

 voldgiftsudvalg agter at fremføre klage angående stedfunden smitteoverførelse  

 eller truende krydsbefrugtning, må herom skriftlig henvende sig til  

 politimesteren i den politikreds, hvori den ejendom, hvorfra skade påstås at  

 hidrøre eller true, er beliggende.
Stk. 2.  Forinden klagen indgives, skal klageren i  

 anbefalet brev med mindst tre døgns varsel have givet brugeren af den  

 skadevoldende ejendom meddelelse om, at sagen vil blive indbragt for  

 voldgiftsudvalget.
Såfremt sådan meddelelse ikke er sket, skal politimesteren  

 afvise klagen.
 Stk. 3.  Klage over stedfunden sygdomssmitte skal  

 indsendes snarest muligt, efter at sygdommen har vist sig, og inden en af  

 landbrugsministeren efter forhandling med Statens Planteavlsudvalg og  

 Plantesundhedsrådet fastsat frist, der bekendtgøres i tilknytning til den i §  

 1, stk. 2 og 3, omhandlede fortegnelse over sygdomssmitte.
 Stk. 4.  Klage over truende krydsbefrugtning skal  

 indsendes snarest efter, at fare for krydsning skønnes at ville kunne  

 indtræde, og så vidt muligt et passende tidsrum før krydsning vil kunne ske.
 Stk. 5.  Såsnart klage er modtaget tilligemed  

 dokumentation for, at den i stk. 2 omhandlede meddelelse er sket, tilstiller  

 politimesteren formanden for vedkommende voldgiftsudvalg klagen tilligemed  

 meddelelse om, hvilke 2 af de for voldgiftskredsen beskikkede voldgiftsmænd,  

 der er udmeldt til sammen med formanden at tage sagen under behandling og  

 påkendelse.
Stk. 6.  Voldgiftsudvalget afgør først om klagen er  

 indgivet rettidigt.
I modsat fald afsiges kendelse om, at sagen afvises.
§ 5.  Sagens behandling indledes af voldgiftsudvalget,  

 eventuelt af formanden alene, ved forligsprøve, som også kan optages senere,  

 når anledning dertil gives.
Formanden for voldgiftsudvalget kan afkræve  

 klageren en redegørelse angående det påklagede forhold.
Stk. 2.  Når sagen optages til behandling, afkræver  

 formanden for voldgiftsudvalget straks parterne oplysning om eventuelle  

 aftagere ifølge kontrakt og andre i avlen særskilt berettigede, jfr. § 7,  

 stk. 3. Han giver derefter ved anbefalet brev med 3 døgns varsel parterne og  

 de bekendte særskilt berettigede meddelelse om tid og sted for første mødes  

 afholdelse.
Tilsigelse kan ske ved stævningsmand, jfr. § 153 i  

 lovbekendtgørelse nr. 212 af 1. oktober 1936 af lov om rettens pleje.
§ 6.  Angår klagen sygdomssmitte, skal  

 voldgiftsudvalget udtage planteprøver fra såvel skadelidtes som  

 skadevolderens mark.
Udvalget afæsker snarest muligt Statens Plantetilsyn en  

 erklæring over de udtagne prøver.
Stk. 2.  Går nævnte tilsyns erklæring ud på, at  

 sygdommen eller afgrødernes art ikke omfattes af denne lov, jfr. § 1, afsiger  

 voldgiftsudvalget kendelse om, at klagen afvises, jfr. § 8, stk. 2. Skønner  

 voldgiftsudvalget på grundlag af tilsynets erklæring, foretagen besigtigelse  

 og de øvrige foreliggende oplysninger, at den forvoldte skade er uden  

 økonomisk betydning, afvises klagen ligeledes ved kendelse, jfr. § 8, stk. 2.  

 Skønner voldgiftsudvalget derimod på det nævnte grundlag, at klagen kræver  

 nærmere undersøgelse, skal ommeldte tilsyn på begæring af voldgiftsudvalget  

 snarest muligt foretage en undersøgelse af forholdene på stedet og herom  

 afgive beretning til voldgiftsudvalget.
En repræsentant for tilsynet kan af  

 voldgiftsudvalget indkaldes til at møde under sagens behandling.
§ 7.  Til det første møde skal parterne møde enten  

 personlig eller ved en myndig og uberygtet befuldmægtiget.
Udebliver klageren  

 fra mødet uden at lade sig repræsentere ved en lovlig befuldmægtiget, afvises  

 sagen, og ved kendelsen kan efter indklagedes påstand klageren pålægges at  

 udrede en passende godtgørelse til indklagede for det forgæves møde, jfr. i  

 øvrigt § 8, stk. 2. Udebliver den indklagede uden at lade sig repræsentere  

 ved en lovlig befuldmægtiget, kan klagerens fremstilling, for så vidt denne  

 ikke strider mod det i sagen i øvrigt oplyste, lægges til grund ved tvistens  

 afgørelse.
Udebliver begge parter, afsiges kendelse om, at sagen hæves, jfr.  

 § 8, stk. 2. Godtgør den udeblivende part inden 3 døgn, at hans udeblivelse  

 fra det berammede møde skyldes en ham utilregnelig årsag, kan han forlange  

 sagens behandling genoptaget, som om han ikke var udeblevet.
 Stk. 2.  Formanden leder mødet, fører volgiftsbogen og  

 tilrettelægger sagens behandling.
 Stk. 3.  Hver af parterne er forpligtet til at give  

 voldgiftsudvalget enhver af dette forlangt oplysning vedrørende sagen og til  

 at afgive til udvalget samtlige sagen vedkommende bevisligheder.  

 Tilsidesætter en af parterne denne forpligtelse, kan modpartens angivelser på  

 det pågældende punkt lægges til grund ved sagens afgørelse.
 Stk. 4.  Voldgiftsudvalget kan udsætte sagen til  

 vidneførsel for domstolene.
 Stk. 5.  Det påhviler voldgiftsudvalget at fremme enhver  

 foreliggende sag så hurtigt, som dennes omstændigheder muliggør.
 Stk. 6.  Voldgiftsmændene er under det samme ansvar, som  

 efter den almindelige straffelovgivning påhviler personer, der virker i  

 offentlig tjeneste eller hverv, for uberettiget åbenbaring af  

 tjenestehemmeligheder, forpligtet til ikke at meddele uvedkommende  

 underretning om, hvad de i medfør af deres hverv erfarer om de pågældende  

 forhold, ud over, hvad der indeholdes i den af dem afsagte kendelse.
§ 8.  Voldgiftsudvalgets afgørelser træffes ved  

 stemmeflerhed.
Er der ikke flertal for nogen afgørelse, er formandens stemme  

 afgørende.
Kendelser skal være ledsaget af grunde.
 Stk. 2.  Forlig og kendelser skal indeholde afgørelse  

 af, hvem af parterne det påhviler at afholde de med voldgiften forbundne  

 omkostninger og med hvilke beløb.
 Stk. 3.  Forlig og kendelser indføres i voldgiftsbogen  

 og underskrives af voldgiftsudvalgets medlemmer, forlig tillige af parterne.
Stk. 4.  Bekræftet udskrift af kendelse indsendes i 2  

 eksemplarer til Landbrugsministeriet, hvorhos formanden inden 3 døgn i  

 anbefalet brev meddeler hver af parterne bekræftet udskrift på ustemplet  

 papir.
Yderligere udskrifter betales med 1 kr. pr. stk.
Beløbet tilfalder  

 formanden.
 § 9.  I sager angående stedfunden sygdomssmitte  

 skal voldgiftsudvalget, når skade af økonomisk betydning skønnes forvoldt, i  

 mangel af forlig ved kendelse fastslå, at erstatning skal ydes, samt  

 fastsætte erstatningens størrelse.
 Stk. 2.  Landbrugsministeren bemyndiges til efter  

 forhandling med De danske Landboforeninger, Danske Husmandsforeninger,  

 Statens Planteavlsudvalg og Plantesundhedsrådet at fastsætte de nærmere  

 regler for erstatningens beregning.
 § 10.  I sager angående truende  

krydsbefrugtning afgør voldgiftsretten i mangel af forlig ved  

 foreløbig kendelse, om der til forebyggelse af krydsning mellem de pågældende  

 afgrøder skal foretages ompløjning eller andre forebyggende foranstaltninger,  

 og i bekræftende fald hvem af parterne, der under hensyn til avl i tidligere  

 år, til først påbegyndte foranstaltninger til frøavlen og til afgrødernes  

 værdi efter areal og beskaffenhed m.v. skal foretage forebyggende  

 foranstaltninger.
Stk. 2.  Hvis den forpligtede ikke rettidigt har udført  

 disse som pålagt, skal formanden for voldgiftsudvalget efter modpartens  

 anmodning lade foranstaltningerne udføre for den forpligtedes regning,  

 eventuelt ved fogedens bistand.
Det hertil medgåede beløb kan inddrives ved  

 udpantning hos den forpligtede.
Stk. 3.  I den foreløbige kendelse fastsættes efter  

 samme hensyn som ovenfor nævnt, om den forpligtede har krav på erstatning hos  

 modparten.
Den, der vidste eller burde vide, at modparten først havde truffet  

 foranstaltninger til frøavlen, kan ikke tilkendes erstatning.
 Stk. 4.  Erstatningen fastsættes i en senere endelig  

 kendelse dels til de med de pålagte forebyggende foranstaltningers udførelse  

 forbundne udgifter, dels til det tab af udbytte, som opgøres ved  

 voldgiftsudvalgets skøn.
 Stk. 5.  I erstatningen bliver at fradrage det udbytte,  

 der er eller efter voldgiftsudvalgets skøn kunne være indvundet ved anden  

 anvendelse af det ompløjede areal, eller den værdi, der opnås af de afgrøder,  

 som er blevet undergivet forebyggende foranstaltninger.
 Stk. 6.  Erstatning kan ikke tilkendes, hvis den  

 forpligtede ikke rettidigt har foretaget foranstaltningerne som pålagt.
§ 11.  De i medfør af denne lov afsagte kendelser kan  

 indankes for to stående voldgiftsdomstole, der nedsættes henholdsvis  

 for Jylland og for øerne.
Dog kan voldgiftsudvalgets afgørelse i henhold til  

 § 10 om, hvorvidt og i bekræftende fald hvilke forebyggende foranstaltninger  

 der skal foretages, og hvilken af parterne der skal foretage dem, ikke  

 påankes.
Stk. 2.  Voldgiftsdomstolen består af en retskyndig  

 formand, der skal opfylde betingelserne for at kunne beskikkes til fast  

 dommer i en ordinær ret, og fire medlemmer, der skal have indfødsret, være  

 frøavlskyndige, myndige, uberygtede og ikke ude af rådighed over deres bo.  

 Enhver voldgiftsmand fratræder med udgangen af den måned, i hvilken han  

 fylder 70 år.
Formanden og medlemmerne beskikkes af landbrugsministeren for  

 et tidsrum af 5 år.
I hver enkelt sags behandling og påkendelse deltager  

 formanden og to medlemmer.
De kan tilendebringe de dem forelagte sager,  

 uanset at deres funktionstid måtte udløbe forinden.
 Stk. 3.  Genbeskikkelse kan finde sted.
Stk. 4.  På voldgiftsdomstolen finder reglerne i § 2,  

 stk. 7-13, tilsvarende anvendelse.
Dog tilkommer der voldgiftsdomstolens  

 medlemmer 1. klasses jernbanebillet, hvor jernbane benyttes.
 § 12.  Begæring om en kendelses prøvelse ved den i  

 forrige paragraf omhandlede voldgiftsdomstol indgives skriftlig til formanden  

 for det voldgiftsudvalg, der har afsagt kendelse i første instans, i løbet af  

 8 dage fra kendelsens afsigelse og må være ledsaget af en udskrift af den  

 afsagte kendelse samt sagens dokumenter, der i dette øjemed skal udlånes  

 parterne.
 Stk. 2.  Formanden for voldgiftsudvalget tilstiller  

 formanden for voldgiftsdomstolen, jfr. § 11, begæringen og sagens dokumenter,  

 hvorefter formanden for voldgiftsdomstolen tilkalder to af medlemmerne til at  

 medvirke ved sagens behandling og påkendelse.
Stk. 3.  Parterne er ikke bundne ved proceduren for  

 voldgiftsudvalget; nye oplysninger og anbringender kan fremføres.
For sagens  

 behandling ved voldgiftsdomstolen finder reglerne i §§ 6-10 tilsvarende  

 anvendelse; dog skal ny erklæring fra Statens Plantetilsyn ikke indhentes.
 § 13.  De i medfør af denne lov indgåede forlig og  

 afsagte kendelser kan tvangsfuldbyrdes efter lovgivningens almindelige regler  

 om fuldbyrdelse af forlig og domme, jfr. dog § 2, stk. 12, og § 10, stk. 2.
 § 14.  Denne lov, der ikke gælder for Færøerne, træder  

 i kraft 3 måneder efter dens bekendtgørelse i Lovtidende, dog tidligst 1.  

 april 1949, for så vidt angår afgrøder, der er udlagt i 1948 i henhold til en  

 før 1. april 1948 indgået kontrakt.
