Vejledning vedrørende ordination og  

 administration af medicin (til landets sygehuse) Sundhedsstyrelsen har i brev af 9. juni 1998 til landets sygehuse  

 vedrørende journalføring af medicinordinationer peget på  

 behovet for, af hensyn til patientsikkerheden, at der indføres  

 fælles ordinationsark/medicinadministrationsark (enstrenget  

 medicinhåndtering) som et af redskaberne til sikring af en forsvarlig  

 medicinhåndtering.
 Efterfølgende undersøgelser offentliggjort i Ugeskrift for  

 Læger, samt pilotprojekter vedrørende kliniske afdelingers  

 medicinhåndtering har vist væsentlige forbedringer i kvaliteten  

 af medicinadministrationen på steder, hvor der er indført et  

 sådant fælles enstrenget medicinhåndteringsskema.
På baggrund af den foreliggende viden finder Sundhedsstyrelsen det  

 af hensyn til patientsikkerheden påkrævet, at der på alle  

 kliniske afdelinger indføres et fælles  

 medicinhåndteringssystem.
Dette kan ske i form af en elektronisk  

 løsning eller som et fælles  

 medicinordinationsark/medicinadministationsark.
Det er Sundhedsstyrelsens  

 opfattelse, at indførelsen bør ske snarest og senest den 1.  

 juni 2003.
 Sundhedsstyrelsen skal på den baggrund understrege, at  

 følgende procedurer vedrørende brug af fælles  

 ordinations- og administrationsark bør implementeres:
Alle lægemiddelordinationer skal skrives af den ansvarlige for  

 ordinationen på ordinationsarket.
Den ordinerendes navn, dato og om  

 fornødent klokkeslæt skal fremgå.
Ved telefoniske  

 ordinationer anføres oplysningerne af den sundhedsperson som modtager  

 ordinationen.
Arket kan tages ud af journalen og anvendes i forbindelse med  

 medicinadministrationen til erstatning for medicinkardex.
 Indikationen for de enkelte ordinationer samt navnet på det  

 ordinerede præparat skal fortsat noteres i journalen med henvisning til  

 ordinations- og administrationsarket.
 Arket er en del af journalen og skal opbevares efter patientens  

 udskrivelse sammen med resten af journalen på sædvanlig vis.
