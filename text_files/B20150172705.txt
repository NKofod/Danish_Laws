Bekendtgørelse om kriterier for statslige vådområdeprojekter I medfør af § 55, stk. 5, i lov om naturbeskyttelse, jf. lovbekendtgørelse nr. 1578 af 8. december 2015, fastsættes efter bemyndigelse i henhold til § 2, stk. 1, i bekendtgørelse nr. 973 af 29. august 2014 om henlæggelse af opgaver og beføjelser til Naturstyrelsen:
 § 1. Bestemmelserne i denne bekendtgørelse vedrører kriterier for statslige vådområdeprojekter, som Naturstyrelsen iværksætter for at forbedre vandmiljø og natur ved en reduktion af kvælstofbelastningen i de hovedvandoplande, der fremgår af bilag 2.
 § 2. Ved statslige vådområdeprojekter forstås i denne bekendtgørelse vådområdeprojekter, hvor Naturstyrelsen har ansvaret for at udvikle, undersøge og gennemføre projekterne.
 Stk. 2. Ved det statslige vådområdeprojektkatalog forstås en oversigt over prioriterede statslige vådområdeprojekter.
 § 3. Naturstyrelsen kan kun ansøge om tilskud til forundersøgelser forud for anlæg af statslige vådområder, hvis forundersøgelsen er tilrettelagt, således at den muliggør en vurdering af:
1) vådområdeprojektets opfyldelse af de i § 4 nævnte kriterier og de i § 5 nævnte øvrige forhold, og 2) vådområdeprojektets gennemførlighed, herunder lodsejertilslutning.
 § 4. Naturstyrelsen kan kun ansøge om tilskud til projekter vedrørende anlæg af statslige vådområder, når følgende kriterier er opfyldt:
 1) Projektområdet er beliggende i de hovedvandoplande, der fremgår af bilag 2, og projektet er optaget i det statslige vådområdeprojektkatalog.
 2) Reduktionen af næringsstofbelastningen udgør mindst 113 kg kvælstof pr. ha pr. år, beregnet som den gennemsnitlige forøgede denitrifikation pr. ha pr. år, inkl. den reduktion af kvælstofudvaskningen, der følger af, at den jordbrugsmæssige anvendelse ændres eller ophører.
 3) Projektet er omkostningseffektivt (pris pr. kg kvælstof), jf. bilag 1.
4) Projektet skal gennemføres ved etablering af naturlige hydrologiske processer.
Dette kan fraviges i særlige tilfælde.
 § 5. Udover de i § 4 nævnte kriterier skal Naturstyrelsen ved ansøgning om tilskud til projekter vedrørende anlæg af statslige vådområder lægge vægt på følgende forhold:
1) Projektets effekt på udvaskningen af okker.
Projektet må ikke medføre en merudvaskning af okker fra projektområdet.
2) Projektets effekt i forhold til fosforudledning.
En forøget fosforudledning må ikke have en negativ effekt.
3) Projektets effekt på det vilde plante- og dyreliv i projektområdet.
Projektets samlede effekt på det vilde plante- og dyreliv må ikke være negativ.
 4) Projektets effekt på Natura 2000-områder og på dyre- og plantearter omfattet af lovens bilag 3 og bilag 5. Projektet må ikke medføre skade på Natura 2000-områder, beskadigelse eller ødelæggelse af yngle- og rasteområder for beskyttede arter, omfattet af lovens bilag 3 eller ødelæggelse af beskyttede plantearter, omfattet af lovens bilag 5.
 § 6. Ansøgning om tilskud til forundersøgelse forud for anlæg af vådområder, jf. § 3, og ansøgning om tilskud til anlæg af vådområder, jf. § 4 og 5, sendes sammen med en redegørelse, der omfatter en vurdering af ansøgningens overensstemmelse med det statslige vådområdeprojektkatalog og med kriterierne i § 3, henholdsvis §§ 4 - 5 til NaturErhvervstyrelsen, som træffer afgørelse om tilskud efter bekendtgørelsen om tilskud til statslige vådområdeprojekter.
 § 7. Bekendtgørelsen træder i kraft den 1. januar 2016.
 Stk. 2. Bekendtgørelse nr. 539 af 12. juni 2012 om kriterier for statslige vådområdeprojekter ophæves.
 Stk. 3. Bekendtgørelsen gælder for behandlingen af verserende sager om statslige vådområdeprojekter.
Naturstyrelsen, den 16. december 2015 Oluf Engberg / Anne-Marie Vægter Rasmussen Bilag 1 Referenceværdier  statslig vådområdeindsats Overordnede referenceværdier:
Arealeffektivitet: normalt ikke under 113 kg.
N/ha Projektets omkostningseffektivitet: Normalt ikke over 866 kr./kg N Detaljerede referenceværdier:
