Betænkning afgivet af Socialudvalget den 9. april 2015 Betænkning over Forslag til lov om ændring af lov om social service og lov om retssikkerhed og administration på det sociale område (Faglig støtte til netværksplejefamilier m.fl., ændring af afgørelseskompetence i sager om ændring af anbringelsessted samt nedsættelse af alder for samtykke i afgørelser om ændring af anbringelsessted m.v.) [af ministeren for børn, ligestilling, integration og sociale forhold (Manu Sareen)]:
1. Ændringsforslag Ministeren for børn, ligestilling, integration og sociale forhold har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 28. januar 2015 og var til 1. behandling den 6. februar 2015. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, ligestilling, integration og sociale forhold sendte den 17. november 2014 dette udkast til udvalget, jf.
SOU alm. del  bilag 49. Den 28. januar 2015 sendte ministeren for børn, ligestilling, integration og sociale forhold de indkomne høringssvar og et notat herom til udvalget.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget har arbejdet for at få sat anbringelsesområdet på dagsordenen.
Derfor har DF også påpeget de udfordringer, der er på området, gentagne gange både i samråd, i spørgetiden med ministeren og under forespørgselsdebatten om Barnets Reform, som DF i forbindelse med vedtagelsen af reformen har haft indkaldt til.
Derudover har DF tidligere fremsat beslutningsforslag på området, hvor ønsket var, at det blev gjort obligatorisk at bruge de metoder, der virker, herunder familierådslagning, netværksrådgivning m.m., dvs. se på familiens ressourcer og sikre, at der mellem kommunen og familien lægges en plan.
DF vil have øget fokus på, at man i større omfang anvender netværksfamilier og bruger netværkets ressourcer.
 Det lykkedes så endelig i satspuljeforhandlingerne at finde nogle gode løsninger på området, som bl.a. bliver udmøntet med dette lovforslag, hvor det overordnede formål er at styrke kontinuiteten i anbringelserne bl.a. ved i højere grad at understøtte, at børn kan anbringes i familier, de allerede har en tilknytning til, heriblandt netværksplejefamilier, og ved at styrke afgørelsesgrundlaget i sager om flytning fra et anbringelsessted til et andet.
Man har desværre set en række sager, hvor børn er blevet flyttet fra deres anbringelsessted mod deres vilje, så derfor sættes minimumsalderen for samtykke i afgørelser om ændring af anbringelsessted nu ned fra 15 år til 12 år.
Det foreslås at styrke afgørelsesgrundlaget i sager om ændring af anbringelsessted, så der tages højde for barnets relationer til anbringelsesstedet og desuden stilles flere krav til, hvornår et barn kan flyttes.
 DF støtter selvfølgelig op om lovforslaget, som imødekommer nogle af de gode forslag om forbedringer, som DF tidligere har fremsat.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af ministeren for børn, ligestilling, integration og sociale forhold, tiltrådt af udvalget:
 1) Efter nr. 3 indsættes som nyt nummer:
»01. I § 66 a, stk. 6, 2. pkt., der bliver stk. 7, 2. pkt., ændres »stk. 5« til: »stk. 6«.« [Konsekvens af lovforslagets § 1, nr. 3] Til § 2 2) Nr. 1 og 2 udgår, og i stedet indsættes:
»1. I § 72, stk. 2, 1. pkt., ændres »§ 68, stk. 2, i lov om social service,« til: »§ 68, stk. 2, i lov om social service og«, og »samt afgørelser om ændret anbringelsessted efter § 69 i lov om social service« udgår.« [Lovteknisk ændring] Til § 3 3) I stk. 2, 1. pkt., indsættes efter »§ 69, stk. 3 og 4«: », i lov om social service«, og », samt er eller bliver påklaget til Ankestyrelsen, før lovens ikrafttræden« ændres til: »eller for Ankestyrelsen«.
[Redaktionelle ændringer] Bemærkninger Til nr. 1 Med ændringsforslaget er der alene tale om en teknisk konsekvensændring som følge af lovforslagets § 1, nr. 3, hvor der indsættes et nyt stykke efter stk. 4 i § 66 a i lov om social service, således at stk. 5-7 herefter bliver stk. 6-8. I § 66 a, stk. 6, 2. pkt., der bliver stk. 7, 2. pkt., er der en henvisning til det nuværende stk. 5, der som følge af indsættelsen af det nye stykke nu bliver stk. 6. Henvisningen til stk. 5 heri skal som konsekvens heraf derfor ændres til stk. 6.
Til nr. 2 Ændringsforslaget indeholder ingen indholdsmæssige ændringer.
Der er alene tale om en lovteknisk ændring, hvor de foreslåede ændringer i lovforslagets § 2, nr. 1 og 2, af lovtekniske grunde foreslås at blive samlet i ét nummer, da de foreslåede ændringer begge vedrører § 72, stk. 2, 1. pkt., i retssikkerhedsloven.
Med ændringsforslaget udgår et overflødigt komma som følge af indsættelsen af ordet »og« i lovforslagets § 2, nr. 1, hvor der i det gældende § 72, stk. 2, 1. pkt., står komma efter § 68, stk. 2, i lov om social service som led i en opremsning, og ordene »samt afgørelse« i lovforslagets § 2, nr. 2, der bl.a. foreslås at udgå som følge af sammenlægningen af § 2, nr. 1 og 2, ændres til »samt afgørelser«, da ordlyden i det gældende § 72, stk. 2, 1. pkt., i retssikkerhedsloven ikke er gengivet korrekt, da der rettelig står »samt afgørelser«.
Til nr. 3 Der er alene tale om sproglige ændringer af overgangsbestemmelsen. Ændringsforslaget indeholder ingen indholdsmæssige ændringer.
Orla Hav (S) fmd.
Pernille Rosenkrantz-Theil (S) Mette Reissmann (S) Jens Joel (S) Karen J.
Klint (S) Astrid Krag (S) Julie Skovsby (S) Marlene Borst Hansen (RV) Liv Holm Andersen (RV) Lotte Rod (RV) Trine Mach (SF) Özlem Sara Cekic (SF) Karina Lorentzen Dehnhardt (SF) Finn Sørensen (EL) Pernille Skipper (EL) Kim Andersen (V) Anne-Mette Winther Christiansen (V) nfmd.
Tina Nedergaard (V) Finn Thranum (V) Sophie Løhde (V) Fatma Øktem (V) Karen Ellemann (V) Karin Nødgaard (DF) Susanne Eilersen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Per Løkken (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
