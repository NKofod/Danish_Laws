Nr BTL 221 Betænkning over Forslag til lov om Danmarks tiltrædelse af  

 Schengenkonventionen   

 Nr L 221 1996-97, 1. samling Afgivet af Retsudvalget Afgivet: 19970520 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Advokatfirmaet Harlang, Koch og Christensen, København.
 Udvalget anmoder om, at lovforslaget henvises til fornyet  

 udvalgsbehandling efter 2. behandling.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Fremskridtspartiets,  

 Enhedslistens og Dansk Folkepartis medlemmer af udvalget) indstiller  

 lovforslaget til forkastelse ved 3. behandling, men vil stemme for det  

 stillede ændringsforslag.
 Et mindretal inden for mindretallet (Socialistisk Folkepartis medlem af  

 udvalget) mener, at lovforslaget er blevet hastet igennem på helt uforsvarlig  

 vis, selv en sædvanlig høringsprocedure har regeringen ikke fundet tid til.
 SF ser ikke nogen saglig begrundelse for denne hastegennemførelse af  

 ratifikationsprocessen al den stund, at Danmark ikke skal deltage i det  

 praktiske Schengensamarbejde før i løbet af 1999. Der er således tid til reel  

 behandling i næste folketingsår.
 Det er SF's opfattelse, at der er usikkerhed om, hvorvidt  

 Schengenkonventionen indeholder suverænitetsafgivelse, der ligger ud over  

 grundlovens § 20. Konventionen indebærer overførsel af myndighedsudøvelse til  

 fremmede staters myndigheder, hvor grundlovens § 20 kun omtaler  

 suverænitetsafgivelse til andre mellemfolkelige myndigheder.
 Det er et stort problem for SF, at lovforslaget på denne måde er hastet  

 igennem, uden at grundlovsproblematikken har været gjort til genstand for  

 særskilt undersøgelse.
 SF finder endelig, at det er overordentlig problematisk, at  

 Schengenkonventionen ratificeres, uden at man fra Folketingets flertals side  

 har ønsket at sikre nogen form for palamentarisk kontrol med udviklingen i  

 Schengensamarbejdet.
 Et andet mindretal inden for mindretallet (Fremskridtspartiets medlem af  

 udvalget) udtaler, at Fremskridtspartiets væsentligste indvendig mod  

 Schengensamarbejdet og Danmarks tiltrædelse er, at den fysiske grænsekontrol  

 forsvinder, hvilket vil give ganske væsentlige problemer i forhold til  

 kontrol med grænseoverskridende kriminalitet, herunder menneskesmugling.
Resten af Schengenkonventionen har Fremskridtspartiet for så vidt ikke  

 noget imod.
Tværtimod er der flere gode elementer i Schengenkonventionen i  

 forhold til bedre bekæmpelse af kriminalitet.
Sagen er imidlertid, at Schengenkonventionen godt kunne gennemføres uden  

 ophævelse af grænsekontrollen.
Et stort flertal har imidlertid ikke ønsket at  

 bevare grænsekontrollen, og Fremskridtspartiet har således ikke stillet  

 ændringsforslag om bevarelse af grænsekontrollen, da et sådant  

 ændringsforslag alligevel ikke kan forventes vedtaget i Folketinget.
 For Fremskridtspartiet er spørgsmålet om grænsekontrollen så afgørende, at  

 Fremskridtspartiet indstiller det samlede lovforslag til forkastelse.
 Et tredje mindretal inden for mindretallet (Enhedslistens medlem af  

 udvalget) udtaler, at Enhedslistens modstand mod Schengenaftalen er velkendt.  

 Den bygger både på en kritik af den ideologi, som ligger bag hele  

 konstruktionen, nemlig opbygningen af et Fort Europa, hvis væsentligste mål  

 er udelukkelse af bestemte kategorier af mennesker.
Men den bygger også på modstand mod udviklingen af et kontrolleret og  

 overvåget »Big Brother«-samfund.
Det er hele denne tendens, som  

 Enhedslisten er imod, og som ses tydeligt markeret i forslaget til  

 Schengenkonvention.
Angst, utryghed og mistænkeliggørelse bliver resultaterne  

 af denne udvikling, og det er ikke sådan et samfund, Enhedslisten ønsker  

 udviklet.
 Dernæst bygger Enhedslistens kritik på modstand mod, at Danmark indlemmes  

 i et så omfattende og vidtrækkende samarbejde på asyl-, flygtninge- og  

 politiområdet, som lovforslaget lægger op til, uden at der er nogen form for  

 parlamentarisk kontrol med regeringens handlinger i Schengensamarbejdets  

 besluttende organ, Eksekutivkomiteen.
Hertil kommer, at det i dag er uklart, i hvilket omfang Maastricht  

 II-traktaten, som i øjeblikket forhandles på EU's regeringskonference, vil  

 gribe ind i såvel Schengenaftalen som den nordiske pasunion.
På trods af  

 gentagne forsøg fra justitsministerens side på at berolige kritikerne, når de  

 har sat spørgsmålstegn ved konsekvenserne for den nordiske pasunion, måtte  

 Justitsministeriet alligevel i et internt notat af 13. maj 1997, jf.  

 Information den 20. maj 1997, erkende, at den nordiske pasunion kan komme i  

 fare som følge af de ting, der forhandles på regeringskonferencen.
Enhedslisten finder, at det er stærkt kritisabelt, at Justitsministeriets  

 notat ikke omgående er blevet tilsendt Folketingets Retsudvalg og  

 Europaudvalg.
Alt tyder på, at notatet slet ikke var kommet til Folketingets  

 kundskab, hvis ikke det var sivet ud til pressen.
Forsøget fra regeringen og  

 et flertal i Folketinget på at haste lovforslaget igennem inden afslutningen  

 af EU's regeringskonference, det vil sige, inden konsekvenserne af en dansk  

 ratifikation af Schengenaftalen kendes, mener Enhedslisten nærmer sig det  

 kupagtige.
Dette skal sammenholdes med, at en lang række spørgsmål vedrørende  

 grundlovsproblemerne og vedrørende de mange spørgsmål, som er rejst af blandt  

 andre Det Danske Center for Menneskerettigheder og Dansk Flygtningehjælp, og  

 som på ingen måde er tilfredsstillende besvaret, alt i alt betyder, at der  

 her er tale om en gang lovsjuskeri af enestående omfang, der ikke kan  

 undskyldes.
I forhold til det konkrete lovforslag ønsker Enhedslisten at gøre det  

 klart, at den måde, forslaget er blevet håndteret på, er helt uacceptabel.  

 Hidtidig praksis omkring høring af organisationer, eksperter og institutioner  

 er blevet tilsidesat i et unødvendigt forsøg på at presse en vedtagelse  

 igennem Folketinget på rekordtid.
Dette brud på praksis er yderligere  

 alvorligt i lyset af, at regeringen, da den orienterede Folketinget i  

 november 1996, lagde op til, at processen med ratifikation og ændring af  

 lovgivning som følge af medlemskab af Schengen skulle forventes at løbe helt  

 frem til slutningen af 1998, før det praktiske samarbejde kunne tiltrædes.
På  

 den baggrund finder Enhedslisten regeringens håndtering af denne sag helt  

 uacceptabel, og det lover ikke godt for den videre proces med håndtering af  

 ændringerne i dansk lovgivning.
Kritikken af det forhastede tempo er Enhedslisten ikke ene om.
Fra flere  

 af de organisationer, som sædvanligvis høres i sager af denne karakter, lyder  

 den samme indvending.
Fra både Amnesty International, Dansk Flygtningehjælp  

 og Det Danske Center for Menneskerettigheder fremføres der synspunkter, som  

 gør opmærksom på, at processen ikke åbner mulighed for, at den nødvendige  

 bearbejdning af forslaget kan finde sted.
 Schengenkonventionens artikel 40 og 41 indebærer, at tysk politi tillægges  

 ret til at udføre forskellige myndighedsopgaver i form af  

 »observation« og »forfølgelse« på dansk territorium.
Grundlovens § 20 hjemler kun suverænitetsafgivelse til mellemfolkelige  

 myndigheder, dvs. internationale organisationer.
Der kan derfor ikke med  

 henvisning til grundlovens § 20 ske overførelse af beføjelser til andre  

 stater.
Det må anses for utvivlsomt, at den gældende grundlov ikke hjemler  

 overførelse af beføjelser til andre stater.
Tilslutning til  

 Schengenkonventionen kan derfor fra dansk side kun ske ved grundlovsændring.  

 Hertil kommer et yderligere grundlovsproblem:
Ifølge konventionens artikel 96 kan et medlemsland indberette en udlænding  

 som uønsket efter reglerne i artikel 28. Det betyder, at denne udlænding skal  

 udvises ved forsøg på indrejse fra et tredjeland.
Dermed afskæres de danske  

 myndigheder fra eller begrænses i deres kompetence til at afgøre, om den  

 pågældende udlænding har ret til asyl i Danmark.
Denne beføjelse overlades i  

 realiteten til andre landes myndigheder.
Da der er tale om  

 suverænitetsoverdragelse til en anden stat og ikke til en mellemfolkelig  

 myndighed, kræver dette grundlovsændring.
 En vedtagelse af lovforslaget i den nuværende udformning vil således være  

 i strid med grundloven.
 Enhedslisten har ud over ovenstående fremført en lang række indvendinger  

 mod Schengenaftalen og skal her blot yderligere gøre et enkelt problem klart:  

 Som forslaget foreligger i dag, må det konstateres, at et flertal ønsker at  

 sende Danmark ind i et internationalt samarbejde, i hvis ledelse der skal  

 træffes bindende retlige beslutninger, uden at Folketinget har nogen form for  

 parlamentarisk kontrol med, hvad der finder sted.
I det notat, som justitsministeren i forbindelse med redegørelsen om  

 Danmarks medlemskab af Schengensamarbejdet sendte til Folketinget den 19.  

 november 1996, jf.
Folketingets forhandlinger side 1666, hedder det:
»Ved Danmarks optagelse som observatør i Schengensamarbejdet aftalte  

 regeringen med Folketingets Retsudvalg og Europaudvalg, at de to udvalg (i  

 almindelighed skriftligt) bliver orienteret forud for afholdelse af møder i  

 Eksekutivkomiteen samt efterfølgende modtager et kortfattet referat af mødet.  

 Regeringen vil tage initiativ til en drøftelse med udvalgene om, hvorvidt der  

 efter Danmarks optagelse som medlem af Schengensamarbejdet kan være behov for  

 at justere denne ordning.« For Enhedslisten er det væsentligt at få slået fast, at en  

 »orientering« på ingen måde er en tilfredsstillende form for  

 parlamentarisk kontrol med arbejdet i Schengens Eksekutivkomite.
En  

 orientering er en redegørelse for, hvad der skal ske på møderne, og hvad  

 regeringen har tænkt sig at sige og gøre.
Men denne model sikrer ikke, at  

 Folketinget får den nødvendige og vigtige indflydelse på, hvilke beslutninger  

 der træffes i Schengen.
 For at sikre, at der bliver mulighed for at følge udviklingen i dette  

 meget vidtgående samarbejde, har Enhedslisten stillet et ændringsforslag til  

 loven.
 Hensigten med ændringsforslaget er at få etableret en model efter samme  

 mønster som den, der i øjeblikket gælder for regeringens ageren i EU-sager.  

 Forud for hvert møde, hvor der skal der skal træffes bindende og afgørende  

 beslutninger, skal ministeren søge forhandlingsmandat i Folketingets  

 Retsudvalg.
Denne model i forhold til Schengens Eksekutivkomite er ikke ukendt i visse  

 af de nuværende Schengenmedlemslande.
I Holland findes der et system, som  

 bygger på samme ide.
Det hedder således i loven:
»Et beslutningsforslag, som tager sigte på at binde Kongedømmet, skal  

 offentliggøres og fremlægges for parlamentet, så snart teksten til forslaget  

 er færdigbehandlet og før nogen beslutning er blevet truffet angående den i  

 Eksekutivkomiteen«, jf.
Staatsblad, den 24. februar 1993, nr. 138.
 Spørgsmålet om parlamentarisk kontrol er således ikke ukendt, og  

 Enhedslisten finder det derfor uforståeligt, at der ikke i det foreliggende  

 lovforslag er indarbejdet en model for en sådan, ikke mindst i lyset af, at  

 der findes modeller for en sådan institution/procedure i andre lande i  

 Schengensamarbejdet.
Af notatet, som justitsministeren har henvist til både i Folketingssalen  

 og i besvarelsen af udvalgets spørgsmål nr. 8, jf. bilag 7, kan man forstå,  

 at ministeren ikke ønsker at støtte en sådan parlamentarisk kontrol.
Det er  

 ganske uforståeligt, når man i førnævnte notat kan læse, at regeringen vil  

 tage initiativ til en drøftelse af, om der er behov for at justere den  

 ordning, som har været gældende, siden Danmark blev observatør i  

 Schengensamarbejdet.
For Enhedslisten havde det ikke bare været naturligt,  

 men indlysende nødvendigt, at denne drøftelse havde fundet sted, inden  

 lovforslaget blev fremsat.
Men sådan har ministeren ikke ønsket at mage  

 sagen.
Enhedslisten fornemmer hensigten og bliver forstemt! ÆndringsforslagAf et mindretal (EL), tiltrådt af et  

mindretal (SF, FP og DF):
 Ny paragraf 1) Efter § 3 indsættes som ny paragraf:
»§ 01. Sager, der forventes behandlet på møder i  

 Schengeneksekutivkomiteen samt på andre møder mellem de enkelte landes  

 ministre med ansvar for Schengensamarbejdet, sendes til høring og forelægges  

 et udvalg i Folketinget.
Sager, der forventes vedtaget, og som er af større  

 rækkevidde, forelægges til forhandlingsoplæg.« Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Kristian Thulesen  

 Dahl (DF) Helge Adam Møller (KF) John Vinther (KF) Gitte Seeberg (KF) Tom  

 Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret mundtligt.
 Endvidere har udvalget modtaget en skriftlig henvendelse fra Jens-Peter  

 Bonde m.fl., Bagsværd.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller lovforslaget til  

forkastelse.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
