Nr BSF 136 Forslag til folketingsbeslutning om reelt frit valg for patienter med  

 visse sygdomme mellem offentlige sygehuse og privathospitaler Fremsat af Jørgen Winther (V) Kim Mouritsen (V) Jens Vibjerg (V) den 29. april 1997 Folketinget pålægger regeringen at fremsætte forslag, der giver de enkelte patienter med visse nærmere bestemte sygdomme et reelt frit valg mellem offentligt sygehus og et privat hospital.
Bemærkninger til forslaget Gennem mange år har der været alt for mange eksempler på alt for lange  

 ventetider i det offentlige sygehusvæsen.
Patienter med hjertesygdomme skulle  

 først vente flere måneder på en KAG (røntgenundersøgelse af kranspulsåren) og  

 derefter igen flere måneder på selve bypassoperationen.
Patienter med  

 brystkræft skulle først vente flere uger på mammografi og derefter op til 7  

 ugers ventetid, før knuden kunne fjernes i brystet.
I marts 1997 har en  

 patient fået besked om, at der var 5 års ventetid på en rygoperation på Århus  

 Kommunehospital.
Senere har sygehusledelsen dog hævdet, at de nok  

 »allerede« om 2 år kunne tilbyde patienten en operation.
Der kunne nævnes mange flere patienter med forskellige sygdomme, der skal  

 vente månedsvis, før de kan få den nødvendige operation.
Samtidig er der  

 ledig kapacitet på flere privathospitaler.
Denne kombination af meget lange  

 ventetider i det offentlige sygehusvæsen samtidig med, at der er ledig  

 kapacitet på privathospitaler, er efter Venstres opfattelse ganske  

 uacceptabel.
 Venstre foreslår derfor nu, at en række patienter med visse afgrænsede  

 sygdomme får et reelt frit valg mellem offentlige sygehuse og  

 privathospitaler.
 Allerede i dag har amterne mulighed for at vælge at sende patienter til  

 behandling på privathospital, men den enkelte patient har reelt ikke denne  

 valgfrihed, idet patienten selv i dag fuldt ud må betale for behandlingen på  

 privathospitalet.
 Amtskommunerne sendte således kun 850 patienter til behandling på  

 privathospitaler i 1996. Det svarer til kun 0,1 pct. af det samlede antal  

 udskrevne patienter i 1996.
 Kun 7 ud af landets 14 amter henviste således patienter til behandling på  

 privathospital i 1996. Københavns Amt, Storstrøms Amt, Sønderjyllands Amt,  

 Vejle Amt, Ringkøbing Amt, Århus Amt og Viborg Amt henviste ikke en eneste  

 patient til privathospital.
 Dette beslutningsforslag skal gælde for patienter med følgende sygdomme,  

 hvor der kan tilbydes operation af eller for:
 1. Alle patienter med kræftsygdom.
 2. Hjertesygdom.
 3. Rygsygdom.
 4. Grå stær.
 5. Smerter i hofte eller knæ.
 6. Alle andre patienter, hvor det ud fra et rent lægefagligt skøn vil være  

 en alvorlig fysisk eller psykisk belastning for den enkelte patient at vente  

 i mere end to uger på operation.
 Patienter, der kan rubriceres under en af disse 6 grupper, skal tilbydes  

 det frie valg mellem offentligt og privat hospital.
 Derimod kan patienter med mindre alvorlige sygdomme som f.eks. åreknuder,  

 hæmorroider, stritører, lyskebrok, galdesten, nedsunken livmoder eller  

 nærsynethed ikke få det frie valg til privathospital.
 Det samme gælder for de personer, der ønsker sterilisation, eller for de  

 par, der ønsker reagensglasbefrugtning.
 Det frie valg til privathospital skal bygge på følgende principper:
 1. Patienten skal først henvises fra en praktiserende læge eller fra en  

 speciallæge til et offentligt sygehus.
 2. Patienten skal derefter i det offentlige sygehusvæsen indstilles til en  

 operation, før han kan vælge at blive opereret på et privathospital med  

 tilskud fra det offentlige.
 3. Patienten skal have en sygdom tilhørende en af de ovenfor 6 nævnte  

 grupper.
Det offentlige tilskud til behandling på privathospital skal udgøre 85  

 pct. af den marginale behandlingsomkostning i det offentlige sygehusvæsen.  

 Beregningen foretages 1 gang årligt på basis af amtskommunernes statistikker  

 og hospitalsindberetninger.
Tilskuddet skal beregnes ud fra de direkte  

 omkostninger ved at behandle patienter på de offentlige sygehuse og ikke  

 inkludere de mere indirekte udgifter som akutberedskab, uddannelses- og  

 forskningsopgaver m.m.
Hvis disse elementer blev indregnet i 85 pct.s  

 tilskuddet, ville tilskuddet blive for stort, set i lyset af, at de private  

 hospitaler ikke har udgifter til akutberedskab, uddannelses- og  

 forskningsopgaver og lignende og derfor kan drives en del billigere end de  

 offentlige sygehuse.
Det er Venstres opfattelse, at valgfrihed giver større fleksibilitet og  

 øget konkurrence, så hele hospitalssektoren udvikler sig i mere effektiv  

 retning.
Denne konkurrence vil medføre, at de forskellige sygehuse får en  

 langt større tilskyndelse til at tænke kreativt og forsøge at gå nye veje.
Det er vigtigt at slå fast, at en patient ikke bare kan få en henvisning  

 fra familielægen og så med offentligt tilskud få opereret sin dårlige hofte  

 på et privathospital.
Patienten skal efter nærværende beslutningsforslag  

 først undersøges på et offentligt sygehus.
Kun på denne måde sikres det, at  

 behandlingsindikationerne forbliver ensartede - både i det offentlige  

 sygehusvæsen og på privathospitalerne.
 For Venstre er det helt afgørende, at hver enkelt patient får større  

 indflydelse på sit eget behandlingsforløb.
Med hensyn til økonomien vil det frie valg til privathospital på kort sigt  

 bevirke, at de offentlige udgifter til sygehusbehandling vil blive øget i det  

 omfang, det medfører en reduktion i ventelisterne.
Det er en engangsudgift  

 til nedbringelse af ventelistepuklen.
Men heroverfor skal modregnes sparede  

 udgifter til førtidspensionering, til sygedagpenge og til medicinudgifter.  

 Det kan eksempelvis nævnes, at der er langt større risiko for, at en  

 rygpatient skal tildeles førtidspension, hvis han skal vente 2-3 år på  

 operation, end hvis han bare skal vente 2-3 uger.
 På længere sigt vil forslaget derimod medføre en samlet besparelse i de  

 offentlige udgifter, idet amtskommunerne opnår en besparelse for hver  

 patient, der vælger behandling på et privathospital, idet amtskommunerne ikke  

 skal betale den fulde pris svarende til behandlingsomkostningen.
Den samlede økonomiske effekt af dette forslag vil selvsagt være præget af  

 en vis usikkerhed.
Rent konkret foreslås det derfor, at regeringen og  

 amtskommunerne lader forslagets økonomiske virkninger indgå i de kommende  

 forhandlinger om den samlede amtskommunale økonomi.
Skriftlig fremsættelse Jørgen Winther (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om reelt frit valg for patienter med  

 visse sygdomme mellem offentlige sygehuse og privathospitaler.
(Beslutningsforslag nr.
B 136).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
