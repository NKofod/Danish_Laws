 Under forudsætning af en række vilkår gav ministeriet tilladelse til  

 bibeholdelse af eksisterende bådebro ud for en ejendom.
 I brev til Svendborg Kommune af 26. marts 1990, der gennem Fyns  

 Amtskommune er videresendt hertil, har De ansøgt om tilladelse til at  

 bibeholde en eksisterende bådebro ud for ejendommen parcel 2 af matr. 17  

 a Thurø, som ejes af Thurøbund Spejdercenter.
 Det fremgår af sagen, at Svendborg Kommune og Fyns Amtskommune har  

 anbefalet en bibeholdelse af broen.
 Ministeriet har i sagens anledning brevvekslet med Kystinspektoratet,  

 Farvandsvæsenet, Skov- og Naturstyrelsen og Fiskeriinspektoratet i  

 Fredericia.
 I denne anledning skal det meddeles, at ministeriet herved tillader en  

 bibeholdelse af det pågældende broanlæg på følgende vilkår:
 1. Broen må kun benyttes som bådebro, og den må kun benyttes af  

 spejdercentrets medlemmer, deres husstande samt centrets gæster.
2. Tilladelsen eller anlæggene kan ikke uden Trafikministeriets tilladelse  

 overdrages til andre.
Anlæggene kan overdrages sammen med ejendommen under  

 forudsætning af, at den nye ejer gøres bekendt med vilkårene for anlæggenes  

 tilstedeværelse.
De for tilladelsen stillede vilkår gælder i så fald uændret.
 3. Der må ikke uden tilladelse foretages udvidelser eller væsentlige  

 ændringer af anlæggene.
4. Ejeren skal vedligeholde anlæggene i god og forsvarlig stand.
Hvis  

 disse ødelægges og ikke straks genopføres, skal alle rester fjernes  

 fuldstændigt, og området skal bringes i en stand så nær den før anlæggets  

 etablering herskende som muligt.
Tilladelsen bortfalder, hvis anlæggene ikke  

 er genopført senest 1 år efter ødelæggelsen.
5. Anlæggene kan af Trafikministeriet kræves fjernet for ejers regning,  

 hvis vilkårene for tilladelsen ikke overholdes, jfr. navnlig vilkår 4, eller  

 hvis ministeriet skønner det nødvendigt.
Dette sidste kan navnlig blive  

 aktuelt, hvis det måtte vise sig, at anlægget har skadelige virkninger for  

 kysten, eller hvis anlægget fremtræder på en skæmmende måde.
6. Hvis broen delvis inddrages om vinteren, skal de til enhver tid yderste  

 4 pæle række mindst 2 m op over vandet.
Er der ikke pæle over vandet, må  

 ingen del af broen række op over den eksisterende havbund.
 7. Almenhedens adgang til færdsel langs stranden må ikke hindres eller  

 væsentligt vanskeliggøres ved anlæggets tilstedeværelse, jfr. § 54 i  

 Naturfredningsloven.
8. Anlægget må ikke afmærkes eller forsynes med belysning uden efter  

 forudgående aftale med Farvandsvæsenet.
Farvandsvæsenet kan til enhver tid  

 kræve, at broen afmærkes for ejers regning.
9. Der skal på ejendommen tinglyses en deklaration med Trafikministeriet  

 som påtaleberettiget til sikkerhed for opfyldelsen af de foran angivne vilkår  

 1-7 for tilladelsen.
Deklarationen indsendes til ministeriet til opbevaring.
 For god ordens skyld gøres opmærksom på, at tilladelsen ikke kan pålægge  

 ministeriet noget ansvar for konstruktionens stabilitet eller holdbarhed,  

 ligesom den ikke fritager ejeren for et i forbindelse med broens  

 tilstedeværelse eventuelt opstående, civilretligt ansvar.
