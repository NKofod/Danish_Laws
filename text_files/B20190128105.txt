Bekendtgørelse om Forsyningstilsynets overvågnings- og analyseopgaver I medfør af § 4, stk. 5, i lov om Forsyningstilsynet, jf. lov nr. 690 af 8. juni 2018, fastsættes:
Kapitel 1 Formål, anvendelsesområde og definitioner § 1. Denne bekendtgørelse finder anvendelse for Forsyningstilsynets opgave i medfør af § 4, stk. 1, i lov om Forsyningstilsynet, hvori det fremgår, at Forsyningstilsynet skal overvåge og analysere forhold inden for forsyningssektorerne, herunder forhold på tværs af forsyningssektorerne.
 Stk. 2. Overvågnings- og analyseopgaverne, jf. stk. 1, skal medvirke til løbende at tilvejebringe grundlag for vurdering og udvikling af reguleringen af forsyningssektorerne, herunder effekten af reguleringen af forsyningssektorerne.
 § 2. I denne bekendtgørelse forstås ved følgende:
 1) Overvågningsopgave: Et projekt, der på baggrund af en systematisk dataindsamling med et regelmæssigt tidsinterval, har til formål at frembringe et overblik over udvikling eller fremskridt inden for et nærmere afgrænset område.
 2) Analyseopgave: Et projekt, der har til formål at belyse og analysere en specifik problemstilling og kan indeholde kvantitative og kvalitative elementer.
Kapitel 2 Forsyningstilsynets overvågnings- og analyseopgaver § 3. Overvågnings- og analyseopgaverne, jf. § 1, stk. 1, kan angå emner som eksempelvis effektivitet, priser, kvalitet, forsyningssikkerhed, omkostningseffektiv innovation og omkostningseffektiv grøn omstilling mv.
§ 4. Forsyningstilsynet offentliggør analyser, jf. § 1, på Forsyningstilsynets hjemmeside.
Offentliggørelsen finder sted, når analysen er afsluttet.
 Stk. 2. Forsyningstilsynet kan offentliggøre resultater af overvågningsopgaver, jf. § 1, på Forsyningstilsynets hjemmeside.
Kapitel 3 Ikrafttrædelsesbestemmelse § 5. Bekendtgørelsen træder i kraft den 6. december 2019.
