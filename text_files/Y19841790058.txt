 Udtalt at privatvejslovens § 65, alene giver hjemmel til at  

 tvangsinddrive beløb, som kommunen har betalt forskudsvis efter lovens  

 regler, samt beløb der er betalt i henhold til kommunegaranti, men ikke for  

 beløb som kommunen efterfølgende påtager sig at betale for en grundejer, der  

 har stået i forskud med udgifterne.
 I brev af 5. oktober 1984 har teknisk forvaltning anmodet ministeriet om  

 en udtalelse vedrørende opkrævning af vejbidrag i forbindelse med  

 istandsættelse af privat fællesvej.
Teknisk forvaltning har oplyst, at byrådet i 1982 efter afholdelse af  

 vejsyn på den private fællesvej A-vej beliggende i byzone vedtog, at vejen  

 skulle istandsættes i overensstemmelse med et på foranledning af en af  

 lodsejerne, N.N., udarbejdet projekt.
Udgifterne herved afholdes af  

 lodsejerne i overensstemmelse med en af kommunen udarbejdet udgiftsfordeling.
 N.N. forestod udførelsen af istandsættelsesarbejdet på A-vej, førte tilsyn  

 med arbejdet og stod i forskud med udgifterne.
 Kommunen påtog sig at foretage opkrævning af vejbidragene i forhold til  

 den vedtagne partsfordeling, når endelig regning forelå fra entreprenøren.
 Det fremgår endvidere, at kommunen, da en af lodsejerne ikke betalte sit  

 vejbidrag, meddelte denne, at kommunen ville tvangsinddrive beløbet i medfør  

 af privatvejslovens § 65 og sendte kopi af brevet til N.N.
 Ved forespørgsel til ministeriet fik kommunen imidlertid oplyst, at  

 tvangsinddrivelse ikke kunne komme på tale i den foreliggende situation.
Teknisk forvaltning spørger nu, 1. om kommunen kan tvangsinddrive vejbidraget ved udpantning, jfr.  

 privatvejslovens § 65, såfremt kommunen betaler N.N.
 2. om kommunen, såfremt svaret på spørgsmålet 1 er benægtende, da er  

 pligtig at betale N.N. og herefter er henvist til at inddrive beløbet ved  

 civilt søgsmål.
Vedrørende det første spørgsmål kan ministeriet oplyse, at § 65 alene  

 giver hjemmel til tvangsinddrivelse af beløb, som en kommune har betalt  

 forskudsvis efter privatvejslovens regler samt beløb, der er betalt i henhold  

 til kommunegaranti.
Derimod er der ikke hjemmel til at tvangsinddrive et  

 beløb, som kommunen efterfølgende påtager sig at betale for at holde en  

 lodsejer, der har stået i forskud med udgifterne, skadesløs.
 Vedrørende det andet spørgsmål er det ministeriets opfattelse, at kommunen  

 ikke ved at påtage sig at foretage opkrævning af vejbidragene eller ved at  

 sende N.N. den nævnte kopi af brevet med truslen om tvangsinddrivelse kan  

 antages at have påtaget sig at betale det ikke indkomne beløb.
Dette er naturligvis ikke til hinder for, at kommunen påtager sig at  

 forestå indkrævningen af det ikke betalte beløb via et civilretligt søgsmål.  

 Hvorvidt kommunen er forpligtet hertil beror på forudsætningerne for  

 kommunens tilsagn om at ville forestå opkrævningen.
Dette spørgsmål har  

 ministeriet ikke mulighed for at tage stilling til.
 Offentliggjort i VEJLOVE udgivet af DAFOLO.
