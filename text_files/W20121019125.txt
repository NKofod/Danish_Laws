Erstatningsansvarslovens § 5  erstatning for erhvervsevnetab, nævnets j.nr. 11-520-19551 Ansøger blev overfaldet af 3 personer udenfor et diskotek.
Han blev tildelt mindst 1 spark i hovedet, hvorved han bl.a. pådrog sig moderat hjerneskade.
Som følge af skaden blev han året efter indstillet til førtidspension.
Ansøger søgte bl.a. om erstatning for tabt erhvervsevne.
Ansøger var meget aktiv på arbejdsmarkedet forud for overfaldet og havde således både plejebørn, arbejdede som lærer og drev selvstændig virksomhed.
Nævnet forelagde sagen for Arbejdsskadestyrelsen med henblik på en udtalelse om ansøgers méngrad og størrelsen af erhvervsevnetabet.
Nævnet besluttede samtidig at tilkende en a conto erhvervsevnetabserstatning baseret på 50 pct. erhvervsevnetab.
Nævnet lagde afgørende vægt på, at ansøger var tilkendt førtidspension alene som følge af overfaldet.
