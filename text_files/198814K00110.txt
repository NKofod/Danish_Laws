Nr BTL 110 Betænkning over Forslag til lov om ændring af borgerlig straffelov (Vold  

 og børnepornografi)   

 Nr L 110 1988-89, 1. samling Afgivet af Retsudvalget Afgivet: 19890406 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget skriftlig udtalelse fra lektor, cand.  

 psych.
Berl Kutchinsky, Kriminalistisk Institut, Københavns Universitet.  

 Udtalelsen er sammen med justitsministerens kommentar hertil optrykt som  

 bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforlaget til vedtagelse uændret.
Et flertal inden for flertallet (Socialdemokratiets, Det Konservative  

 Folkepartis, Venstres og Det Radikale Venstres medlemmer af udvalget)  

 bemærker, at flertallet er opmærksom på den udtalelse, der foreligger fra  

 Kriminalistisk Institut, og udtaler, at lovforslagets gennemførelse ikke skal  

 opfattes som en indrømmelse til udlandet af, at retsstillingen i forhold til  

 produktion af børnepornografi er kaotisk i Danmark.
Derimod er sigtet med  

 loven at give børn en højere grad af beskyttelse.
 Et mindretal (Socialistisk Folkepartis medlemmer af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Som SF fremhævede ved 1. behandling af L 134 (forslag til lov om ændring  

 af borgerlig straffelov. (Prøveløsladelse og vold m.v.)) i folketingsåret  

 1987-88, 1. samling, kan mindretallet tiltræde den forenkling, der ligger i  

 nyredigeringen af straffelovens kapitel om voldsforbrydelser.
Dette synspunkt  

 gør sig stadig gældende for så vidt angår de dele af L 110, som er af  

 redaktionel karakter.
Imidlertid udvides strafferammen for, hvad der tidligere blev betegnet som  

 legemskrænkelse, til også at omfatte hæfte eller fængsel indtil 1 år og 6  

 måneder, uagtet bemærkningerne til lovforslaget fastslår, at der for visse  

 voldstypers vedkommende bliver tale om et mindre maksimum end det, der gælder  

 i dag.
Men det fremhæves samtidig, at der forventes en tilpasning til det  

 faktiske behov for udmåling i det store flertal af almindelige voldssager.
SF finder disse uklare betragtninger uheldige som vejledning for  

 domstolene, der efter behag kan fastholde, skærpe eller lempe udmålingen i  

 sager, der omfattes af lovens hovedregel.
SF foreslår derfor, at  

 strafferammen kan fastsættes til bøde, hæfte og fængsel i indtil 6 måneder.  

 For så vidt angår forhold, der på grund af deres særlige karakter bør idømmes  

 strengere straffe, kan disse henføres under lovforslagets øvrige  

 bestemmelser.
Videre finder SF det helt ubegrundet og endda skadeligt, at straffen for  

 børnepornografi nu skal omfatte hæfte og fængsel i indtil 6 måneder.
For så  

 vidt straf i disse sager overhovedet har nogen betydning for  

 kriminalitetsniveauet, må den ud fra de oplysninger, ministeren har givet  

 udvalget, antages at være umålelig.
Der henvises til ministerens svar på  

 udvalgets spørgsmål nr. 1, hvoraf det fremgår, at domsafgørelse i sager om  

 overtrædelse af § 235 er relativt sjælden og antallet heraf ikke har udvist  

 nogen ændring i opadgående retning.
Den argumentation, der blev lagt til  

 grund for udformningen af den gældende straf i § 235, må således stadig  

 antages at være gældende.
Endelig henholder SF sig til den argumentation, der er fremført i  

 udtalelsen af den 23. februar 1989 fra lektor, cand. psych.
Berl Kutchinsky,  

 Kriminalistisk Institut.
Ændringsforslag Af et mindretal (SF):
Til § 1 1) Nr. 1 udgår.
 2) I den under nr. 2 foreslåede affattelse af § 244 ændres  

 »1 år og 6 måneder« til: »6 måneder«.
Bemærkninger Til nr. 1 og 2 Der henvises til bemærkningerne i mindretallets betænkningsbidrag.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Marianne  

 Jelved (RV) Nør Christensen (CD) Inger Stilling Pedersen (KRF) Ole Espersen  

 (S) Torben Lund (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
Bilag 1 Udtalelse vedrørende de mulige virkninger af en forhøjelse af  

 strafferammen for fremstilling og forhandling af børnepornografi  

 Justitsministeriet har i en skrivelse af 5. december 1988 anmodet  

 Kriminalistisk Institut om en udtalelse, idet der henvises til et spørgsmål  

 fra Folketingets Retsudvalg (spm. 2 til L 110 dateret 29. november 1988) med  

 følgende ordlyd:
»Ministeren bedes anmode Kriminalistisk Institut, Københavns  

 Universitet, om en udtalelse om, hvilke fordele og ulemper der ud fra  

 instituttets videnskabelige erfaringer vil være forbundet med den foreslåede  

 forhøjelse af straffen for børnepornografi.« Af lovforslag nr.
L 110 fremgår det, at den foreslåede skærpelse består i,  

 at straffen, der i den nuværende formulering af § 235 er bøde, ændres til  

 »bøde, hæfte eller fængsel indtil 6 måneder«.
Instituttet har overdraget undertegnede at besvare spørgsmålet.
Der kan i  

 denne forbindelse henvises til, at undertegnede bistod Straffelovrådet med en  

 kriminologisk vurdering i tilslutning til Straffelovrådets udtalelse af 10.  

 oktober 1979 vedrørende straf for børnepornografi, aftrykt som bilag til  

 udtalelsen (ikke optrykt her) (Folketingstidende 1979-80, tillæg A sp.  

 1789-1808).
I de knap 9 år, § 235 har eksisteret, har der kun været ganske få sager  

 vedrørende børnepornografi, og der er ikke rejst tiltale i noget tilfælde.  

 Denne retstilstand svarer, så vidt det har været mig muligt at efterforske,  

 til de faktiske forhold, således forstået at der ikke foregår nogen  

 kommerciel fremstilling og næppe heller mere end yderst sporadisk handel med  

 børnepornografi her i landet.
De sager, politiet har efterforsket, har - så  

 vidt jeg har forstået - i alle tilfælde vist sig at vedrøre pornografi, hvor  

 modellerne ikke er mindreårige (jf.
Kutchinsky, 1985). Herudover kan det ikke  

 udelukkes, at der i et meget beskedent omfang kan være forhandlet  

 børnepornografi fremstillet før 1980 eller importeret fra Holland.
Kriminaliseringen af børnepornografi i 1980 har således vist sig at være  

 særdeles effektiv.
Dette skal naturligvis ikke tilskrives selve straftruslen,  

 men den kendsgerning, at der er en yderst ringe efterspørgsel efter denne art  

 pornografi, kombineret med det forhold, at producenter, distributører og  

 detailhandlere aldrig har været glade for at forhandle den.
At det forholder  

 sig sådan, fremgår dels af udtalelser til undertegnede fra branchefolk, dels  

 af det forhold, at fremstilling af og handel med børnepornografi faktisk  

 ophørte allerede, da der viste sig et flertal for loven, og længe før den  

 trådte i kraft.
Børnepornografi er nu efterspurgt udelukkende af pædofile, dvs. personer,  

 hvis seksuelle orientering fortrinsvis er rettet mod børn.
Dette udelukker  

 ikke, at andre end pædofile kan have købt børnepornografi, mens den var  

 lovlig og let tilgængelig (i perioden fra 1971, hvor den først fremkom, til  

 den forsvandt fra butikkerne i begyndelsen af 1980). Men under  

 omstændigheder, hvor materialet er kriminaliseret og yderst vanskeligt at  

 opdrive, vil kun personer med udpræget pædofil indstilling efterspørge det.  

 Og pædofile udgør en lille minoritet, der for tiden synes at klare sig med  

 lagre indkøbt før 1980 eller indkøbt i Holland, hvor børnepornografi har  

 været tilgængelig indtil for få år siden.
Endvidere findes der i handelen i  

 beskedent omfang børnepornografiske tekster og tegneserier, hvilket ikke er  

 strafbart efter § 235. Muligvis foregår der i beskedent omfang ikkekommerciel  

 udveksling af børnepornografi, hvilket heller ikke er strafbart.
Det skal påpeges, at det forhold, at pædofile fortsat har (lovlig) adgang  

 til børnepornografi, først og fremmest fordi de selv besidder det i store  

 mængder, ikke på nogen måde kan anses for betænkeligt.
Som jeg allerede har  

 redegjort for i min udtalelse til Straffelovrådet i 1979, tyder intet på, at  

 børnepornografi inspirerer til sædelighedsforbrydelser mod børn.
Tværtimod må  

 det betragtes som i høj grad sandsynliggjort, at brug af børnepornografi kan  

 fungere som en erstatning for et ønsket seksuelt forhold til børn og således  

 medvirke til at forebygge seksuelle overgreb mod børn.
I forhold til seksualkriminalitet mod børn skal en strafskærpelse således  

 vurderes ud fra (1) dens mulige virkninger på risikoen for, at børn udsættes  

 for det seksuelle misbrug, der finder sted i forbindelse med optagelsen af  

 pornografiske billeder.
Og (2) dens mulige virkninger på pædofiles adgang til  

 pornografi og dermed deres mulighed for erstatningstilfredsstillelse af deres  

 seksuelle trang.
Hvad (1) angår, skal det først og fremmest påpeges, at som situationen er  

 i øjeblikket - og må formodes at forblive en rum tid - vil en strafskærpelse  

 hverken gøre fra eller til, eftersom forbudet er yderst effektivt med den  

 nuværende strafferamme.
Der er med andre ord ikke brug for at afskrække  

 distributører og forhandlere yderligere for dermed at svække incitamentet til  

 at producere børnepornografi.
Tilsvarende gælder det for (2), at eftersom de pædofile forbrugere af  

 børnepornografi ikke i nogen signifikant grad er beroende på ulovlig  

 kommerciel fremstilling og forhandling af den slags materiale, vil en  

 strafskærpelse i sig selv ikke ændre ved dette forhold.
Dog bør det påpeges,  

 at en strafskærpelse psykologisk vil medvirke til yderligere at styrke den  

 almindelige afstandtagen fra børnepornografi og dermed yderligere nedsætte de  

 pædofile i egen og andres agtelse.
Det vil ikke gøre tilværelsen lettere for  

 denne i forvejen ildestedte seksuelle minoritet og vil næppe medføre  

 væsentlige ændringer i deres (lovlige) brug af børnepornografi til  

 erstatningstilfredsstillelse.
Hvorledes udviklingen vil blive på længere sigt, er selvsagt vanskeligt at  

 spå om.
Man må dog formode, at der stadig rekrutteres nye pædofile  

 (nypuritanske tendenser i tiden medvirker formentlig hertil), ligesom  

 eksisterende børnepornoblade ældes og slides op.
Det kan derfor ikke  

 udelukkes, at der vil ske en langsom øgning af efterspørgslen efter  

 børnepornografi.
Denne efterspørgsel vil formentlig fortsat være så beskeden,  

 at de eksisterende lovlige pornografiproducenter næppe vil lade sig friste  

 til at påbegynde en ulovlig produktion (på basis af allerede eksisterende  

 materiale eller materiale indkøbt hos »ukendte personer«, således  

 som tilfældet var i perioden 1971-79), uanset om straffen herfor kun er bøde  

 eller tillige hæfte/fængsel.
Efterspørgslen må snarere forventes at blive  

 imødekommet af personer med en direkte tilknytning til forbrugerne, herunder  

 personer, der selv er interesseret i børnepornografi og muligvis tillige på  

 forhånd forbryder sig mod børn.
Sådanne personer vil i givet fald næppe lade  

 sig afskrække af en skærpet straftrussel, for de regner ikke med at blive  

 opdaget (jf. at selv drakoniske straffe for narkokriminalitet ikke synes at  

 afskrække narkoforhandlere).
Hertil kommer, at det muligvis vil være uklogt at skærpe straffen for  

 forseelser, der ikke indebærer mere end reproduktion/distribution af og  

 handel med allerede eksisterende børnepornografi.
Hvis straffen herfor i for  

 høj grad nærmer sig straffen for selve optagelserne - hvilket vil være  

 tilfældet, hvis der blot er tale om blufærdighedskrænkelse i forbindelse med  

 disse optagelser - vil en producent ikke være motiveret til at nøjes med at  

 reproducere allerede eksisterende materiale, men lettere blive fristet til  

 selv at lave nye optagelser med børn.
Dog skal det på ny betones, at disse sidstnævnte overvejelser vedrører en  

 mulig udvikling på et senere tidspunkt.
For øjeblikket synes en  

 strafforhøjelse med henblik på at beskytte børn mod seksuelt misbrug  

 ubegrundet alene af den årsag, at den nuværende lov i så henseende fungerer  

 helt tilfredsstillende.
En udvidet strafferamme for § 235 på nuværende tidspunkt vil derfor kun  

 med rimelighed kunne begrundes i ønsket om at markere en øget afstandtagen  

 fra denne forbrydelsestype.
På baggrund af, at børnepornografi har eksisteret  

 særdeles lettilgængeligt og stort set uanfægtet i hele perioden 1971-79, og  

 at det i 1980 vedtagne forbud derefter indtil dato har fungeret helt  

 tilfredsstillende, kan det forekomme påfaldende, at der netop nu skal  

 markeres en sådan øget afstandtagen.
Af den danske befolkning såvel som af  

 udlandet vil en strafskærpelse for børnepornografi næppe kunne undgå at blive  

 opfattet som andet end Folketingets godkendelse af de bl.a. fra amerikansk og  

 norsk side fremsatte påstande om, (1) at der fremstilles store mængder  

 børnepornografi i Danmark, og (2) at børnepornografien har bevirket øget  

 seksualkriminalitet mod børn (jf.
Kutchinsky, 1985). Begge disse påstande er  

 stærkt fejlagtige og til dels krænkende for Danmark, idet der ikke  

 produceres børnepornografi i Danmark og seksualkriminaliteten mod børn  

ikke er steget, men tværtimod fortsat befinder sig på et i  

 international såvel som historisk sammenhæng helt exceptionelt lavt niveau.
Sammenfattende skal jeg herefter fremhæve, at der efter min bedste  

 vurdering på nuværende tidspunkt ikke kan peges på nogen fordele ved at  

 udvide strafferammen for § 235, idet den nuværende lovbestemmelse forekommer  

 i enhver henseende at fungere efter hensigten.
Derimod kan der peges på to  

 mulige og een temmelig sikker ulempe, nemlig 1) at en sådan lovændring ved afsmitning vil kunne medvirke til yderligere  

 at forringe livskvaliteten for en i forvejen ringeagtet og ildestedt seksuel  

 minoritet - de pædofile - herunder indirekte vanskeliggøre og mistænkeliggøre  

 deres lovlige og uskadelige brug af børnepornografi, 2) at en sådan lovændring vil tendere til at udjævne forskellen med hensyn  

 til strafbarhed mellem den blotte reproduktion i kommercielt øjemed af  

 allerede eksisterende børnepornografi og nyfremstilling af sådant  

 materiale.
Af hensyn til beskyttelsen af børn mod det misbrug, der finder  

 sted ved optagelser af børnepornografi - der er hovedsigtet med § 235 -  

 forekommer det uhensigtsmæssigt ved en sådan udjævning at mindske fremtidige  

 illegale pornoproducenters motivation til udelukkende at holde sig til  

 reproduktion af allerede eksisterende materiale, 3) at en sådan lovændring vil blive opfattet som en indrømmelse af den  

 forkerte og til dels krænkende påstand, fremsat bl.a. fra amerikansk og norsk  

 side, at der er et akut behov for indgreb over for en omfattende illegal  

 produktion af børnepornografi i Danmark.
København, den 23. februar 1989 Berl Kutchinsky lektor, cand. psych.
 Referencer:
Berl Kutchinsky: Børnepornografi.
Bilag til straffelovrådets udtalelse om  

 forbud mod pornografiske billeder af børn.
Folketingstidende (2.  

 samling, 1979-80, sp. 1789-1808.*) Berl Kutchinsky: Pornography and its effects in Denmark and the United  

 States: A rejoinder and beyond.
In Richard F.
Thomasson (Ed.) Comparative  

 Social Research.
Vol. 8. Greenwich CT: JAI Press, 1985. Pp. 301-330.*) *) Bilag ikke vedlagt.
Til Justitsministeriet Bilag 2 Justitsministerens kommentar til udtalelsen fra lektor, cand. psych.
Berl  

 Kutchinsky, Kriminalistisk Institut Lektor, cand. psych.
Berl Kutchinsky anfører side  

 3, 5. afsnit, i sin udtalelse, at der ikke i noget tilfælde har været rejst  

 tiltale for overtrædelse af straffelovens § 235.
Dette er ikke korrekt.
Det fremgår af besvarelsen af spørgsmål 1, at der i  

 peroden 1981-87 blev truffet i alt 25 afgørelser vedrørende straffelovens §  

 235. Danmarks Statistik har oplyst, at der blev afsagt 16 domme vedrørende  

 overtrædelse af straffelovens § 235, mens der i de resterende 9 sager skete  

 tiltaleundladelse.
De 16 domme fordeler sig på følgende måde:
1981 3 domme 1982 0 1983 6 domme 1984 0 1985 6 domme 1986 0 1987 1 dom På side 4, 7. afsnit, i udtalelsen anføres bl.a. følgende:
»Hertil kommer, at det muligvis vil være uklogt at skærpe straffen  

 for forseelser, der ikke indebærer mere end reproduktion/distribution  

 af og handel med allerede eksisterende børnepornografi.
Hvis straffen herfor  

 i for høj grad nærmer sig straffen for selve optagelserne - hvilket vil være  

 tilfældet, hvis der blot er tale om blufærdighedskrænkelser i forbindelse med  

 disse optagelser - vil en producent ikke være motiveret til at nøjes med at  

 reproducere allerede eksisterende materiale, men lettere blive fristet til  

 selv at lave nye optagelser med børn.« Synspunktet gentages på side 5 (punkt 2).
Til dette synspunkt om straftruslens motiverende virkning bemærkes, at  

 blufærdighedskrænkelse efter straffelovens § 232 straffes med fængsel indtil  

 4 år eller under formildende omstændigheder med hæfte eller bøde.
Optagelser  

 af pornografisk materiale med børn som modeller vil næppe kunne henføres  

 under »formildende omstændigheder«, og straffen vil derfor i  

 sådanne tilfælde, hvor der ikke i forbindelse med optagelserne begås endnu  

 grovere sædelighedsforbrydelser, være fængsel indtil 4 år.
Med en vedtagelse  

 af den foreslåede forhøjelse af strafferammen i straffelovens § 235 til  

 fængsel indtil 6 måneder vil der således fortsat være mulighed for at idømme  

 væsentlig strengere straffe i sager om overtrædelse af straffelovens § 232  

 end i sager efter straffelovens § 235.
 Hertil kommer, at der næppe kan være tvivl om, at domstolene også ved den  

 konkrete strafudmåling vil bedømme nyfremstilling (§ 232) betydelig strengere  

 end reproduktion af allerede eksisterende materiale (§ 235).
 Justitsministeriet må på den baggrund afvise påstanden om, at en  

 forhøjelse af strafferammen i straffelovens § 235 til fængsel indtil 6  

 måneder vil »mindske fremtidige illegale pornoproducenters motivation  

 til udelukkende at holde sig til reproduktion af allerede eksisterende  

 materiale.« (Udtalelsen side 5 (punkt 2)).
 Selv om forslaget indebar en ligestilling af strafværdigheden mellem  

 nyfremstilling og reproduktion - hvilket som nævnt langtfra er tilfældet - må  

 det efter Justitsministeriets opfattelse forekomme tvivlsomt, om en sådan  

 ligestilling ville kunne svække straftruslens motiverende virkning i § 232,  

 når denne bestemmelse opretholdes uændret.
 Justitsministeriet har ikke i øvrigt fundet anledning til at kommentere  

 udtalelsen.
Bilag 3 Københavns Universitet Kriminalistisk Institut Undertegnede har d.d. modtaget en kopi af  

 Justitsministeriets besvarelse af spørgsmål nr. 5 af 9. marts 1989 vedrørende  

 forslag til lov om ændring af borgerlig straffelov (Vold og børnepornografi)  

 (L 110 - bilag 4).
 I besvarelsen oplyses, at det er ukorrekt, når det i udtalelsen fra  

 Kriminalistisk Institut (side 3, 5. afsnit) anføres, at der ikke i noget  

 tilfælde er rejst tiltale for overtrædelse af straffelovens § 235. Ifølge  

 oplysning fra Danmarks Statistik skal der være afsagt 16 domme i perioden  

 1981-87. Hertil kommer tiltaleundladelser i 9 sager.
 Jeg er naturligvis dybt beskæmmet over at have overset disse domme og  

 finder det magtpåliggende at forklare, hvorledes det har kunnet ske.
Da Justitsministeriet var blevet bedt om at oplyse, hvor mange sager om  

 børnepornografi man havde haft siden 1980 (spørgsmål 1 fra Retsudvalget), har  

 jeg ikke foretaget nogen dybtgående efterforskning i dette spørgsmål, men  

 holdt mig til de kilder, jeg umiddelbart havde ved hånden.
Disse kilder  

 understøttede min generelle opfattelse, at der ikke var faldet domme i  

 børnepornografisager, og dette nævnede jeg i min besvarelse.
Det faldt mig  

 naturligvis ikke ind, at min udtalelse på dette punkt skulle stride  

 væsentligt mod Justitsministeriets oplysning i samme skrivelse.
 I min artikel fra 1985 (der henvises til referencen i min besvarelse til  

 Retsudvalget) nævner jeg ganske vist selv, at der i to tilfælde var faldet  

 bøder på 6-8.000 kr. for salg af børnepornografi (s. 308), men dette har jeg  

 overset, idet jeg byggede på følgende:
1. De årlige  Kriminalstatistik -publikationer fra hele perioden  

 udgivet af Danmarks Statistik indeholder ingen oplysninger om domme efter §  

 235. Det samme gælder de spredte oplysninger om kriminalstatistik i  

Statistiske Efterretninger.
Dette skyldes, at oversigten over domme  

 efter straffelovens enkelte paragraffer ikke omfatter bødestraf, og at de  

 tabeller, der omfatter bødestraf, sammenfatter straffelovens  

 pornografibestemmelser med utugtsbestemmelserne (»utugt m.v.«).  

 Oplysningen om dommene efter § 235 findes således ikke tilgængelig i de  

 trykte tabelværker, hvor man normalt søger oplysning om den slags, men kan  

 kun fremskaffes ved specialkørsler i Danmarks Statistik.
 2. I den nyeste udgave fra 1988 af Kommenteret Straffelov, Speciel  

 Del (4. udgave v/ Vagn Greve, Unmack Larsen og Per Lindegaard) omtales  

 ingen domme for overtrædelse af § 235. Tværtimod får man bekræftet det  

 indtryk, at der ikke er etableret nogen retspraksis i disse sager (jf.:  

 »I praksis vil der formentlig blive lagt vægt på . . .« s. 238).
 3. I den nyeste udgave af Strafferetlige Domme (4. udgave v/ Knud  

 Waaben), ligeledes fra 1988, er der - ligesom i de tidligere udgaver - ingen  

 domme efter § 235, hvilket igen efterlader det indtryk, at der ikke er  

 etableret nogen retspraksis på området.
4. Diverse arkivmateriale, avisartikler, referater fra amerikanske  

 senatskomitehøringer, udtalelser fra politiet (bl.a.
Volmer Petersen i den  

 norsk producerede TV-Film om bl.a børnepornografi, der blev vist i Dansk TV i  

 efteråret 1988) m.v. efterlod ligeledes det indtryk, at der ikke var faldet  

 domme af betydning, og at der ikke var hold i en række påstande om  

 børnepornografi.
 Det er derfor stadig min opfattelse, at det i alt væsentligt må forholde  

 sig sådan.
Jeg har nu kontaktet Danmarks Statistik, der har oplyst, at de 16 domme  

 fremkommer ved en specialkørsel af kriminalstatistikken.
Jeg har udbedt mig  

 nærmere oplysninger om sagerne og vil også søge nærmere oplysning gennem  

 statsadvokaturen med henblik på bl.a. at få opklaret, om der er særlige  

 grunde til, at disse domme stort set er blevet overset - af pressen, af  

 strafferetseksperterne og - på ny med største beklagelse - af undertegnede.  

 Jeg skal derefter tillade mig at vende tilbage til sagen.
Hvis det ikke er for sent, vil jeg dog foreløbig sætte pris på, at min  

 udtalelse ændres, således at sætningen »og der er ikke rejst tiltale i  

 noget tilfælde« (side 3, 5. afsnit) rettes til: »og der kun er  

 faldet få domme«.
Derudover følgende præciserende tilføjelse til side 3,  

 5. afsnit, 9. linje: »De sager, politiet har efterforsket (indsæt:  

 vedrørende nyfremstillet børnepornografi) har - så vidt jeg har forstået  

 - i alle tilfælde vist sig at vedrøre pornografi, hvor modellerne ikke er  

 mindreårige.« Derudover finder jeg ingen grund til at ændre min udtalelse.
 Jeg anmoder om, at denne skrivelse rundsendes til de sædvanlige modtagere  

 af Retsudvalgets materiale.
