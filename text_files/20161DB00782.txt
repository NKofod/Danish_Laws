Betænkning afgivet af Ligestillingsudvalget den 26. april 2017 Betænkning over Forslag til folketingsbeslutning om forbud mod minoritetssærhensyn i offentlige institutioner [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 14. oktober 2016 og var til 1. behandling den 1. december 2016. Beslutningsforslaget blev efter 1. behandling henvist til behandling i Ligestillingsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
 Et mindretal i udvalget (DF) indstiller beslutningsforslaget til vedtagelse uændret.
 Dansk Folkepartis medlemmer af udvalget ønsker et opgør med særhensyn til minoriteter i offentlige institutioner, som bl.a. giver sig til udtryk i kønsopdelt svømmetræning og tildækkede vinduer, bederum på uddannelsessteder og begrænsninger i forhold til den mad, der må serveres i vores daginstitutioner og på vores sygehuse.
 DF mener, at særhensyn, som eksempelvis kønsopdelt svømmeundervisning, kan være med til at forstærke den negative sociale kontrol, som nogle minoritetskvinder og -piger bliver udsat for, og DF opfatter det ikke blot som et tilbageslag for integrationen, men også som et ligestillingsproblem og udtryk for en forvrænget kønsopfattelse, når eksempelvis piger helt ned til 5-årsalderen kun må komme til svømning, hvis der ingen mandlige trænere eller livreddere er til stede, og for nedrullede gardiner.
DF står tydeligvis ikke alene med denne bekymring, og derfor er det også meget ærgerligt, at regeringen og Folketingets andre partier ikke er parate til at bakke op om dette beslutningsforslag og indgå i en nærmere drøftelse med henblik på at finde værktøjer, som et flertal kan bakke op om, til at få stoppet denne meget skadelige udvikling.
Samtidig kan vi her fra Christiansborg sende et kraftigt signal om, hvad vi mener at vi som samfund kan acceptere, og hvor grænserne skal gå.
Ved at lade stå til og undlade at reagere, går man de personers ærinde, som udøver negativ social kontrol og begrænser andre personers adgang til at færdes frit og nyde de frihedsrettigheder, vi har i det danske samfund.
Det synes DF er problematisk og forkert.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karina Adsbøl (DF) fmd.
Liselott Blixt (DF) Marlene Harpsøe (DF) Pernille Bendixen (DF) Merete Dea Larsen (DF) Tilde Bork (DF) Jakob Engel-Schmidt (V) Louise Schack Elholm (V) Jane Heitmann (V) Anni Matthiesen (V) Hans Christian Schmidt (V) Klaus Markussen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Lars Aslan Rasmussen (S) Julie Skovsby (S) Troels Ravn (S) Pernille Schnoor (ALT) Rasmus Horn Langhoff (S) Yildiz Akdogan (S) nfmd.
Johanne Schmidt-Nielsen (EL) Pernille Skipper (EL) Carolina Magdalene Maier (ALT) Roger Matthisen (ALT) Marianne Jelved (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
