Ankestyrelsens principafgørelse 32-19 om arbejdsskade - arbejdets forhold - tjenesterejse - privat færden Principafgørelsen fastslår Sikrede er som udgangspunkt omfattet af arbejdsskadeloven, når en skade opstår under en tjenesterejse.
Dette gælder, når skaden opstår i direkte forbindelse til arbejdet, som udføres under tjenesterejsen.
Det gælder også, når skaden opstår i nødvendig eller naturlig forbindelse til tjenesterejsen.
Eksempelvis skader, der opstår i forbindelse med:
- Transport - Spisning, også udenfor logiet - Normal færden på og udenfor logiet - Nødvendige og naturlige gøremål i forbindelse med rejsen Skader, som sker på grund af rent private forhold eller uden relation til arbejdet og selve tjenesterejsen, er derimod ikke omfattet.
Enkeltstående handlinger under tjenesterejsen kan bringe sikrede udenfor lovens dækning, selv om man som udgangspunkt er omfattet under hele tjenesterejsen.
For skader sket fra 1. januar 2017 forstås en tjenesterejse som en arbejdsrelateret rejse i Danmark eller i udlandet.
Rejsen skal være forbundet med overnatning og på forhånd være bestemt til at have en varighed på mindre end 28 dage.
For skader sket før 1. januar 2017 foretager arbejdsskademyndighederne en samlet vurdering af, om sikrede var på tjenesterejse.
Et afgørende moment er rejsens varighed.
Der er dog ingen nedre grænse for, hvor kort en tjenesterejse kan være.
De konkrete sager I sag nr. 1 havde sikrede under en tjenesterejse medbragt en motionscykel og lod den lejede bil stå ved kundens fabrik og cyklede hjem til hotellet af motionsmæssige hensyn.
Om lørdagen cyklede sikrede fra hotellet og tilbage til kundens fabrik for at hente udlejningsbilen.
Under denne cykeltur kørte sikrede ind i en bus.
Ankestyrelsen vurderede, at skaden ikke var sket i forbindelse med arbejdet eller de forhold, det er foregået under.
Vi lagde vægt på, at ulykken skete en lørdag, og at sikrede ikke havde arbejdsopgaver før mandag morgen.
Vi lagde også vægt på, at sikrede havde forladt det midlertidige logi, og var ude at cykle af motionsmæssige hensyn.
Endelig lagde vi vægt på, at en motionscykeltur ikke kan betegnes som en nødvendig færden i forbindelse med en tjenesterejse.
Sikredes færden må således anses for at være foretaget i hans egen interesse, og skaden skete i hans fritid og under en færden, der ikke havde nogen nødvendig eller naturlig forbindelse med hans arbejde.
I sag nr. 2 blev en udsendelse til Sverige for at udføre arbejdsopgaver for en dansk arbejdsgiver anset for at være en tjenesterejse og ikke en udstationering.
Ankestyrelsen lagde vægt på, at der var tale om et ophold af kortere varighed og af midlertidig karakter.
Sikrede kom til skade i forbindelse med, at han faldt over en cementfod ved parkeringsanlægget på hotellet.
Vi vurderede, at skaden var en følge af arbejdet eller de forhold, det var foregået under.
Vi lagde vægt på, at sikrede var på tjenesterejse, og at hændelsen skete ved nødvendig færden på det midlertidige logi, hvor sikrede var indkvarteret i forbindelse med tjenesterejsen.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at præcisere i hvilket omfang, sikrede i forbindelse med en tjenesterejse er omfattet af loven under aktiviteter, der ikke direkte hører til arbejdet.
Reglerne Love og bekendtgørelser Lov om arbejdsskadesikring (arbejdsskadeloven), senest bekendtgjort i lovbekendtgørelse nr. 216 af 27. februar 2017, som er ændret ved lov nr. 706 af 8. juni 2018.
 § 5, om hændelsen sket under arbejdet eller arbejdets forhold  § 4, om skader opstået under befordring til og fra arbejde Bekendtgørelse om arbejdsskadesikring under befordring til og fra arbejde nr. 1606 af 9. december 2016 Praksis Følgende principafgørelse er kasseret og gælder ikke længere, men er indarbejdet i denne afgørelse.
Sagen, som principafgørelsen vedrørte, var omfattet af den tidligere bekendtgørelse om arbejdsskadesikring under befordring til og fra arbejde:
 88-11, om skader opstået under tjenesterejse samt vurdering af, hvornår der er tale om en tjenesterejse.
Den konkrete afgørelse Du har klaget over Arbejdsmarkedets Erhvervssikrings afgørelse om, at skaden ikke skyldes arbejdets forhold, hvorfor du ikke er omfattet af arbejdsskadeloven.
Arbejdsmarkedets Erhvervssikring afgjorde sagen den 22. marts 2018.
 Ankestyrelsen har nu afgjort din sag.
 Resultatet er:
  Skaden skete ikke som følge af arbejdet eller de forhold, det er foregået under.
 Det betyder, at vi stadfæster Arbejdsmarkedets Erhvervssikrings afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at du ikke er kommet til skade som følge af arbejdet eller de forhold hvorunder arbejdet foregår.
Vi lægger vægt på, at skaden opstod i forbindelse med en cykeltur, som du foretog af motionsmæssige hensyn.
Vi lægger også vægt på, at cykelturen foregik en lørdag, og at du ikke havde nogen planlagte arbejdsopgaver før mandag morgen.
Hvad er afgørende for resultatet Du har oplyst, at du var udsendt på en tjenesterejse til Ungarn på en serviceopgave for en kunde.
 Du har oplyst, at serviceopgaven startede den 11. juli 2017 og havde forventet afslutning mandag den 31. juli 2017 med hjemrejse den 1. august 2017. Rejsen havde således en planlagt varighed på 21 dage.
 Du har oplyst, at du boede på et hotel i perioden og havde lejet en bil til transport mellem lufthavn, kundens fabrik og hotellet.
 Fredag den 29. juli 2017 cyklede du fra kundens fabrik og tilbage til hotellet på din medbragte cykel.
Lørdag den 30. juli 2017 cyklede du så fra hotellet tilbage til fabrikken for at hente din udlejningsbil, som du havde ladet stå dagen før.
Under denne cykeltur kørte du ind i en bus og væltede.
Du pådrog dig skader på ribben og nakke.
En skade, som opstår under en tjenesterejse, er som udgangspunkt omfattet af arbejdsskadeloven.
Dette gælder, når skaden opstår i direkte forbindelse til arbejde.
Det gælder også, når skaden opstår i nødvendig eller naturlig forbindelse til tjenesterejsen.
 Skader, som opstår på grund af rent private forhold eller uden relation til arbejdet og selve tjenesterejsen, er derimod ikke omfattet af arbejdsskadeloven.
Vi lægger vægt på, at du havde forladt dit hotel og var ude at cykle af motionsmæssige hensyn.
Vi lægger endvidere vægt på, at du kom til skade en lørdag, hvor du ikke havde nogen planlagte arbejdsopgaver før mandag morgen.
Vi vurderer derfor, at skaden ikke er sket i forbindelse med arbejdet.
Vi vurderer endvidere, at en cykeltur foretaget af motionsmæssige hensyn, ikke har en naturlig eller nødvendig forbindelse med tjenesterejsen.
 Det forhold, at du var på vej fra dit hotel til din midlertidige arbejdsplads kan ikke føre til et andet resultat, da formålet med din færden var uden relation til arbejdet.
 Vi kan derfor ikke anerkende ulykken som en arbejdsskade.
 Oplysningerne fremgår særligt af din anmeldelse af skaden, dine svar af 22. november 2017, 19. december 2017 og 17. januar 2018, samt din arbejdsgivers svar af 18. oktober 2017.
Om reglerne Ved arbejdsskade forstås efter arbejdsskadeloven en ulykke, der er en følge af arbejdet eller de forhold, det er foregået under.
Skader, som sker på arbejdet under udførelsen af ens sædvanlige arbejde, er omfattet af arbejdsskadeloven.
Skader, som sker på grund af rent private forhold, er derimod ikke omfattet.
 Det er tilskadekomne, som har bevisbyrden for, at skaden er sket under arbejdet eller arbejdets forhold.
 I forbindelse med tjenesterejser er tilskadekomne i et videre omfang dækket, end han ville være i forbindelse med arbejde ved sin sædvanlige arbejdsplads.
Tilskadekomne er under tjenesterejsen i et vist omfang omfattet af loven under aktiviteter, der ikke direkte hører til arbejdet, for eksempel under spisning, normal færden på det midlertidige logi og under daglige indkøb.
Dækningen omfatter dog ikke, hvis tilskadekomne af private årsager tager fra det midlertidige logi.
Der er tale om en tjenesterejse, hvis det er en arbejdsrelateret rejse i Danmark eller i udlandet.
Rejsen skal være forbundet med overnatning og på forhånd være bestemt til at have en varighed på mindre end 28 dage.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
