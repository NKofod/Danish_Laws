Nr LSF 3 Forslag til Lov om ophævelse af lov om indgåelse af overenskomster med  

 fremmede stater til undgåelse af dobbeltbeskatning m.v.
Fremsat af skatteministeren (Ole Stavad) den 6. oktober 1994 Vedtaget ved tredjebehandling den 22. november 1994 Lov nr. 945 af 23/11/1994 § 1 Lov nr. 74 af 31. marts 1953 om indgåelse af overenskomster med fremmede  

 stater til undgåelse af dobbeltbeskatning m.v. ophæves.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. Loven finder ikke anvendelse på  

 dobbeltbeskatningsoverenskomster, herunder protokoller om ændring af  

 dobbeltbeskatningsoverenskomster, som er godkendt af regeringen forud for  

 lovens ikrafttræden.
Oprindeligt fremsat forslag § 1 Lov nr. 74 af 31. marts 1953 om indgåelse af overenskomster med fremmede  

 stater til undgåelse af dobbeltbeskatning m.v. ophæves.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. Loven finder ikke anvendelse på  

 dobbeltbeskatningsoverenskomster, herunder protokoller om ændring af  

 dobbeltbeskatningsoverenskomster, som er godkendt af regeringen forud for  

 lovens ikrafttræden.
Bemærkninger til lovforslaget 1. Almindelige bemærkninger Formålet med lovforslaget er at sikre folketingets kontrol med indgåelsen  

 af dobbeltbeskatningsoverenskomster.
En dobbeltbeskatningsoverenskomst har til formål at undgå international  

 dobbeltbeskatning som følge af, at to lande beskatter samme person (eller  

 selskab) af samme indkomst eller formue.
Det sker typisk, når en person, der  

 er hjemmehørende i et land, har indkomst fra et andet land.
En dobbeltbeskatningsoverenskomst mellem Danmark og et andet land kan  

 medføre en nedsættelse af dansk beskatning.
Det gælder både i de tilfælde,  

 hvor en person, der er hjemmehørende i Danmark, modtager indtægter fra det  

 andet land, og i de tilfælde, hvor en person, der er hjemmehørende i det  

 andet land, modtager indtægt fra Danmark.
 Dobbeltbeskatningsoverenskomster betyder altså, at skatteregler, der er  

 vedtaget af folketinget, sættes ud af kraft i det omfang, det er nødvendigt  

 for at overholde overenskomsten.
 Efter dobbeltbeskatningsloven fra 1953 har folketinget bemyndiget  

 regeringen til at indgå overenskomsterne.
Danmark har dobbeltbeskatningsoverenskomster med Færøerne og Grønland samt  

 52 fremmede stater.
Hertil kommer overenskomsten med det tidligere  

 Sovjetunionen, som nu gælder for de stater, der er tilknyttet SNG, og  

 Georgien.
Alle generelle skatteregler vedtages som nævnt af folketinget, og  

 generelle undtagelser fra disse regler i form af en  

 dobbeltbeskatningsoverenskomst bør således også godkendes af folketinget.
Det  

 foreslås derfor at ophæve dobbeltbeskatningsloven, så folketinget ved lov  

 skal godkende de dobbeltbeskatningsoverenskomster, som regeringen fremover  

 indgår.
Ophævelsen af dobbeltbeskatningsloven får ikke betydning for  

 dobbeltbeskatningsoverenskomster eller ændringer af sådanne, der allerede er  

 godkendt af regeringen.
2. Baggrunden for dobbeltbeskatningsoverenskomster Dansk skattelovgivning har regler om såkaldt fuld skattepligt og begrænset  

 skattepligt.
Fuld skattepligt omfatter især personer med bopæl her i landet og her i  

 landet hjemmehørende indregistrerede selskaber.
En person eller et selskab  

 m.v., som er fuldt skattepligtig her i landet, er indkomstskattepligtig af  

 samtlige indkomster, hvadenten de hidrører her fra landet eller fra udlandet  

 (globalindkomst-princippet).
 Begrænset skattepligt omfatter personer og selskaber, som ikke er fuldt  

 skattepligtige, men som modtager bestemte typer af indtægt her fra landet.
 De fleste lande har tilsvarende regler om fuld og begrænset skattepligt.
I de tilfælde, hvor en person eller et selskab, der er omfattet af fuld  

 dansk skattepligt, modtager indtægt fra et andet land, som også beskatter  

 indtægten, vil der altså blive tale om international dobbeltbeskatning.
Dansk  

 skattelovgivning tager nemlig kun i et vist omfang hensyn til, at en indtægt  

 fra udlandet allerede er beskattet der.
 International dobbeltbeskatning indtræder desuden i de tilfælde, hvor en  

 udenlandsk person eller et udenlandsk selskab modtager indtægt her fra  

 landet, som både er omfattet af begrænset skattepligt i Danmark og af fuld  

 skattepligt i det pågældende udland.
Dobbeltbeskatningsoverenskomster har til formål at lempe sådan  

 international dobbeltbeskatning.
En overenskomst, som Danmark har indgået,  

 medfører derfor, at de skatteregler, som folketinget har vedtaget, sættes ud  

 af kraft i det omfang, det er nødvendigt, for at Danmark kan overholde  

 overenskomsten.
Dette gælder både for de skatteregler, som er vedtaget inden  

 undertegnelsen af en overenskomst, og de skatteregler, som vedtages efter  

 undertegnelsen.
En dobbeltbeskatningsoverenskomst kan derimod ikke skærpe beskatningen i  

 forhold til den generelle skattelovgivning.
Folketingsgodkendelse af  

 dobbeltbeskatningsoverenskomster ved lov skal ikke medføre ændringer heri.
En  

 dansk overenskomst kan fortsat ikke danne hjemmel for dansk beskatning i  

 tilfælde, hvor der ikke er hjemmel til beskatning i skattelovgivningen.
En dobbeltbeskatningsoverenskomst mellem to lande har også regler om  

 gensidig bistand mellem de to landes myndigheder.
Den administrative bistand  

 kan have karakter af udveksling af oplysninger, således at det ene lands  

 myndigheder kan give oplysninger til det andet lands myndigheder til brug ved  

 beskatningen i det andet land.
I nogle dobbeltbeskatningsoverenskomster er  

 også aftalt gensidig bistand med opkrævning af skat, således at det ene lands  

 myndigheder skal opkræve det andet lands skatter.
I begge tilfælde skal der  

 være opfyldt visse betingelser for, at et land skal give bistand til det  

 andet land.
Det er således en betingelse for bistand i form af udveksling af  

 oplysninger, at oplysningerne ikke røber forretningsmæssige hemmeligheder.
Danmarks dobbeltbeskatningsoverenskomster med andre lande har også den  

 virkning, at de medfører en vis beskyttelse for danske erhvervsforetagender,  

 som udøver virksomhed i udlandet.
Når et dansk foretagende skal udføre  

 aktiviteter m.v. i et bestemt andet land, er det vigtigt, at det kan bedømme  

 omfanget af beskatningen.
Hvis Danmark har indgået en  

 dobbeltbeskatningsoverenskomst med dette land, må det kun beskatte det danske  

 foretagende i overensstemmelse med overenskomsten.
På denne måde sætter  

 overenskomsten visse grænser for beskatning i dette land, også beskatning som  

 følge af senere ændringer af landets skattelovgivning.
 Omvendt medfører Danmarks dobbeltbeskatningsoverenskomster en tilsvarende  

 beskyttelse for udenlandske foretagender, som investerer her i landet.
3. Opbygningen af en dobbeltbeskatningsoverenskomst De dobbeltbeskatningsoverenskomster, som Danmark har indgået, er som  

 altovervejende hovedregel skrevet på grundlag af en model udarbejdet af OECD  

 med internationalt anerkendte principper for  

 dobbeltbeskatningsoverenskomster.
Overenskomster med udviklingslande er dog i  

 et vist omfang skrevet på grundlag på en model fra FN om overenskomster  

 mellem industrialiserede lande og udviklingslande.
Danmark har både indgået dobbeltbeskatningsoverenskomster, som omfatter  

 indkomst- og eventuelt formueskatter, og overenskomster, som omfatter gave-  

 og arveafgifter.
Desuden har Danmark indgået enkelte overenskomster, som  

 alene omfatter indkomst ved international skibs- og luftfart.
Dobbeltbeskatningsoverenskomsterne bygger på en sondring mellem bopælsstat  

 og kildestat.
Overenskomsterne handler som hovedregel om tilfælde, hvor en  

 person eller et selskab, der er hjemmehørende i et land (bopælsstaten),  

 modtager indtægt fra et andet land (kildestaten).
 En dobbeltbeskatningsoverenskomst mellem to lande er opdelt i fire  

 hovedafsnit.
a.
Det første afsnit indeholder en række definitioner.
Der er tale  

 om afgrænsning af de skatter, der er dækket af overenskomsten.
Dernæst sker  

 der en fastlæggelse af bopælsstaten (hvilket især har betydning i de  

 tilfælde, hvor en person eller et selskab er hjemmehørende i flere lande  

 efter deres interne lovgivning). Endvidere er der tale om definition af en  

 række udtryk, som anvendes flere steder i overenskomsten.
Der er fx en  

 definition af de to lande, som har underskrevet overenskomsten (»de  

 kontraherende stater«). I den forbindelse kan det nævnes, at de danske  

 overenskomster som udgangspunkt ikke omfatter Færøerne og Grønland, med  

 mindre disse dele af riget fremsætter ønske om at blive omfattet.
Desuden er  

 der en definition af udtryk som person og selskab, foretagende i en  

 kontraherende stat, international trafik, statsborger og kompetent myndighed.  

 Endelig er der en artikel med definition af det vigtige begreb »fast  

 driftssted«.
Begrebet har betydning ved fastlæggelsen af, om et  

 foretagende fra en kontraherende stat har så stærk erhvervsmæssig tilknytning  

 i den anden kontraherende stat, at denne stat må beskatte indkomsten herfra.
b.
Det andet afsnit indeholder en række artikler om forskellige  

 indtægtstyper, som fastlægger, hvilket land, der har beskatningsretten.
Som  

 udgangspunkt er det bopælsstaten.
I en række tilfælde har kildestaten dog en  

 delvis eller fuld beskatningsret.
Nedenfor er kort anført nogle eksempler på beskatningsret for typiske  

 former for indtægter, som en person eller et selskab fra et land modtager fra  

 et andet land.
Der er nævnt eksempler på beskatningsret efter OECD-modellen,  

 med mindre andet er nævnt.
Indtægt af fast ejendom kan beskattes i det land, hvor ejendommen er  

 beliggende.
Dette gælder også, hvor ejeren er hjemmehørende i det andet land.  

 I sådanne tilfælde, hvor en indtægt kan (eller kun kan) beskattes i det land,  

 hvorfra den stammer (kildestaten), kan det land, hvor modtageren er  

 hjemmehørende (bopælsstaten), også beskatte indtægten, men bopælsstaten skal  

 i så fald lempe for dobbeltbeskatning som nævnt nedenfor under afsnit c.
Når et foretagende fra et land har indtægt ved erhvervsmæssig virksomhed,  

 kan indtægten som udgangspunkt kun beskattes i dette land, også i de  

 tilfælde, hvor foretagendet har indtægt fra det andet land.
Hvis et  

 foretagende fra et land har et såkaldt fast driftssted i det andet land, kan  

 dette andet land dog beskatte den del af indtægten, der er erhvervet gennem  

 virksomhed i det faste driftssted.
 Et foretagendes indtægt ved international skibs- og luftfart kan kun  

 beskattes i det land, hvor foretagendet har sin virkelige ledelse.
 Udbytte, som et selskab i et land udlodder til aktionærer i det andet  

 land, kan beskattes i det land, hvor selskabet er hjemmehørende, men skatten  

 er begrænset til 5 pct. af udbyttets bruttobeløb, hvis aktionæren er et  

 moderselskab, og 15 pct. af udbyttets bruttobeløb i andre tilfælde.
Renter, som betales fra det ene land til en kreditor i det andet land, kan  

 efter OECD-modellen beskattes i det land, hvorfra de betales, men dog med  

 højst 10 pct. af rentens bruttobeløb.
Ved forhandlinger om  

 dobbeltbeskatningsoverenskomster søger Danmark dog at aftale såkaldt  

 bopælsstatsbeskatning af renter, så renterne kun kan beskattes i kreditors  

 bopælsstat.
 Royalties, som betales fra et land til en modtager i det andet land, kan  

 kun beskattes i modtagerens bopælsstat.
Kapitalgevinster ved afståelse af formuegoder kan som hovedregel kun  

 beskattes i det land, hvor afhænderen er hjemmehørende.
Fortjeneste ved  

 afståelse af fast ejendom kan dog beskattes i det land, hvor ejendommen er  

 beliggende.
Fortjeneste ved afståelse af et fast driftssted kan beskattes i  

 det land, hvor driftsstedet er beliggende.
Indkomst ved frit erhverv eller andet arbejde af selvstændig karakter (som  

 fx læge, advokat, arkitekt, tandlæge eller revisor) kan kun beskattes i det  

 land, hvor den pågældende er hjemmehørende.
Hvis en del af indtægten er  

 erhvervet ved virksomhed fra et såkaldt fast sted (fx en klinik eller et  

 kontor) i det andet land, kan det andet land dog beskatte denne del af  

 indtægten.
Løn ved arbejde i tjenesteforhold kan som hovedregel kun beskattes i det  

 land, hvor lønmodtageren er hjemmehørende, også selv om arbejdet er udført i  

 det andet land.
Det andet land, hvori arbejdet er udført, kan dog beskatte  

 lønnen, hvis lønmodtageren har opholdt sig i det andet land i en vis periode  

 (fx mindst 183 dage i en tolv-måneders periode), eller hvis arbejdsgiveren er  

 hjemmehørende i det andet land eller har et fast driftssted i det andet land.
c.
Det tredie afsnit har en artikel om ophævelse af  

 dobbeltbeskatning (den såkaldte metodebestemmelse). Når kildestaten kan  

 beskatte en indtægt, skal bopælsstaten ophæve dobbeltbeskatningen.
Dette kan  

 ske efter to forskellige hovedmetoder.
Enten kan dobbeltbeskatningen ophæves  

 ved, at bopælsstaten helt undlader at beskatte indtægten (eksemption). Eller  

 dobbeltbeskatning kan ophæves ved, at bopælsstaten beskatter, men nedsætter  

 sin beskatning med den skat, som er betalt i kildestaten (credit).  

 Dobbeltbeskatningsoverensskomsterne har forskellige udformninger af disse to  

 hovedmetoder.
Hvilken metode der skal anvendes, afhænger af udformningen af  

 metodebestemmelsen i den pågældende overenskomst.
 Ved forhandlinger om dobbeltbeskatningsoverenskomster lægger Danmark vægt  

 på at anvende credit-metoden som hovedregel for lempelse af dobbelbeskatning.  

 Baggrunden er, at exemptionsmetoden kan medføre en række uønskede virkninger  

 og mulighed for misbrug.
d.
Det fjerde afsnit har bl.a. regler om ikke-diskriminering og om  

 indgåelse af gensidige aftaler i de tilfælde, hvor en person eller et selskab  

 mener, at der sker beskatning i strid med overenskomsten.
Desuden er der  

 regler om gensidig bistand mellem de to landes skattemyndigheder om  

 udveksling af oplysninger og eventuelt om opkrævning af skat.
4. Den praktiske side af indgåelse af en overenskomst Forhandlinger om en dobbeltbeskatningsoverenskomst med et andet land kan  

 indledes efter henvendelse fra erhvervsorganisationer som følge af danske  

 investeringer i det pågældende land.
Der kan også være tale om henvendelse  

 fra det andet land.
Skatteministeriets departement gennemfører forhandlingerne med det andet  

 lands myndigheder.
Under forhandlingerne søger begge parter at tilgodese sine  

 interesser, men ingen kan forvente at få sine forslag gennemført fuldt ud.  

 Dobbeltbeskatningsoverenskomsterne er således udtryk for et kompromis mellem  

 de to parters synspunkter.
Efter forhandlingerne må hver part må derfor  

 overveje, om fordelene ved en overenskomst, hvor ikke alle ønsker er opfyldt,  

 opvejer ulemperne ved slet ikke at indgå en overenskomst.
 Dansk erhvervsliv holdes løbende orienteret om overenskomstforhandlinger.  

 På regelmæssige møder har erhvervsorganisationerne mulighed for at fremsætte  

 synspunkter og forslag til løbende og fremtidige forhandlinger.
Når forhandlingerne er afsluttet, skal Skatteministeren tage stilling til  

 resultatet.
Efter ministerens godkendelse og det andet lands godkendelse af  

 forhandlingsresultatet, kan overenskomsten underskrives.
 Ministerens godkendelse af en dobbeltbeskatningsovenskomst har hidtil haft  

 den virkning, at de danske forfatningsmæssige betingelser for overenskomstens  

 ikrafttræden var opfyldt, idet regeringen havde bemyndigelse hertil efter  

 dobbeltbeskatningsloven fra 1953.
5. Folketingets godkendelse af en overenskomst Efter ophævelsen af dobbeltbeskatningsloven fra 1953 skal  

 dobbeltbeskatningsoverenskomster - ligesom andre internationale  

 overenskomster, til hvis opfyldelse folketingets medvirken er nødvendig -  

 godkendes af folketinget.
 Dette vil skulle ske i form af vedtagelsen af en lov om indgåelse af den  

 pågældende dobbeltbeskatningsoverenskomst.
 I teksten til en dobbeltbeskatningsoverenskomst indsættes der et forbehold  

 om, at den skal godkendes af parlamentet efter underskrivelsen.
 Skatteministeren vil derefter fremsætte lovforslag om, at Danmark indgår  

 den pågældende overenskomst.
 Efter vedtagelse af en lov om indgåelse af en dobbeltbeskatningsovenskomst  

 med et andet land, vil skatteministeriet udarbejde en note med oplysning om  

 folketingets godkendelse, som kan blive udvekslet med ratifikationsnoten fra  

 det andet land.
 En dobbeltbeskatningsoverenskomst mellem Danmark og et andet land træder i  

 kraft, når begge parter ved udveksling af noter har givet hinanden oplysning  

 om, at de har godkendt overenskomsten i overensstemmelse med deres respektive  

 forfatninger.
6. Ændring af en dobbeltbeskatningsoverenskomst I nogle tilfælde indgår Danmark og et andet land en aftale om ændring af  

 dobbeltbeskatningsoverenskomsten mellem de to lande.
Dette sker typisk i form  

 af en protokol, som ændrer bestemte artikler i overenskomsten.
 En protokol om ændring af en dobbeltbeskatningsoverenskomst vil ligeledes  

 blive forelagt folketinget til godkendelse i form af et lovforslag.
 En ændring af en dobbeltbeskatningsoverenskomst kan imidlertid også foregå  

 på en mere indirekte måde, hvor der i en artikel i overenskomsten er hjemmel  

 til, at de to landes kompetente myndigheder kan træffe aftale om ændring  

 eller udvidelse af en bestemmelse.
 I nogle tilfælde er det således bestemt i en overenskomst, at en af dens  

 bestemmelser kun gælder i en bestemt periode, som kan forlænges, hvis de to  

 landes kompetente myndigheder kan blive enige herom.
Dobbeltbeskatningsoverenskomsterne kan også have andre muligheder for  

 ændring af dens artikler.
Som et eksempel kan nævnes en regel om, at et land  

 ikke må beskatte indtægter, som betales til bestemte institutioner i det  

 andet land (fx rentebetalinger fra det andet land til Danmarks Nationalbank,  

 Industrialiseringsfonden for Udviklingslande, Investeringsfonden for  

 Østlandene, Dansk Eksportfinansieringsfond og Danmarks Skibskreditfond).  

 Reglen er ofte suppleret med en tilføjelse om, at de to landes kompetente  

 myndigheder kan træffe aftale om, at det samme skal gælde for betalinger til  

 andre tilsvarende nye institutioner.
Som en tredie form for ændring af en dobbeltbeskatningsoverenskomst kan  

 nævnes muligheden for territorial udvidelse.
I overenskomsterne er typisk en  

 artikel, som giver mulighed for udvidelse af det territorium, som  

 overenskomsten omfatter.
Denne artikel får fx betydning, hvis Færøerne eller  

 Grønland ønsker at være omfattet af overenskomsten.
Når folketinget har godkendt en dobbeltbeskatningsoverenskomst med en  

 sådan indbygget mulighed for ændring, har det også godkendt, at  

 Skatteministeren gennemfører denne ændring.
Skatteministeren kan også  

 gennemføre indbyggede muligheder for ændringer af allerede indgåede  

 overenskomster.
 Dette gælder dog ikke, hvis det fremgår af reglen om ændringen, at den  

 skal godkendes af de to landes parlamenter.
 Ved godkendelsen af en overenskomst kan folketinget dog træffe beslutning  

 om, at det ønsker spørgsmålet om gennemførelsen af indbyggede ændringer af  

 overenskomsten forelagt, når spørgsmålet bliver aktuelt.
7. Opsigelse af en dobbeltbeskatningsoverenskomst I nogle tilfælde er det nødvendigt at opsige en  

 dobbeltbeskatningsoverenskomst, fordi de forudsætninger, som var til stede  

 ved forhandlingerne om overenskomsten, ikke længere er til stede.
 Opsigelse af en dobbeltbeskatningsoverenskomst skal godkendes af  

 folketinget ved lov på samme måde, som folketinget skal godkende indgåelse af  

 overenskomsterne.
8. Administrative og provenumæssige virkninger Lovforslaget skønnes ikke at give anledning til administrative eller  

 provenumæssige virkninger.
9. Lovens ikrafttræden Det foreslås, at loven træder i kraft dagen efter bekendtgørelse i  

 Lovtidende.
Dobbeltbeskatningsoverenskomster, som godkendes af regeringen  

 efter lovens ikrafttræden, skal herefter godkendes af folketinget ved lov.
De dobbeltbeskatningsoverenskomster, som er godkendt inden loven træder i  

 kraft, berøres ikke af lovforslaget.
Folketinget skal dog godkende eventuelle  

 senere protokoller om ændring samt opsigelse af disse overenskomster.
10. Færøerne og Grønland Beskatning, herunder gave- og arveafgift, er omfattet af Færøernes og  

 Grønlands hjemmestyre.
 Som overfor nævnt omfatter de danske dobbeltbeskatningsoverenskomster  

 derfor ikke disse dele af riget, med mindre de har fremsat udtrykkeligt ønske  

 om at være omfattet.
 Folketingets godkendelse af en dobbeltbeskatningsoverenskomst vil derfor  

 ikke omfatte Færøerne eller Grønland.
 I de tilfælde, hvor en overenskomst efter sin ordlyd også skal omfatte  

 Færøerne og/eller Grønland, må overenskomsten også godkendes af hjemmestyret  

 i de berørte dele af riget.
Der kan også være tilfælde, hvor Færøerne og/eller Grønland ønsker at  

 blive omfattet af en dobbeltbeskatningsoverenskomst, som allerede er godkendt  

 af regeringen i henhold til dobbeltbeskatningsloven eller af folketinget i  

 henhold til den fremtidige godkendelsesprocedure.
Det er ikke meningen, at  

 folketinget skal godkende en sådan udvidelse af overenskomstens geografiske  

 anvendelsesområde.
Bilag Fortegnelse over lande (udover Færøerne og Grønland), hvormed Danmark har  

 indgået dobbeltbeskatningsoverenskomst (pr. 1. juli 1994).
Australien Belgien Brasilien Bulgarien Canada Cypern Egypten Estland Finland Frankrig Grækenland Holland Indien Indonesien Irland Island Israel Italien Japan Kenya Kina Letland Litauen Luxembourg Malaysia New Zealand Norge Pakistan Philippinerne Polen Portugal Rumænien Schweiz Singapore Slovakiet Slovenien Spanien Sri Lanka Storbritannien Sverige Sydkorea Tanzania Thailand Tjekkiet Trinidad og Tobago Tunesien Tyrkiet Tyskland Ungarn USA Zambia Østrig Desuden gælder dobbeltbeskatningsoverenskomsten med det tidligere  

 Sovjetunionen for de lande, der er tilknyttet SNG, samt Georgien.
I dette bilag er (med mindre skrift) indsat den lov, der ophæves (Lov  

 nr. 74 af 31. marts 1953 som ændret ved lov nr. 529 af 3. november 1976) Lov om indgåelse af overenskomster med fremmede stater til undgåelse af  

 dobbeltbeskatning m.v.
§ 1 Regeringen skal være bemyndiget til under forbehold af gensidighed ved  

 overenskomst med fremmede stater at tilstå sådanne lempelser i pligten til at  

 udrede skatter og afgifter til det offentlige, at dobbeltbeskatning helt  

 eller delvis undgås.
§ 2 Hvor overenskomst til undgåelse af dobbeltbeskatning er indgået eller  

 indgås, skal regeringen være bemyndiget til under forbehold af gensidighed  

 ved overenskomst med vedkommende stat at vedtage bestemmelser om, 1) at danske myndigheder skal indhente og meddele oplysninger til brug for  

 vedkommende stats myndigheder ved påligningen af skatter og afgifter af den i  

 dobbeltbeskatningsaftalen omhandlede art samt ved fastsættelse af andre  

 skatter, afgifter og ydelser, der opkræves eller inddrives af det offentlige,  

 eller som i lovgivningen er tillagt udpantningsret, 2) at krav på skatter og afgifter af den i dobbeltbeskatningsaftalen  

 omhandlede art, der er pålignet i vedkommende stat og kan inddrives i denne,  

 skal kunne inddrives her i landet efter de for inddrivelse og opkrævning af  

 tilsvarende eller lignende danske skatter og afgifter gældende regler, når  

 der herom foreligger en anmodning fra Finansministeriet, ledsaget af dettes  

 attestation om at betingelserne ifølge overenskomsten er til stede.  

 Tilsvarende bestemmelser kan under de anførte betingelser vedtages med hensyn  

 til krav på andre skatter, afgifter og ydelser, der opkræves eller inddrives  

 af det offentlige, eller som i lovgivningen er tillagt udpantningsret.
§ 3 De i lovgivningen indeholdte bestemmelser om pligt til at give oplysninger  

 til brug for danske myndigheder ved påligningen af skatter og afgifter kommer  

 også til anvendelse, når der i henhold til overenskomst med fremmed stat  

 søges indhentet oplysninger til brug for vedkommende stats myndigheder.
§ 4 Ved nærværende lov ophæves lov nr. 149 af 10. april 1922 § 50.
 Endvidere ophæves lov nr. 28 af 18. februar 1937 § 47. Hvor der ikke  

 foreligger overenskomst til undgåelse af dobbeltbeskatning, for så vidt angår  

 kommunal beskatning af indkomst, skal kommunalbestyrelsen som hidtil være  

 berettiget til selv at indrømme lempelser i den kommunale beskatning i  

 tilfælde, hvor der foreligger dobbeltbeskatning.
