Nr BTB 3 Betænkning over Forslag til folketingsbeslutning om Danmarks ratifikation  

 af Rådet for De europæiske Fællesskabers afgørelse af 7. maj 1985 om  

 Fællesskabernes ordning med egne indtægter   

 Nr B 3 1985-86, 1. samling Blad nr 181 Afgivet af markedsudvalget Afgivet: 19851108 Udvalget har behandlet beslutningsforslaget i nogle møder og har herunder stillet spørgsmål til udenrigsministeren, som denne har besvaret skriftligt.
Udenrigsministerens besvarelser findes optrykt som bilag til betænkningen.
Herefter indstiller et flertal (udvalget med undtagelse af socialistisk folkepartis og venstresocialisternes medlemmer) forslaget til vedtagelse uændret.
Et mindretal inden for flertallet (socialdemokratiets og det radikale venstres medlemmer af udvalget) indstiller forslaget til vedtagelse, først og fremmest fordi det er et led i optagelsen af Spanien og Portugal som medlemmer af De europæiske Fællesskaber.
Mindretallet finder ikke, at løsningen af det såkaldte britiske budgetproblem er ideel, men har, da spørgsmålet har været kædet sammen med Spaniens og Portugals optagelse, måttet tage til efterretning, at regeringen har oplyst, at løsningen var nødvendig og den eneste mulige.
Et mindretal (socialistisk folkepartis medlemmer af udvalget) modsætter sig, at momsloftet hæves til 1,4 pct.
De stærkt stigende udgifter først og fremmest til landbrugspolitikken burde i stedet for længst være standset.
Mindretallet er desuden ikke tilhænger af, at EF-samarbejdet udvides med nye områder, ligesom man er imod den særlige indbetaling til nedbringelse af det britiske momsbidrag i 1985 på 247 mill. kr.
EFs udgifter var i realiteten i 1985 oppe på 1,220 pct., og Kommissionens budgetforslag når i 1986 op på 1,356 pct.
Allerede i 1986 vil EF altså nå temmelig tæt på loftet.
Der er derfor god grund til at advare imod yderligere ønsker fra EF om interguvernementale aftaler om flere penge i de kommende år.
Mindretallet noterer sig, at en eventuel vedtagelse af et momsloft på 1,6 pct. vil kræve en ratifikationsprocedure i lighed med den, der anvendes nu.
Da Spanien og Portugal i deres første medlemsår i EF vil være nettobidragsydere til EF, kan deres medlemskab af EF ikke i sig selv begrunde denne ratifikation.
Ratifikationsdokumentet er et lærestykke i, hvordan en EF-stormagt (England) tilkæmper sig en økonomisk fordel, og hvordan den næste (Vesttyskland) så også kræver sin del.
Det, folketinget nu ratificerer, er, at EF fremover skal have 3 momssatser, en lav for England, en højere for Vesttyskland og endelig den højeste for de øvrige EF-lande, herunder Danmark, men også lande som Spanien og Portugal.
Mindretallet kan overhovedet ikke acceptere denne konstruktion og indstiller forslaget til forkastelse.
Et andet mindretal (venstresocialisternes medlem af udvalget) indstiller forslaget til forkastelse.
Kent Kirk (KF) Collet (KF) Arne Lund (KF) Rønholt (KF) Bjørn Elmquist (V) Svend Heiselberg (V) fmd.
Tørnæs (V) Brusvang (CD) Hjortnæs (S) Arne Jensen (S) Risgaard Knudsen (S) Ivar Nørgaard (S) nfmd.
Bjørn Westh (S) Gade (SF) Lilli Gyldenkilde (SF) Albrechtsen (VS) Niels Helveg Petersen (RV) Partierne KrF, FP og FD havde ikke medlemmer i udvalget.
BILAG Udvalgets spørgsmål til udenrigsministeren og dennes svar herpå Spørgsmål 1:
Hvornår regner regeringen med, at man vil støde på et eventuelt momsloft på 1,4 pct.? Svar:
Det er ikke muligt at give et skøn over, hvornår finansieringsrammen baseret på et momsloft på 1,4 pct. udtømmes.
Det kan oplyses, at Kommissionen i sit treårige overslag for perioden 1986-1988, udarbejdet i forbindelse med det foreløbige forslag til budget for 1986, skønner, at momssatsen i 1988 bliver 1,384.
 Kommissionens skøn indebærer således, at momsloftet på 1,4 pct.
ikke vil være udtømt for budgetåret 1988. Kommissionen har ikke udarbejdet skøn for senere budgetår.
 Skøn af denne karakter er behæftet med meget stor usikkerhed.
På indtægtssiden drejer det sig navnlig om den økonomiske udvikling i medlemslandene, som er bestemmende for forbruget og dermed også momsberegningsgrundlaget.
Hertil kommer virkningen på importen og dermed toldprovenuet af ikke alene den økonomiske situation, men også den handelspolitiske udvikling.
Endelig er fremtidige vedtagelser vedrørende indholdet af den fælles landbrugspolitik af betydning for provenuet af landbrugsimportafgifter.
Denne faktor påvirkes tillige af dollarkursen.
På udgiftssiden er der stor usikkerhed forbundet med udgiftsforløbet af fremtidige vedtagelser i EFs råd.
Det drejer sig blandt andet om konsekvenserne af de kommende års resultat af prisforhandlinger med dertil knyttede foranstaltninger.
Der er også tale om udgiftsmæssige konsekvenser af vedtagelser i EFs råd af nye fælles aktiviteter eller udbygning af de eksisterende fælles aktiviteter.
 Som eksempel herpå kan nævnes forskning og teknologi.
Som et yderligere usikkerhedsmoment kan peges på, at der endnu ikke foreligger et erfaringsmateriale til belysning af de udgiftsmæssige konsekvenser for EFs budget af Spaniens og Portugals medlemskab.
De to lande indtræder i EF pr. 1. januar 1986, og den udgiftsmæssige konsekvens for de fælles politikker af udvidelsen fra ti medlemslande til tolv medlemslande er endnu ikke belyst.
 Spørgsmål 2:
I hvor mange år regner regeringen med, at Storbritannien skal have en særordning? Svar:
Varigheden af den britiske særordning hænger sammen med varigheden af de øvrige elementer i den enighed om EFs fremtidige finansiering, som blev opnået på Det europæiske Råds møde i Fontainebleau den 25.-26. juni 1984. Det fremgår af statsministerens redegørelse for resultatet af forhandlingerne på mødet i folketingets markedsudvalg den 29. juni 1984.
Om varigheden af den britiske særordning udtalte statsministeren, at dette spørgsmål var løst på den måde, at der forelå en sammenkobling med de nye egne indtægter, således at når disse ikke længere var tilstrækkelige til finansiering af Fællesskabet, skal Kommissionen fremlægge en rapport, blandt andet omfattende det britiske budgetproblem, og på dette grundlag skal Rådet tage de nødvendige beslutninger.
Endvidere henvises til notat af 14. maj 1985, fremsendt til markedsudvalget med skrivelse af samme dato, der netop indeholder en redegørelse for varigheden af den britiske særordning.
 Spørgsmål 3:
Hvor meget skønner regeringen, at rabatten til Storbritannien vil udgøre i hvert af de følgende fem år? Svar:
Som det fremgår af svar på spørgsmål 4, er der tre afgørende faktorer for størrelsen af overførslen til Storbritannien.
For det første den britiske momsandel.
For det andet Storbritanniens andel af samlede fordelte udgifter på EFs budget.
For det tredje summen af samlede fordelte udgifter på EFs budget.
Til hver af disse tre faktorer er der tilknyttet betydelig usikkerhed.
Den britiske andel af det fælles beregningsgrundlag for merværdiafgift har igennem flere år været af størrelsesordenen 20-21 pct.
Denne andel vil i de kommende år blive påvirket af vækstraten i den britiske økonomi sammenlignet med EFs gennemsnit.
Hertil kommer som en yderligere usikkerhedsfaktor omregningsforholdet mellem pund sterling og ECU.
Falder sterling over for ECUen, vil dette alt andet lige føre til en faldende britisk momsandel og vice versa.
Der er næppe væsentlige økonomiske holdepunkter for at antage en stigende britisk momsandel.
Det mest realistiske skøn peger på en britisk momsandel af samme størrelsesorden som for de foregående år, muligvis med en meget svagt faldende tendens.
Den britiske andel af de samlede fordelte udgifter på EFs budget har været svagt stigende igennem de senere år.
I 1980 var den britiske udbetalingsandel 10,40 pct.
Det senest foreliggende tal vedrører 1984, hvor den britiske udbetalingsandel kan opgøres til 13,87 pct.
De usikkerhedsfaktorer, der vedrører den britiske udbetalingsandel, knytter sig navnlig til strukturen i EFs budget, samt i hvilket omfang udbetalinger i medfør af de forskellige aktiviteter tilflyder Storbritannien.
Det har været karakteristisk, at Storbritannien har fået tilført betydelige midler i medfør af EFs regionalfond og socialfond, medens den britiske andel af landbrugsudgifterne har været væsentligt mindre, om end der har kunnet konstateres en ikke ubetydelig stigning i forhold til 1970erne.
Udviklingen i den britiske selvforsyning på landbrugsområdet vil være en af de afgørende faktorer for udviklingen i den britiske udbetalingsandel i de kommende år.
Det mest realistiske skøn går ud på en stort set uændret britisk udbetalingsandel.
Den tredje usikkerhedsfaktor knytter sig til summen af fordelte udgifter.
På dette punkt vil det være afgørende, i hvilket omfang medlemslandene beslutter sig for at holde igen på udgiftsstigningen til EFs budget.
Viser der sig kvalificeret flertal herfor i de kommende år, er der næppe grund til at vente en mærkbar stigning.
Det forhold, at EF pr. 1. januar 1986 udvides med Spanien og Portugal, vil ikke umiddelbart få væsentlige konsekvenser for størrelsen af overførslen til Storbritannien.
Udgangshypotesen er, at disse to lande stilles neutralt over for EFs budget i den forstand, at de modtager udbetalinger i medfør af EFs aktiviteter, stort set svarende til deres indbetalinger til EFs budget.
Derved skulle udvidelsen ligeledes blive neutral over for de øvrige medlemslandes nettostilling over for EFs budget.
Derimod får udvidelsen af EF konsekvenser for medlemslandenes, herunder Danmarks, finansieringsandel af overførslen til Storbritannien.
De to landes samlede andel af det fælles beregningsgrundlag for merværdiafgift kan anslås til 9,24, hvilket fører til et niveauskift i nedadgående retning for den danske momsandel.
Til illustration heraf kan nævnes, at den danske momsandel for 1985 (EF-10) udgjorde ca. 2,01 pct. og for 1986 (EF-12) skønnes til ca. 1,92 pct.
 Spørgsmål 4:
Udvalget udbeder sig et eksempel til belysning af, hvordan man regner beløbet til Storbritannien ud, for eksempel for 1986.
 Svar:
Korrektionen for 1985, der kommer til udbetaling på EFs budget for 1986, beregnes på følgende måde:
 Først beregnes forskellen mellem:
- Storbritanniens andel af det fælles beregningsgrundlag for merværdiafgift.
Kommissionen har i sit seneste skøn anslået denne andel til 22,8287 pct.
- Storbritanniens andel af de samlede fordelte udgifter.
Kommissionen har i sit seneste skøn anslået denne andel til 13,4820 pct.
 Den herved fremkomne procentsats beløber sig til 9,3467 pct.
Dernæst beregnes, hvilket beløb der fremkommer ved at anvende denne procentsats på summen af samlede fordelte udgifter på EFs budget.
Denne sum er af Kommissionen anslået til 26.977 mill.
ECU. 9,3467 pct. heraf udgør 2.521 mill.
ECU.
Tilbagebetalingen til Storbritannien udgør i henhold til enigheden mellem medlemslandene på Det europæiske Råds møde i Fontainebleau 66 pct. af dette beløb, dvs. 1.664 mill.
ECU.
 Spørgsmål 5:
Vil regeringen arbejde for, at rabatordningen for Storbritannien ændres, så den bliver gjort tidsbegrænset? Svar:
Spørgsmålet om varigheden af den britiske særordning blev i princippet løst gennem den enighed om EFs fremtidige finansiering, som blev udarbejdet af medlemslandene på Det europæiske Råds møde i Fontainebleau den 25.-26. juni 1984. Der er redegjort herfor ved besvarelse af spørgsmål 1 ovenfor.
Den tekniske udmøntning af denne principielle enighed blev afsluttet på et rådsmøde i perioden 17.-21. marts 1985. Der blev redegjort for forhandlingsresultatet heraf i Folketingets markedsudvalg den 22. marts 1985.
Til opfølgning af et spørgsmål rejst i Folketingets markedsudvalg den 26. april 1985 vedrørende varigheden af den britiske særordning blev der med skrivelse af 14. maj 1985 tilsendt medlemmerne og disses stedfortrædere et notat til underretning.
Heri redegøres for karakteren af den britiske særordning.
Det følger heraf, at forhandlingerne mellem medlemslandene om rådsafgørelsen vedrørende egne indtægter, som indeholder særordningen til Storbritannien, er afsluttet.
Rådsafgørelsen er herefter, som forudset i traktatens artikel 201, forelagt medlemslandene til vedtagelse i overensstemmelse med disses forfatningsmæssige bestemmelser.
 Spørgsmål 6:
Er det rigtigt, at Portugal skal indbetale beløb til nedbringelse af Storbritanniens indbetalinger? I bekræftende fald: Finder regeringen det rimeligt, når man tager hensyn til Portugals sociale og økonomiske situation? Svar:
Spørgsmålene om Spaniens og Portugals stilling over for finansiering af den britiske særordning er behandlet under forhandlingerne om EFs udvidelse med de to lande.
Der er opnået enighed om, at de to nye medlemslande fuldt ud indgår i finansieringen af tilbagebetalingen til Storbritannien.
Regeringen har under disse forhandlinger overladt det til de to nye medlemslande selv at tage stilling til spørgsmålet om deres deltagelse i finansieringen af tilbagebetalingen til Storbritannien.
Som nævnt ovenfor har begge lande accepteret fuldt ud at deltage i denne finansiering.
 Spørgsmål 7:
Udvalget udbeder sig kommentar til vedhæftede artikel fra Berlingske Tidende den 11. oktober 1985. Specielt med henblik på budgetkommissær Henning Christophersens udtalelser om, at momsloftet nås i 1987.
 Svar:
Som økonomiministeren meddelte på mødet den 25. oktober 1985 i Folketingets markedsudvalg, får det ikke betydning for EFs finansieringsramme (det såkaldte momsloft), at der gennemføres en efterregulering af overførslen til Storbritannien for budgetåret 1986 som følge af endelige regnskabstal for indbetaling af momsbidrag for Storbritannien i foregående år.
Med hensyn til regeringens syn på spørgsmålet om, hvornår den nuværende finansieringsramme kan forventes udtømt, henvises til svar på spørgsmål 1, fremsendt til udvalget med skrivelse af 18.
 oktober 1985.
 Spørgsmål 8:
Finder regeringen, at ovennævnte beslutningsforslag er i overensstemmelse med et flertal i Folketinget, hvor der under 1.
behandling var flertal for en forhøjelse af momsloftet til 1,4 pct., men ikke til 1,6 pct.? Svar:
Det fremgår af rådsafgørelsen af 7. maj 1985, at momsloftet forudses forhøjet til 1,4 pct. pr. 1. januar 1986 (artikel 3, stykke 2).
Ved sin stillingtagen til forslag til folketingsbeslutning om Danmarks ratifikation af den nævnte afgørelse tager Folketinget derfor alene stilling til en forøgelse af momsloftet fra 1,0 pct.
til 1,4 pct.
Der er således fuld overensstemmelse mellem de udtalelser, der er fremkommet i Folketingets markedsudvalg forud for afslutning af forhandlingerne om EFs finansieringsreform, og den enighed, medlemslandene med dansk tilslutning nåede frem til.
 Spørgsmål 9:
Har den danske regering accepteret, at udgiftsloftet fra 1988 kan sættes op til 1,6 pct.? Svar:
Regeringen har ikke taget stilling til en eventuel senere forhøjelse af momsloftet fra 1,4 pct. til 1,6 pct.
Det fremgår af betragtningerne i rådsafgørelsen af 7. maj 1985, at medlemslandene forudser mulighed for en senere forhøjelse af momsloftet til 1,6 pct. pr. 1. januar 1988, men det fremgår ligeledes, at der endnu ikke er truffet beslutning herom, og at en sådan beslutning skal træffes med enstemmighed og efterfølgende underkastes de nationale procedurer.
Der foreligger ikke på indeværende tidspunkt forslag om en forhøjelse af momsloftet fra 1,4 pct. til 1,6 pct.
Når eller hvis et sådant forslag fremkommer, vil regeringen i henhold til de gældende procedurer forelægge sagen for Folketingets markedsudvalg, forinden forhandlinger herom finder sted i EFs råd.
 Spørgsmål 10:
Udvalget udbeder sig en oversigt over udviklingen i Danmarks bidrag til EF i årene 1982-1984 samt oplysninger om de budgetterede udgifter i 1985 og 1986.
 Svar:
I det årlige forslag til finanslov, den årlige finansredegørelse samt den årlige budgetredegørelse findes omfattende beskrivelser af Danmarks finansielle mellemværende med EF.
Tilsvarende tal fremgår af EF-Kommissionens årlige, foreløbige budgetforslag, det endeligt vedtagne budget for hvert budgetår, EFs årlige forvaltningsregnskab samt EFs Revisionsrets årlige beretning.
 De i spørgsmålet udbedte oplysninger er indeholdt i vedlagte bilag.
 Spørgsmål 11:
Finder regeringen det acceptabelt, at udgifterne i EF stiger voldsomt samtidig med, at regeringen søger at holde andre offentlige udgifter nede? Svar:
I forbindelse med EFs finansieringsreform var der enighed om at introducere begrebet budgetdisciplin.
En af årsagerne hertil var at søge en passende balance mellem hensynet til tilbageholdenhed på de nationale budgetter og nødvendigheden af bevillinger til opbygning af det internationale samarbejde, som EF udgør.
Det kompromis, der blev opnået mellem medlemslandene, er indeholdt i Rådets konklusioner vedrørende budgetdisciplin, fremsendt til Folketingets markedsudvalg med skrivelse af 21. december 1984. Der er endvidere redegjort for begrebet budgetdisciplin i notat af 10.
september 1985 vedrørende EFs budgetforslag for 1986, fremsendt til udvalget med skrivelse af 10. september 1985.
 Spørgsmål 12:
Agter regeringen at arbejde aktivt for de synspunkter, som EF-kommissær Henning Christophersen har fremført om hurtigst muligt at få nedbragt »fortidens byrder«? Svar:
Regeringen har ved flere tidligere lejligheder redegjort for sit syn på det i spørgsmål 12 nævnte emne.
Der kan henvises til notat af 10. september 1985 vedrørende EFs budgetforslag for 1986, fremsendt med skrivelse af 10. september 1985. På grundlag af notatet redegjorde udenrigsministeren på mødet i Folketingets markedsudvalg den 13. september 1985 for regeringens forhandlingsoplæg vedrørende EFs budget for 1986, herunder det i spørgsmålet nævnte emne.
Det fremgår af notat af 20. september 1985, fremsendt til udvalget med skrivelse af samme dato, hvorledes det i spørgsmålet nævnte emne blev løst på rådsmøde (udenrigsministre) den 17. september 1985. Sagen var genstand for samråd i Folketingets markedsudvalg den 4. oktober 1985 med udenrigsministeren og finansministeren (samrådsspørgsmål P og samrådsspørgsmål Q). Regeringen har ikke tilføjelser eller bemærkninger til de synspunkter om det i spørgsmålet nævnte problem, som regeringen i ovennævnte materiale og i forbindelse med ovennævnte møder har fremført over for Folketingets markedsudvalg.
 Spørgsmål 13:
Udvalget udbeder sig oplysning om, hvorvidt ovennævnte svar skal forstås således, at en vedtagelse af beslutningsforslag B 3 vil bevirke, at en eventuel senere forhøjelse af momsloftet til 1,6 pct. ikke kræver nogen ratifikationsprocedure i lighed med herværende.
 Svar:
 En eventuel senere forhøjelse af momsloftet fra 1,4 pct. til 1,6 pct.
vil kræve såvel enstemmig tilslutning fra medlemslandene som efterfølgende ratifikationsprocedure i lighed med den procedure, der anvendes for forhøjelsen fra 1,0 pct. til 1,4 pct.
Underbilag til spørgsmål 10 Danmarks bidrag til EFs budget fra 1982-1986 opgjort i mill. kr.
