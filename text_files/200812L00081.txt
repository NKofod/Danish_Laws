Fremsat den 27. november 2008 af miljøministeren (Troels Lund Poulsen) Forslag til Lov om ændring af lov om miljøvurdering af planer og programmer (Miljøvurdering af ikke lovbundne planer og programmer samt etablering af klageadgang, hvor denne ikke følger af eksisterende lovgivning, m.v.) § 1 I lov om miljøvurdering af planer og programmer, jf. lovbekendtgørelse nr. 1398 af 22. oktober 2007, foretages følgende ændringer:
 1. Overskriften til kapitel 1 affattes således:
»Formål, definitioner m.v.« 2. § 1, stk. 1, affattes således:
»Lovens formål er at sikre et højt miljøbeskyttelsesniveau og at bidrage til integrationen af miljøhensyn under udarbejdelsen og vedtagelsen af planer og programmer med henblik på at fremme en bæredygtig udvikling ved at sikre, at der gennemføres en miljøvurdering af planer og programmer, som kan få væsentlig indvirkning på miljøet.« 3. I § 1 indsættes som stk. 3:
 »Stk. 3. I denne lov forstås ved:
1) Planer og programmer: Dokumenter, der fastlægger rammer for fremtidige anlæg eller arealanvendelse, når disse a) udarbejdes eller vedtages af en statslig, regional eller kommunal myndighed eller udarbejdes af en myndighed med henblik på Folketingets vedtagelse af planer og programmer via en lovgivningsprocedure, og b) udarbejdes i henhold til love, administrative bestemmelser eller som grundlag for en myndigheds opgavevaretagelse.
 2) Miljøvurdering: Udarbejdelse af en mil­jø­rap­port, gennemførelse af høringer, hensyntagen til miljørapporten og til resultaterne af høringerne ved beslutningstagning samt underretning om afgørelsen i overensstemmelse med §§ 513.
 3) Miljørapport: Den del af dokumentationen vedrørende planen eller programmet, som indeholder de oplysninger, der fremgår af § 7.
4) Offentligheden: En eller flere fysiske eller juridiske personer, som direkte eller indirekte berøres af planen eller programmet, samt foreninger og organisationer, der har beskyttelsen af landskab, kulturarv, natur eller miljøinteresser som formål, hvis a) foreningen eller organisationen har vedtægter eller love, som dokumenterer dens formål, og b) foreningen eller organisationen repræsenterer mindst 100 medlemmer.
5) Berørt myndighed: En myndighed, som på grund af dens specifikke miljøansvar skal godkende eller give samtykke, tilladelse, godkendelse eller dispensation for at planen eller programmet kan realiseres.
Hvis den planlæggende myndighed er et ministerium eller anden statslig myndighed, er Miljøministeriet tillige at betragte som berørt myndighed.« 4. I § 2, stk. 1, udgår » i medfør af lovgivningen«.
 5. § 3, stk. 1, affattes således:
 »Når en myndighed tilvejebringer følgende planer og programmer, eller foretager ændringer deri, skal der udarbejdes en miljøvurdering, da disse planer og programmer antages at kunne få væsentlig indvirkning på miljøet:
 1) Planer og programmer, som tilvejebringes inden for landbrug, skovbrug, fiskeri, energi, industri, transport, affaldshåndtering, vandforvaltning, telekommunikation, turisme, fysisk planlægning og arealanvendelse, og som fastlægger rammerne for fremtidige anlægstilladelser til projekter, der er omfattet af bilag 3 og 4.
 2) Andre planer og programmer, som kan påvirke et udpeget internationalt naturbeskyttelsesområde væsentligt.
3) Andre planer og programmer, som i øvrigt fastlægger rammerne for fremtidige anlægstilladelser til projekter, når myndigheden vurderer, at planen eller programmet kan få væsentlig indvirkning på miljøet.« 6. § 3, stk. 3, nr. 4, ophæves.
 7. § 4, stk. 2 og 3, affattes således:
 »Stk. 2. Ved afgørelse efter stk. 1, om hvorvidt en plan eller et program efter bestemmelserne i § 3, stk. 1, nr. 3, og stk. 2, må antages at kunne få væsentlig indvirkning på miljøet, skal der i alle tilfælde tages hensyn til kriterierne i bilag 2.
Stk. 3. Myndigheden skal høre berørte myndigheder, før der træffes afgørelse efter stk. 2, jf. § 1, stk. 3, nr. 5, og § 12.« 8. I § 5, stk. 1, indsættes som 4. pkt.:
»Hvis planen eller programmet skal vedtages ved lov, må lovgivningsproceduren ikke indledes, før det endelige resultat af nabostatshøringen foreligger.« 9. I § 6 indsættes som 2. pkt.:
»Hvor planen eller programmet skal vedtages ved en lovgivningsprocedure, skal miljøvurderingen gennemføres, inden lovgivningsproceduren indledes.« 10. § 7, stk. 1, affattes således:
»Den myndighed, der tilvejebringer planen eller programmet, skal udarbejde en miljørapport, der fastlægger, beskriver og evaluerer den sandsynlige væsentlige indvirkning på miljøet af planens eller programmets gennemførelse og rimelige alternativer under hensyn til planens eller programmets mål og geografiske anvendelsesområde.« 11. § 9, stk. 1, affattes således:
»Ved den endelige godkendelse eller vedtagelse af planen eller programmet skal myndigheden tage hensyn til miljørapporten, som er udarbejdet efter § 7, herunder også til eventuelle miljøpåvirkninger, som ikke i øvrigt varetages efter den lovgivning, i henhold til hvilken planen eller programmet tilvejebringes, samt til resultaterne af en eventuel nabostatshøring, udtalelser fra andre myndigheder og offentligheden efter § 8.« 12. I § 10 indsættes som stk. 2:
»Stk. 2. Når der har været gennemført en høring af nabostater efter § 5, skal miljøministeren sende den vedtagne plan eller program vedlagt den sammenfattende redegørelse til den eller de berørte nabostater.« 13. § 11, stk. 1, ophæves og i stedet indsættes:
 »Myndigheden skal overvåge de væsentlige miljøpåvirkninger af planens eller programmets gennemførelse, herunder for at kunne identificere uforudsete negative virkninger på et tidligt trin og for at være i stand til at træffe enhver hensigtsmæssig afhjælpende foranstaltning.
Stk. 2. Med henblik på at opfylde kravene i stk. 1 kan eksisterende overvågningsordninger anvendes i det omfang, det er hensigtsmæssigt.« 14. Efter § 11 indsættes:
»§ 11 a.
En miljøvurdering, der gennemføres efter denne lov, træder ikke i stedet for den vurdering, der skal foretages efter lov om planlægning om vurdering af visse offentlige og private projekters virkning på miljøet (VVM), eller tilsvarende bestemmelser i medfør anden lovgivning.
 15. § 12 affattes således:
»§ 12. Miljøministeren kan fastsætte nærmere regler om kravene til offentliggørelse efter § 4, stk. 4, § 8, stk. 1, og § 10 og fastsætter regler om, hvilke myndigheder der skal høres efter § 4, stk. 3, § 7, stk. 4, og § 8, stk. 2.« 16. I § 16 indsættes efter stk. 1 som stk. 2-4:
 »Stk. 2. Hvis planen eller programmet ikke er udarbejdet i henhold til lov, eller den pågældende lov ikke giver mulighed for klage, kan myndighedens afgørelser efter §§ 413 for så vidt angår retlige spørgsmål indbringes for Naturklagenævnet af de i stk. 3 nævnte klageberettigede inden 4 uger efter offentliggørelsen efter § 4, stk. 4, eller § 10.
Stk. 3. Klageberettiget efter stk. 2 er miljøministeren og enhver med retlig interesse i sagens udfald.
Klageberettiget er endvidere landsdækkende foreninger og organisationer, der som formål har beskyttelsen af natur og miljø eller varetagelsen af væsentlige brugerinteresser inden for arealanvendelsen, og har vedtægter eller love, som dokumenterer dens formål, og repræsenterer mindst 100 medlemmer.
Stk. 4. Bestemmelserne i stk. 2 gælder ikke for planer og programmer, der vedtages af Folketinget ved en lovgivningsprocedure.« § 2 Loven træder i kraft den xx. xx. 2009« Bemærkninger til lovforslaget Almindelige bemærkninger 1. Indledning Lovforslagets formål er at gennemføre en række ændringer af lov om miljøvurdering af planer og programmer som følge af, at Danmark i februar 2008 modtog en åbningsskrivelse fra Europa-Kommissionen vedrørende den danske gennemførelse af direktiv 2001/42/EF af 27. juni 2001 om vurdering af bestemte planer og programmers indvirkning på miljøet.
I åbningsskrivelsen påpegede Kommissionen en række formelle mangler ved gennemførelsen af direktivet i dansk ret.
I besvarelsen af åbningsskrivelsen oplyste den danske regering, at regeringen er indstillet på at imødekomme Kommissionens kritik ved at fremsætte et forslag til ændring af lov om miljøvurdering af planer og programmer inden udgangen af 2008. Lovforslaget vil imødekomme de af Kommissionen påpegede mangler i implementeringen.
Regeringen vil endvidere ved bekendtgørelse fastlægge, hvilke myndigheder der skal betragtes som berørte myndigheder og de nærmere krav til offentliggørelse i henhold til loven.
Regeringen ønsker mindst mulig indgriben i værdifulde naturområder og kulturværdier.
Lovforslaget understøtter dette ved at tydeliggøre, hvornår planer og programmer skal miljøvurderes.
Denne tydeliggørelse kan samtidig bidrage til en forenkling af planlægningsarbejdet og en bedre integrationen af miljøhensynet i planlægningen.
Sigtet er blandt andet, at opnå en så omkostningseffektiv varetagelse af miljøhensyn som muligt.
2. Lovforslagets hovedpunkter Lovforslaget indeholder en række ændringer som opfølgning på regeringens svar på Europa-Kommissionens åbningsskrivelse.
Den væsentligste ændring består i, at loven i overensstemmelse med direktivet også kommer til at omfatte planer og programmer som udarbejdes på grundlag af administrative bestemmelser eller som grundlag for myndighedens administration.
Den danske udgave af direktivet indeholder i den forbindelse alene ordet »administrative bestemmelser«, hvilket normalt vil blive opfattet som i henhold til lovgivningen (love, bekendtgørelser eller cirkulærer). Imidlertid anvender den engelske udgave ordet »administrative provisions«, hvilket også omfatter administrative pålæg fra ministre, eller politiske råd eller udvalg som fx en kommunal masterplan eller en masterplan for kommunens havnearealer.
Dette foreslås nu sikret ved, at lovforslaget medtager planer og programmer, som udarbejdes med henblik på at tilvejebringe et administrationsgrundlag.
Det er også en væsentlig ændring, at lovforslaget indebærer, at planer og programmer, der vedtages af Folketinget via en lovgivningsprocedure, også omfattes af loven.
Loven skal for at leve op til Konventionen om adgang til oplysninger, offentlig deltagelse i beslutningsprocesser samt adgang til klage og domstolsprøvelse på miljøområdet (Århus konventionen) give mulighed for, at den berørte del af offentligheden får adgang til at få prøvet afgørelser vedrørende miljøvurderingen truffet af den planlæggende myndighed.
Lovens klagebestemmelser foreslås derfor udvidet til at omfatte klageadgang vedrørende miljøvurdering af de planer og programmer, hvor der i henhold til lovgivningen ikke i dag består en klageadgang, samt for de planer og programmer der ikke tilvejebringes på grundlag af lovgivningen.
Forslaget rummer dog en undtagelse for planer og programmer, der vedtages af Folketinget ved en lovgivningsprocedure.
 I overensstemmelse med direktivets formålsbestemmelse udbygger lovforslaget lovens formål, så det klarere kommer til at fremgå, at formålet med miljøvurderingen af planer og programmer er at sikre et højt beskyttelsesniveau og at bidrage til integrationen af miljøhensyn under udarbejdelsen og vedtagelsen af planer og programmer for at fremme bæredygtig udvikling gennem at sikre, at der gennemføres miljøvurderinger af planer og programmer, der kan få væsentlig indvirkning på miljøet.
 Lovforslaget udbygger loven med definitioner af, hvad der forstås ved planer og programmer, miljøvurdering, miljørapport, offentlighed og berørt myndighed.
 Lovforslaget indebærer også en tydeliggørelse af behandlingen af planer og programmer, der kan indebære grænseoverskridende miljøpåvirkninger, samt en tydeliggørelse af formålet med overvågningen af planens eller programmets gennemførelse.
 Herudover indeholder lovforslaget ændringer så loven så vidt muligt gengiver direktivet, ikke blot indholdsmæssigt, men også formuleringsmæssigt.
3. Offentlige økonomiske og administrative konsekvenser for stat, regioner og kommuner 3.1. Staten Lovforslaget indebærer kun begrænsede administrative og økonomiske konsekvenser for staten, idet disse alene er en følge af de udvidede klagebestemmelser og de dermed forbundne udgifter til klagesagsbehandlingen ved Naturklagenævnet.
 Lovforslagets øvrige bestemmelser om miljøvurdering af planer og programmer, der udarbejdes af statslige myndigheder, indebærer ikke administrative og økonomiske konsekvenser, idet disse allerede er en umiddelbar følge af direktivet.
3.2. Regionerne Lovforslaget indebærer kun administrative og økonomiske konsekvenser for regionerne, i det omfang regionerne udarbejder planer og programmer, hvortil der ikke er klageadgang.
Omkostningerne, der er forbundet hermed, vil være begrænset til omkostninger til kommentering af den eller de indkomne klager, samt fremsendelse til klagemyndigheden.
 Dette kan omfatte sygehusplaner og handleplaner i forbindelse med jordforurening afhængig af om planerne sætter rammer for fremtidige anlægstilladelser.
3.3 Kommunerne Lovforslaget indebærer administrative og økonomiske konsekvenser for kommunerne for de kommunale planer og programmer, hvortil der ikke er klageadgang, og hvor det derfor efter de hidtidige bestemmelser ikke har været muligt at påklage miljøvurderingen.
Omkostningerne, der er forbundet hermed, vil være begrænset til omkostninger til kommentering af den eller de indkomne klager, samt fremsendelse til klagemyndigheden.
 Dette kan omfatte vandforsyningsplaner, varmeforsyningsplaner, affaldsplaner og spildevandsplaner afhængig af om planerne sætter rammer for fremtidige anlægstilladelser.
 Hertil kommer de kommunale planer og programmer som udarbejdes på eget initiativ og ikke er pålagt kommunerne gennem lovgivningen.
4. Økonomiske og administrative konsekvenser for erhvervslivet Lovforslaget omfatter alene planer og programmer der udarbejdes af myndigheder og har således ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget tydeliggør, hvornår og med hvilket formål der skal gennemføres miljøvurderinger af planer og programmer.
Lovforslaget udvider klageadgangen til også at omfatte klage over mangler i miljøvurderingen eller manglende miljøvurdering af planer og programmer der ikke udarbejdes på grundlag af lovgivning eller for hvilke der ifølge den relevante lovgivning ikke er klagemulighed.
 Lovforslaget må således forventes at medføre en større hensyntagen til miljøet i forbindelse med fysiske indgreb og anlæg, der kan påvirke miljøet væsentligt, idet planer og programmer der udarbejdes med henblik på at tilvejebringe et administrationsgrundlag samt planer og programmer, der vedtages af Folketinget via en lovgivningsprocedure, også bliver omfattet af loven.
7. Forholdet til EU-retten Lovforslaget indeholder bestemmelser, der gennemfører den af Europa-Kommissionen påpegede manglende implementering af Rådets direktiv 2001/42/EF af 27. juni 2001 om vurdering af bestemte planers og programmers indvirkning på miljøet.
8. Hørte parter Følgende myndigheder og organisationer er blevet hørt over udkastet til lovforslag:
 Advokatrådet/Advokatsamfundet, Akademirådet, Arbejderbevægelsens Erhvervsråd, Arbejdstilsynet, Banedanmark, Beredskabsstyrelsen, Danmarks Fiskeriforening, Danmarks IdrætsForbund, Danmarks Naturfredningsforening, Danmarks Sportsfiskerforbund, Dansk Akvakultur, Akademisk Arkitektforening, Dansk Energi, Dansk Handel og Service, Dansk Industri, Dansk Landbrug, Dansk Landbrugsrådgivning, Dansk Metal, Dansk Ornitologisk Forening, Dansk Skovforening, Danske Grus- og Stenindustrier, Danske Havne, Danske Landskabsarkitekter, Danske Museer, Danske Regioner, Den Danske Landinspektørforening, Det Økologiske Råd & Selskab, Direktoratet for FødevareErhverv, Danmarks Miljøundersøgelser, DONG, Energinet.dk, Erhvervs- og Boligstyrelsen, 3F Fagligt Fælles Forbund, Ferskvandsfiskeriforeningen for Danmark, Fiskeridirektoratet, Forbrugerrådet, Forbrugerstyrelsen, Foreningen af Danske Ral- og Sandsugere, Foreningen af Naturfredningsnævnsformænd i Danmark, Foreningen af Statsautoriserede Revisorer  FSR, Foreningen af Rådgivende Ingeniører, Friluftsrådet, Greenpeace Danmark, Hedeselskabet, HTSI, Håndværksrådet, Jagt- og Skovbrugsmuseet, Kalk- og Teglværksforeningen, Kommunernes Landsforening, Landbrugsrådet, Landsforeningen for Bygnings- og Landskabskultur, Landsforeningen Levende Hav, Miljøstyrelsen, Mærsk Olie og Gas AS, Naturhistorisk Museum Århus, Naturklagenævnet, NOAH, Plantedirektoratet, Vejdirektoratet, Verdensnaturfonden, Alle ministerier, Alle regioner, Alle kommuner.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Overskriften udvides med tilføjelsen af ordet »definitioner«, idet kapitlet nu tilføjes en række definitioner vedrørende begreberne »planer og programmer«, »miljøvurdering«, »miljørapport«, »offentlighed« og »berørt myndighed«.
Til nr. 2 Efter den gældende lov er formålet at fremme en bæredygtig udvikling.
Med lovforslaget foreslås det, at lovens formål præciseres og bringes i overensstemmelse med formålsbestemmelsen i direktivets artikel 1 ved at det tilføjes, at loven skal sikre et højt miljøbeskyttelsesniveau og bidrage til integrationen af miljøhensyn og at miljøvurderingen skal foretages under udarbejdelsen og vedtagelsen af planer og programmer.
Til nr. 3 Definitionen af centrale begreber i loven er i nogen grad beskrevet i bemærkningerne til den gældende lov.
Som følge af Kommissionens åbningsskrivelse foreslås direktivets definitioner i artikel 2 overført til lovteksten.
Definitionerne ændrer ikke ved hidtidig praksis.
Forslaget gennemfører direktivets definitioner af »planer og programmer«, »miljøvurdering« og »miljørapport«, således som de fremgår af direktivets artikel 2. Endvidere defineres »offentlighed« i overensstemmelse med direktivets artikel 2. Direktivets artikel 2 overlader dog den nærmere afgrænsning til medlemsstaten.
Som nærmere afgrænsning i definitionen af »offentligheden« i relation til foreninger og organisationer er valgt en afgrænsning som svarer til planlovens afgrænsning af kredsen af klageberettigede.
Dette valg er begrundet i, at planloven allerede opfylder Århus-konventionen, og at lov om miljøvurderinger antalsmæssig oftest vil berøre planer udarbejdet efter planlovens bestemmelser.
Definitionen af »berørt myndighed« følger af direktivets artikel 6.3, hvoraf fremgår at medlemsstaten skal udpege de myndigheder, som skal høres, og som på grund af deres specifikke miljøansvar kan blive berørt af indvirkningen på miljøet af planers eller programmers gennemførelse.
Definitionen er dog ikke udtømmende i forhold til forpligtelsen efter artikel 6.3 og skal således suppleres med regler udstedt i henhold til lovens § 12, der direkte angiver de enkelte berørte myndigheder og deres ansvarsområde.
Til nr. 4 I den gældende lov afgrænses anvendelsesområdet til planer og programmer samt ændringer heri, som tilvejebringes i medfør af lovgivningen af en offentlig myndighed.
Kommissionen har i åbningsskrivelsen påpeget, at direktivets anvendelsesområde er bredere, og at det ikke kun omfatter de planer og programmer, som ifølge lovgivningen vedtages af offentlige myndigheder.
 Det foreslås derfor, at »i medfør af lovgivningen« udgår af § 2, stk. 1. De omfattede planer og programmer er defineret i i lovens § 1, stk. 3, nr. 1, som affattet ved forslagets § 1, nr. 3.
Til nr. 5 Kommissionen har i åbningsskrivelsen påpeget, at den gældende lov ikke fuldt ud svarer til formuleringen i direktivets artikel 3, stk. 1. Forslaget indebærer, at lovens § 3, stk. 1, så vidt muligt afspejler ordlyden af direktivets artikel 3.1 og 3.2.
Til nr. 6 Kommissionen har i åbningsskrivelsen givet udtryk for, at bestemmelsen i lovens § 3, stk. 3, nr. 4, vil kunne anvendes til at undgå en miljøvurdering.
Bestemmelsen undtager planer og programmer, der tilvejebringes i medfør af anden lovgivning, der indeholder samme eller mere omfattende krav om miljøvurdering m.v. end lov om miljøvurdering af planer og programmer og burde som sådan sikre direktivets overholdelse.
 Forslaget ophæver imidlertid lovens § 3, stk. 3, nr. 4, for at fastslå at der ikke er nogen omgåelsesmuligheder.
Til nr. 7 I den gældende lov bestemmes, at der ved afgørelsen af om en plan eller et program må antages at kunne få væsentlig indvirkning på miljøet, skal tages hensyn til kriterierne i bilag 2. Med forslaget præciseres, at der i alle tilfælde skal tages hensyn til kriterierne i bilag 2. Dette er gjort ved at tilføje »i alle tilfælde« i lovens § 4, stk. 2.
 Forslaget indebærer en forenkling af § 4, stk. 3, idet der nu blot henvises til »berørte myndigheder«, som er defineret i lovens § 1, stk. 3, nr. 5, som affattet ved forslagets § 1, nr. 3.
Til nr. 8 Kommissionen har i åbningsskrivelsen bemærket, at den gældende lov ikke sikrer, at der skal tages hensyn til resultaterne af en eventuel grænseoverskridende høring i de tilfælde, hvor planen eller programmet skal gennemføres ved en lovgivningsprocedure.
Forslaget udvider lovens § 5, stk. 1, således at lovgivningsproceduren for så vidt angår planer og programmer, der kan påvirke miljøet i en anden stat, og som skal vedtages ved en lovgivningsprocedure, først må igangsættes, når resultatet af nabostatshøringen foreligger, således som det fremgår af direktivets artikel 8.
 Forslaget er endvidere en konsekvens af forslaget til ændringen af § 1, stk. 3, som affattet ved lovforslagets § 1, nr. 3, hvorefter planer og programmer der vedtages ved en lovgivningsprocedure også omfattes af loven.
Til nr. 9 Forslaget er en konsekvens af forslaget til ændring af § 1, stk. 3, som affattet ved lovforslagets § 1, nr. 3, hvorefter planer og programmer der vedtages ved en lovgivningsprocedure også omfattes af loven.
 Forslaget indebærer en udvidelse af § 6, således at lovgivningsproceduren først må igangsættes, når der for planer og programmer, for hvilke der skal gennemføres en miljøvurdering, og som vedtages ved en lovgivningsprocedure, er gennemført en miljøvurdering.
Til nr. 10 Efter Kommissionens opfattelse er de danske bestemmelser i den gældende lov ikke i fuld overensstemmelse med direktivets artikel 5.1, idet der mangler en præcisering af, at miljørapportens beskrivelse, fastlæggelse og evaluering af rimelige alternativer skal udarbejdes under hensyn til planens eller programmets mål og geografiske anvendelsesområde.
Forslaget bringer § 7, stk. 1 i tættere overensstemmelse med direktivets artikel 5.1, idet forslaget til § 7, stk. 1, nu præciserer, at miljørapportens beskrivelse, fastlæggelse og evaluering af rimelige alternativer skal udarbejdes under hensyn til planens eller programmets mål og geografiske anvendelsesområde.
Ved rimelige alternativer forstås løsninger, der indenfor planens eller programmets geografiske område kan opfylde planens eller programmets mål.
Til nr. 11 Efter Kommissionens opfattelse fremgår det ikke tilstrækkeligt tydeligt, at der skal tages hensyn til resultaterne af en eventuel grænseoverskridende høring.
Forslaget præciserer i overensstemmelse med direktivets artikel 8 lovens § 9, stk. 1 således, at det kommer til at fremgå af loven, at der ved den endelige godkendelse eller vedtagelse af planen eller programmet også skal tages hensyn til resultaterne af en eventuel nabostatshøring.
Til nr. 12 Kommissionen påpeger, at det udtrykkeligt bør fremgå af de danske bestemmelser, at de medlemsstater, der er blevet hørt ved grænseoverskridende høring, skal underrettes.
Forslaget indsætter et stk. 2 i § 10, som pålægger miljøministeren at underrette berørte nabostater om planen eller programmets vedtagelse og fremsende den vedtagne plan eller program med tilhørende sammenfattende redegørelse.
Tilføjelsen gennemfører direktivets artikel 9.1 for så vidt angår bestemmelserne om orientering af nabostater.
Til nr. 13 Kommissionen påpeger, at der i den gældende lov mangler en henvisning til identifikation af negative virkninger eller afhjælpende foranstaltninger, som udgør et af hovedformålene med overvågningen.
Forslaget til ny affattelse af § 11 bringer bestemmelserne om overvågning tættere på ordlyden af direktivets artikel 10.1. Det medtages således, at overvågningen bl.a. tager sigte på at kunne identificere uforudsete negative virkninger på et tidligt trin og at sætte myndigheden i stand til at træffe enhver hensigtsmæssig afhjælpende foranstaltning.
 Endvidere tilføjes i overensstemmelse med direktivets artikel 10.2 som stk. 2 at eksisterende overvågningsordninger kan anvendes i det omfang, det er hensigtsmæssigt, således at dobbeltovervågning undgås.
Til nr. 14 Kommissionen finder ikke, at den gældende lov indeholder bestemmelser om, at en miljøvurdering efter lov om miljøvurdering af planer og programmer ikke kan opfylde kravene om vurdering af visse offentlige og private projekter virkning af virkninger på miljøet (VVM). Forslaget indeholder en ny § 11 a, der implementerer direktivets artikel 11, hvorefter det fastslås, at en miljøvurdering efter lov om miljøvurdering af planer og programmer ikke kan opfylde kravene om vurdering af visse offentlige og private projekter virkning af virkninger på miljøet (VVM) i medfør planloven eller tilsvarende bestemmelser i henhold til fx Transportministeriets eller Klima- og Energiministeriets lovgivning for anlæg på havet.
 Forslaget er ikke til hinder for at gennemføre koordinerede eller fælles procedurer, i lighed med direktivet mulighed for at gennemføre koordinerede eller fælles procedurer, når blot kravene til indhold og proces i begge regelsæt opfyldes.
Til nr. 15 Efter Kommissionens opfattelse opfylder den gældende lov ikke direktivets klare krav om udpegning af de myndigheder, som skal høres, og som på grund af deres specifikke miljøansvar kan blive berørt af indvirkningen på miljøet af planers eller programmers gennemførelse.
Forslaget forpligter ministeren til at fastsætte nærmere regler om hvilke myndigheder, der skal høres.
Reglerne forventes at skulle indeholde en liste med nærmere oplysninger om myndighedens miljømæssige ansvarsområde samt myndighedens navn og adresse.
Til nr. 16 Denne bestemmelse er ny. Århus-konventionen pålægger underskriverlandene at sikre den berørte offentlighed en fair, rimelig, betimelig og ikke uoverkommelig dyr adgang til at få prøvet myndighedens afgørelse vedrørende spørgsmål om miljøvurdering af planen eller programmet.
Forslaget udbygger klagebestemmelserne så disse bringes i overensstemmelse med konventionen.
Forslaget fastlægger således, at myndighedens beslutninger vedrørende miljøvurdering af planer og programmer, der tilvejebringes i henhold til lovgivning uden mulighed for klage eller tilvejebringes uden lovgrundlag, vil kunne påklages for så vidt angår retlige spørgsmål til Naturklagenævnet.
De retlige spørgsmål, som kan indbringes, er hvorvidt planer og programmer skulle have været miljøvurderet og om miljøvurderingen opfylder lovens krav til indhold og procedure.
Det foreslås endvidere at afgrænse kredsen af klageberettigede så den svarer til kredsen af klageberettigede efter lov om planlægning.
 Forslaget undtager alene klageadgang for så vidt angår afgørelser om miljøvurdering i forbindelse med planer og programmer, der vedtages af Folketinget ved en lovgivningsprocedure.
