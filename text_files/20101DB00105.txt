Bilag 1 Bilag 2 Betænkning afgivet af Europaudvalget den 5. november 2010 Betænkning over Forslag til folketingsbeslutning om Danmarks ratifikation af protokollen om ændring af protokollen om overgangsbestemmelser, der er knyttet som bilag til Traktaten om Den Europæiske Union, til Traktaten om Den Europæiske Unions Funktionsmåde og til Traktaten om oprettelse af Det Europæiske Atomenergifællesskab [af udenrigsministeren (Lene Espersen)] 1. Udvalgsarbejdet Beslutningsforslaget blev fremsat den 7. oktober 2010 og var til 1. behandling den 28. oktober 2010. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 3 spørgsmål til udenrigsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og EL) indstiller beslutningsforslaget til vedtagelse uændret.
 Et flertal i udvalget  (V, S, SF, KF og RV) konstaterer herudover, at regeringen på regeringskonferencen den 23. juni 2010 undertegnede Protokollen om ændring af Protokollen om overgangsbestemmelser, der er knyttet som bilag til Traktaten om Den Europæiske Union, til Traktaten om Den Europæiske Unions Funktionsmåde og til Traktaten om oprettelse af Det Europæiske Atomenergifællesskab, uden at sagen var forelagt Folketingets Europaudvalg i form af et forhandlingsoplæg.
 Udenrigsministeren har siden i sine svar på udvalgets spørgsmål (bilag EUU B 2  svar på spørgsmål 1-3) tilkendegivet, at dette er i overensstemmelse med de gældende regler på området, og at en handling, som konkret vurderes ikke at være af større rækkevidde, vil kunne vedtages i EU, uden at der indhentes et forhandlingsmandat, og efterfølgende gennemføres uden Folketingets samtykke.
 Flertallet ønsker at tilkendegive, at udvalget fremover ønsker, at påtænkte ændringer af traktaten forelægges til forhandlingsoplæg uanset den indholdsmæssige rækkevidde.
 Et mindretal i udvalget (DF og EL) indstiller beslutningsforslaget til forkastelse ved 2. behandling.
 Mindretallet konstaterer, at regeringen på regeringskonferencen den 23. juni 2010 undertegnede Protokollen om ændring af Protokollen om overgangsbestemmelser, der er knyttet som bilag til Traktaten om Den Europæiske Union, til Traktaten om Den Europæiske Unions Funktionsmåde og til Traktaten om oprettelse af Det Europæiske Atomenergifællesskab, uden at sagen var forelagt Folketingets Europaudvalg i form af et forhandlingsoplæg.
Udenrigsministeren har siden i sine svar på udvalgets spørgsmål (bilag EUU B 2  svar på spørgsmål 1-3) tilkendegivet, at hun mener, at dette er i overensstemmelse med de gældende regler på området, og at regeringen også fremadrettet forbeholder sig ret til at deltage i regeringskonferencer uden at have et mandat fra Folketingets Europaudvalg i form af et forhandlingsoplæg.
Dette finder mindretallet utilfredsstillende.
Dansk Folkepartis og Enhedslistens medlemmer af udvalget finder, at en sådan procedure er udemokratisk, og fastholder, at Folketinget altid skal give et forhandlingsoplæg forud for regeringens deltagelse i en regeringskonference  ligesom det må være Folketinget, der efterfølgende tager stilling til, om resultaterne af regeringskonferencen kræver Folketingets tilslutning.
Mindretallet afviser den del af resultatet fra regeringskonferencen, som giver landene mulighed for at udpege medlemmer af Europa-Parlamentet, i stedet for at disse vælges ved direkte valg.
Der er tale om et brud på princippet om, at medlemmerne af Europa-Parlamentet vælges ved direkte valg, hvilket Dansk Folkepartis og Enhedslistens medlemmer af udvalget finder uacceptabelt.
Kristian Jensen (V) Michael Aastrup Jensen (V) Flemming Møller (V) Malou Aamund (V) Eva Kjer Hansen (V) nfmd.
Pia Adelsteen (DF) Ib Poulsen (DF) Helle Sjelle (KF) Jørgen S.
Lundsgaard (KF) Anne-Marie Meldgaard (S) fmd.
Kim Mortensen (S) Yildiz Akdogan (S) Jeppe Kofod (S) Pia Olsen Dyhr (SF) Anne Grete Holmsgaard (SF) Lone Dybkjær (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende B 2 Oversigt over spørgsmål vedrørende B 2 Bilag 2 Udenrigsministeriets korrektion af bemærkninger til beslutningsforslaget Udenrigsministeriet har i brev af 1. november 2010 til Europaudvalget gjort udvalget opmærksom på en fejl i bemærkningerne til beslutningsforslaget.
Fejlen består i, at Bulgarien ikke er medtaget i afsnit 4 i bemærkningerne til beslutningsforslaget i forbindelse med opremsningen af lande, der i henhold til ændringsprotokollen får ét ekstra medlem i Europa-Parlamentet.
