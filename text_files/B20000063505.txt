Bekendtgørelse om kvalitetsudvikling og  

 kvalitetskontrol i erhvervsakademiuddannelserne I medfør af § 1, stk. 4, i lov nr. 1115 af 29. december  

 1997 om korte videregående uddannelser (erhvervsakademiuddannelser)  

 fastsættes:
 § 1. En institution, der udbyder en eller flere  

 erhvervsakademiuddannelser, skal have et kvalitetssystem til  

 kvalitetsudvikling og resultatvurdering af hver enkelt uddannelse.
Stk. 2. Kvalitetssystemet skal til stadighed kunne belyse 1)	sammenhængen mellem uddannelsens vilkår og rammer og  

 efterspørgslen efter uddannelsen og de uddannede, 2)	hvilke faciliteter institutionen råder over til uddannelsens  

 gennemførelse, 3)	hvilke faglige og pædagogiske lærerkvalifikationer  

 institutionen råder over inden for uddannelsens område, 4)	hvilke ledelseskvalifikationer institutionen råder over til  

 varetagelse af det faglige og pædagogiske uddannelsesansvar i forhold  

 til uddannelsen, 5)	hvilken studie- og erhvervsvejledning institutionen tilbyder, 6)	i hvilket omfang institutionen indgår i et vertikalt og  

 horisontalt uddannelsessamarbejde med andre uddannelsesinstitutioner, og 7)	hvilke meritaftaler der er indgået med andre  

 uddannelsesinstitutioner.
 § 2. Kvalitetssystemet skal sikre en procedure for  

 inddragelse af studerende og aftagere i en årlig selvevaluering og  

 løbende kvalitetsudvikling af den enkelte uddannelse.
Stk. 2. Institutionen skal ved tilrettelæggelse og  

 gennemførelse af uddannelsen have en procedure, der belyser, 1)	at undervisningsmetoder og -indhold har sammenhæng til  

 aktuelle behov og erfaringer i erhvervslivet, 2)	at undervisningsmetoderne understøtter formål og  

 mål, som beskrevet i uddannelsesbekendtgørelsen, 3)	at der løbende foretages informationsindsamling om  

 behovsudviklingen i erhvervslivet til brug for kvalitetsudvikling af  

 uddannelsens indhold og landsdækkende kompetence, 4)	at der sker en faglig og pædagogisk ajourføring af  

 lærernes kvalifikationer, og 5)	at indberetninger fra censorformænd og censorer samt  

 resultatet af eventuelle eksterne evalueringer inddrages.
 § 3. På grundlag af den årlige  

 selvevaluering udarbejder institutionen en plan for opfølgning, som  

 kan realiseres inden for de i lovgivningen fastsatte strukturelle og  

 økonomiske rammer for den enkelte uddannelse.
 Stk. 2. Opfølgningsplanen skal i dokumenteret form  

 indeholde ændringsbehov, løsningsforslag og operationelle  

 kvalitetsmål, som måtte være fremsat af deltagerne i  

 selvevalueringen.
 Stk. 3. Institutionen er ansvarlig for at revidere  

 studieordningen i overensstemmelse med opfølgningsplanen.
 Stk. 4. De seneste 3 års opfølgningsplaner skal  

 opbevares af institutionen og skal være tilgængelige for de  

 studerende og andre interesserede.
 § 4. Undervisningsministeriet kan indhente de  

 nødvendige oplysninger om institutionernes tilrettelæggelse og  

 gennemførelse af en erhvervsakademiuddannelse og dennes  

 kvalitetssystem og kan give konkrete påbud om opfølgning.  

 Oplysningerne kan indhentes i elektronisk form.
 Stk. 2. Ministeriet kan vejlede institutionerne om  

 kvalitetsudvikling.
 § 5. Bekendtgørelsen træder i kraft den 1. august  

 2000.
