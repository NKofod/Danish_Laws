Bekendtgørelse om dataindberetninger af visse ydelser på ældreområdet I medfør af § 84, stk. 2, i lov om retssikkerhed og administration på det sociale område, jf. lovbekendtgørelse nr. 265 af 25. februar 2022, fastsættes:
Kapitel 1 Generelle bestemmelser Anvendelsesområde og indberetningspligt § 1. Bekendtgørelsen finder anvendelse i forbindelse med, at kommunalbestyrelsens kan indberette oplysninger til Sundhedsdatastyrelsen om indsatser for borgere i alderen 18 år og derover efter §§ 83, 83 a, 84 og 86 i lov om social service.
Stk. 2. Indberetningsretten påhviler handlekommunen.
Ved handlekommune forstås i denne bekendtgørelse den kommune, der har pligt til at yde den hjælp, som indberetningen vedrører.
 Stk. 3. Kommunalbestyrelsen i handlekommunen er ansvarlig for at sikre, at de indberettede oplysninger efter § 1 er retvisende, og at oplysningerne indberettes rettidigt efter de angivne frister i bekendtgørelsen.
 § 2. Sundhedsdatastyrelsen er datamodtager af de indberettede oplysninger.
Stk. 2. De indberettede oplysninger kan alene behandles med henblik på at udføre statistiske eller videnskabelige undersøgelser af væsentlig samfundsmæssig betydning.
Behandlingen af oplysningerne skal være nødvendig for udførelsen af undersøgelserne.
Sikring af datakvalitet § 3. Sundhedsdatastyrelsen kan kræve, at kommunalbestyrelsen skal bidrage til at validere og kvalitetssikre de indberettede oplysninger, ved at kommunalbestyrelsen endeligt godkender oplysningerne, så det sikres, at oplysningerne er retvisende.
Kommunalbestyrelsen har pligt til at reagere på en eventuel henvendelse fra Sundhedsdatastyrelsen inden for 4 uger.
 Stk. 2. Sundhedsdatastyrelsen skal sikre, at kommunalbestyrelserne har en smidig adgang til kvalitetssikring af indberettede oplysninger.
 Stk. 3. Sundhedsdatastyrelsen kan kræve, at fejlbehæftede indberetninger korrigeres, så de indberettede oplysninger er retvisende.
 Stk. 4. Hvis der konstateres fejl i kommunens registrerings- eller indberetningspraksis, kan Sundhedsdatastyrelsen kræve dette udbedret.
Varsling ved ændring af indberetningskrav § 4. Ved ændring af krav til kommunalbestyrelsernes leverancer, herunder krav til leveranceform eller leveranceformat, skal Sundhedsdatastyrelsen orientere kommunalbestyrelserne herom senest 6 måneder, inden ændringen idriftsættes.
Denne orientering foretages via en nyhed på Sundhedsdatastyrelsens hjemmeside.
Herudover sendes et varslingsbrev til kommunerne og alle kendte systemleverandører.
Indberetning af oplysninger og krav til dataleveranceform og dataleveranceformat § 5. Hvis kommunalbestyrelsen indberetter oplysninger efter denne bekendtgørelse, skal de indberettes elektronisk til Sundhedsdatastyrelsen.
 Stk. 2. Indberetning af oplysninger skal overholde de til en hver tid gældende krav til dataleveranceform og dataleveranceformat, som Sundhedsdatastyrelsen fastlægger i den til enhver tid gældende indberetningsvejledning om indberetningskrav til individbaserede oplysninger om den kommunale ældrepleje (kravspecifikationer), som offentliggøres på Sundhedsdatastyrelsens hjemmeside.
Kapitel 2 Kommunalbestyrelsens indberetning af oplysninger om udvalgte ydelser til voksne med fysisk eller psykisk funktionsnedsættelse § 6. Kommunalbestyrelsen kan indberette de oplysninger, der fremgår af tabel 1 i bilag 1, om indsatser for enhver person, der er visiteret til eller visiteres til en ydelse efter:
 1) § 83 i lov om social service.
 2) § 83 a i lov om social service.
 3) § 84 i lov om social service.
 4) § 86 i lov om social service.
 § 7. Oplysningerne efter § 6 skal indberettes dagligt.
 § 8. Allerede registrerede oplysninger i henhold til § 6 for perioden 1. januar 2022 til bekendtgørelsens ikrafttrædelse kan indberettes i overensstemmelse med denne bekendtgørelse.
Kapitel 3 Ikrafttræden § 9. Bekendtgørelsen træder i kraft den 1. april 2023.
 Stk. 2. Bekendtgørelse nr. 1394 af 5. oktober 2022 om dataindberetninger af visse ydelser på ældreområdet ophæves.
Social-, Bolig- og Ældreministeriet, den 17. marts 2023 Julie Alsøe Krogsgaard / Maren Sørensen Bilag 1 Indberetning af oplysninger om visse ydelser på ældreområdet, jf. kapitel 2 Kommunalbestyrelser kan indberette de i tabel 1 oplistede oplysninger vedr.
