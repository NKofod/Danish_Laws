Fremsat den 26. februar 2002 af  

 Tove Videbæk (KRF), Bodil Kornbek (KRF),  

 Ole M.
Nielsen (KRF) og Jann Sjursen (KRF) Forslag til folketingsbeslutning om udjævning af forskellen mellem pars udgifter til  

 kunstig  

 befrugtning og til adoption Folketinget opfordrer regeringen til snarest at  

 fremsætte de nødvendige forslag, der kan udjævne  

 forskellen mellem pars udgifter til adoption af børn fra udlandet og  

 pars udgifter til kunstig befrugtning med henblik på et mere frit valg  

 mellem at få børn ved kunstig befrugtning og ved adoption.
Bemærkninger til forslaget Formålet med forslaget Forslaget er en delvis genfremsættelse af B 19,  

 folketingsåret 2000-01. Se Folketingstidende 2000-01, forhandlingerne  

 side 2165 og 8998, tillæg A side 1559 og 1561 og tillæg B side  

 1462. Forslaget har til hensigt at fjerne den økonomiske  

 forskelsbehandling af par, der vælger adoption, i forhold til par, der  

 vælger kunstig befrugtning.
Forslagsstillerne ønsker et mere  

 frit valg mellem kunstig befrugtning og adoption, og det bør derfor  

 ikke være økonomiske overvejelser, der afgør, om man  

 vælger at få børn ved kunstig befrugtning eller ved  

 adoption.
Baggrund for forslaget Etisk Råd udgav i 1995 en redegørelse om  

 kunstig befrugtning, hvori rådet anbefaler, at der sker en  

 tilnærmelse mellem reglerne for adoption og reglerne for  

 reagensglasbehandling med hensyn til forudsætninger og økonomi.  

 Ved i højere grad at ligestille adoption og kunstig befrugtning  

 økonomisk kan man fra samfundets side medvirke til at sikre, at det i  

 hvert fald ikke er dette aspekt, der afgør parrets valg mellem  

 adoption og kunstig befrugtning (redegørelsens punkt 2.5.). I  

 rådets redegørelse fra 2001 om etiske problemer  

 vedrørende kunstig befrugtning, 1. del afviser rådet derimod at  

 tage stilling for eller imod en udjævning af udgifterne til henholdsvis  

 kunstig befrugtning og adoption.
Under behandlingen af lovforslag nr.
L 183 om  

 ændring af lov om kunstig befrugtning i forbindelse med lægelig  

 behandling, diagnostik og forskning m.v., se Folketingstidende 1999-2000,  

 forhandlingerne side 4832, 8206 og 8700, tillæg A side 5009 og 5015 og  

 tillæg B side 819 og 1365, fremsatte forslagsstillerne et  

 ændringsforslag (nr. 28 i betænkningen) om indførelse af  

 brugerbetaling for kunstig befrugtning.
Formålet med  

 ændringsforslaget var at opnå en højere grad af  

 økonomisk ligestilling mellem behandling for barnløshed og  

 adoption.
Forslaget blev i første omgang vedtaget, men lovforslaget  

 som helhed blev senere forkastet.
Mange stemte tilsyneladende imod  

 lovforslaget for at undgå indførelse af (øget)  

 brugerbetaling i det offentlige sygehusvæsen, selv om man ikke var  

 uenig i selve formålet med brugerbetalingen   nemlig at tilskynde til  

 adoption frem for kunstig befrugtning.
For forslagsstillerne er det imidlertid ikke  

 afgørende, om en ligestilling sker ved hjælp af øget  

 brugerbetaling for kunstig befrugtning eller ved nedsættelse af  

 udgifterne ved adoption.
Det foreliggende forslag peger derfor ikke entydigt  

 på en bestemt model   for eksempel (øget) brugerbetaling for  

 kunstig befrugtning.
Det forventes derfor, at regeringen vil forsøge  

 at finde en model, der kan vinde bred tilslutning i Folketinget.  

 Forslagsstillerne er i den forbindelse opmærksomme på, at  

 socialministeren har nedsat et udvalg, der nærmere kan klarlægge  

 prisdannelsen på adoptionsfeltet samt det offentliges muligheder for at  

 kontrollere denne prisdannelse og for at yde tilskud på  

 adoptionsområdet, jfr.
B 31, bilag 2. Ministeren har oplyst, at der i  

 første omgang bliver tale om et teknisk udredningsarbejde, og at  

 arbejdsgruppen skal afgive en redegørelse inden sommerferien.
Omfanget af brugerbetaling ved valg af kunstig befrugtning Det enkelte pars udgifter til kunstig befrugtning  

 afhænger af, om behandlingen tilbydes i offentligt eller privat regi,  

 og er desuden afhængig af den specifikke behandlingstype.
Kunstig  

 befrugtning i offentligt regi er gratis, men til gengæld tilbydes der  

 kun et vist antal behandlinger.
Dog skal parrene på nogle offentlige  

 klinikker selv betale for (en del af) udgifterne til medicin.
For en typisk  

 IVF-cyklus vil de samlede medicinudgifter gennemsnitligt beløbe sig  

 til 3.000 kr., hvis parret skal betale hele udgiften.
Der ydes ikke tilskud  

 til kunstig befrugtning i privat regi.
Enkelte ydelser er dog omfattet af  

 overenskomst med sygesikringen ved henvisning fra praktiserende læge  

 til speciallæge, for eksempel insemination.
 Den billigste behandling er insemination med et  

 omkostningsniveau pr. behandling på ca. 2.000 kr. (Redegørelse  

 fra arbejdsgruppen om brugerbetaling for kunstig befrugtning,  

 Sundhedsministeriet, marts 1998). I den dyreste ende finder man behandling  

 med nedfrossen sæd, der har et omkostningsniveau på 16-21.000 kr.  

 pr. behandling (Redegørelse fra arbejdsgruppen om brugerbetaling for  

 kunstig befrugtning, Sundhedsministeriet, marts 1998).
 På de private klinikker er den billigste behandling  

 insemination, der i dag koster fra 1.000 kr. til 3.900 kroner pr. behandling.  

 En af de dyreste behandlingsteknikker på de private  

 fertilitetsklinikker er mikroinsemination (ICSI), der koster fra 20.000 kr.  

 til 22.600 kr. pr. behandling.
Omfanget af brugerbetaling ved valg af adoption Udgifterne ved adoption afhænger af, om der er tale  

 om et dansk eller udenlandsk barn.
Der er ingen udgifter forbundet med  

 adoption af et dansk barn.
Til gengæld er der kun meget få danske  

 børn at adoptere.
I 2000 blev 38 danske børn bortadopteret,  

 heraf var 13 under ét år gamle (Statistisk årbog 2001,  

 tabel 67). Udgifterne ved adoption af et udenlandsk barn varierer derimod fra  

 land til land og ligger mellem 61.000 og 107.000 kr. pr. barn inklusive  

 adoptionstilskud.
Ved adoption af et udenlandsk barn udbetales et  

 engangsbeløb (adoptionstilskud) på 37.130 kr., som er  

 uafhængigt af de faktiske omkostninger ved adoptionen, jf. lov om  

 børnetilskud § 10 b, stk. 1. Tilskuddet reguleres årligt.
Eneste  

 betingelse for modtagelse af adoptionstilskuddet er, at barnet er formidlet  

 gennem en formidlingsorganisation godkendt af justitsministeren.
Barnløses brug af kunstig befrugtning Mange barnløse har forud for adoption af et  

 udenlandsk barn været igennem en eller flere mislykkede  

 fertilitetsbehandlinger.
Det højeste antal behandlinger, en kvinde i  

 IVF-behandling har modtaget, er ifølge Sundhedsstyrelsen 14  

 behandlinger (sundhedsministerens besvarelse 4/4 2000 af S 2284). Knap tre  

 fjerdedele af kvinderne, der påbegyndte en IVF-behandling i 1996-97,  

 har gennemgået 1-3 behandlinger, mens knap en fjerdedel har  

 gennemgået 4-6 behandlinger. 3 pct. har modtaget flere end 6  

 behandlinger (sundhedsministerens besvarelse 24/3 2000 af S 2094).
I 2000 var der 3486 kvinder i behandling på de  

 offentlige klinikker og 2105 på de private klinikker.
I 2000 var der  

 desuden 5303 påbegyndte behandlingsforløb på de offentlige  

 klinikker og 3237 på de private klinikker.
Antallet af kvinder i  

 behandling og antallet af påbegyndte behandlingsforløb på  

 såvel de offentlige som de private klinikker er steget jævnt fra  

 1994 til 2000 ( »IVF-behandlinger i Danmark i perioden 1994-2000«, Nye tal fra Sundhedsstyrelsen,  

 nr. 1, 2002).
Formidlingsmuligheder ved adoption Daværende landsformand for foreningen Adoption og  

 Samfund, Lars Klüver, udtalte 11/7 2000 til Berlingske Tidende, at der i  

 øjeblikket manglede adoptanter: »Begrænsningen for at få  

 flere børn til Danmark er antallet af barnløse, der  

 ønsker at adoptere.
Det er en myte, at der ikke er børn  

 nok.« Økonomiske konsekvenser Det er ikke muligt at opgøre forslagets  

 økonomiske konsekvenser, da der ikke foreslås en bestemt model  

 for gennemførelse af formålet: at udjævne forskellen  

 mellem pars udgifter til adoption af børn fra udlandet og udgifter til  

 kunstig befrugtning.
Skriftlig fremsættelse Tove Videbæk Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om udjævning af  

 forskellen mellem pars udgifter til kunstig befrugtning og adoption.
(Beslutningsforslag nr.
B 76).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
