Cirkulære om protokollat om medarbejderinddragelse i grøn omstilling på statslige arbejdspladser (Til samtlige ministerier og styrelser mv.) Generelle bemærkninger 1. Skatteministeriet og Offentligt Ansattes Organisationer (Det Statslige Område), CO10, Centralorganisationen af 2010, Akademikerne og Lærernes Centralorganisation har den 4. november 2021 indgået aftale om vedlagte Protokollat om grøn omstilling i staten.
 Protokollatet definerer en række opgaver for de statslige arbejdspladser, hvor der er sat fokus på at inkorporere grøn omstilling i forhold til arbejdspladsens nuværende og fremtidige opgaveløsning samt generelt i forhold til indretningen.
Mulige lokale løsninger på den globale udfordring med behov for øget bæredygtighed samt nedbringelse af CO2-udslippet fordrer drøftelser mellem ledelse og medarbejdere på de statslige arbejdspladser.
I det omfang, drøftelserne vedrører arbejds- og personaleforhold, skal der ligeledes ske en drøftelse i samarbejdsudvalget.
Ikrafttræden Cirkulæret har virkning fra den 1. april 2021.
Skatteministeriet, Medarbejder- og Kompetencestyrelsen, den 18. november 2021 Pia Lassen Bilag Protokollat om medarbejderinddragelse i grøn omstilling på statslige arbejdspladser - Behovet for øget bæredygtighed, herunder nedbringelse af CO2-udslippet, er en global udfordring, hvor der er behov for at finde lokale løsninger.
 Øget bæredygtighed, herunder nedbringelse af CO2-udslippet bidrager til at løse de globale udfordringer, og på de statslige arbejdspladser er der behov for finde lokale løsninger med fokus på grøn omstilling.
 Parterne er enige om, at grøn omstilling bør inkorporeres i de statslige arbejdspladsers nuværende og fremtidige opgaveløsning, samt generelt i forhold til indretningen af de statslige arbejdspladser.
Det fordrer drøftelser mellem ledelse og medarbejdere på alle niveauer at finde de gode og innovative lokale løsninger på, hvordan de statslige arbejdspladser kan bidrage til den grønne omstilling og nedbringe arbejdspladsernes klimabelastning, således at visionerne løftes ind i drøftelserne omkring arbejdspladsens strategi, økonomi, interne politikker m.v.
Grøn omstilling bør ligeledes drøftes i samarbejdsudvalgene, når den grønne omstilling har betydning for arbejds- og personaleforhold på arbejdspladsen.
Parterne er i forlængelse heraf enige om at understøtte samarbejdsudvalgenes drøftelser omkring grøn omstilling ved at igangsætte et særligt indsatsområde om dette i den kommende overenskomstperiode.
Dette vil være forankret i Det Centrale SU-udvalg og blive implementeret af Samarbejdssekretariatet.
