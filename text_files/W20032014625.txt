Konkrete afgørelser vedr. § 10 fra ÅB 2003 I (N.j.nr. 334/2003) Skadevolderen i sagen var dømt for drabsforsøg ved med knivstik, at have forsøgt at dræbe ansøger.
Vestre Landsret afsagde dom den 02-07-2001. Nævnet modtog sagen den 29-01-2003. Ansøger havde i mellemtiden via sin advokat ført en civil sag mod skadevolder.
I den civile sag blev der nedlagt påstand om betaling af ca. 80.000 kr. i erstatning og godtgørelse.
Sagen blev forligt således, at sagsøgte alene skal betale sagsøger godtgørelse for svie og smerte med 15.000 kr..
Skadevolder betalte 15.000 kr. til ansøger.
Ansøger søgte herefter nævnet om yderligere erstatning og godtgørelse udover de 15.000 kr., ansøger havde modtaget fra skadevolderen.
Nævnet afslog i medfør af offererstatningslovens § 10, stk. 1, modsætningsvis, at betale yderligere erstatning og godtgørelse.
Nævnet lagde i den forbindelse vægt på, at ansøger ved at indgå retsforlig med skadevolder havde afskåret sig fra at kræve yderligere erstatning og godtgørelse fra skadevolder, og at statens mulighed for at gøre regres mod skadevolder for krav udover retsforliget, jf. lovens § 17, herefter også var afskåret.
Nævnet bemærkede overfor ansøgers advokat, at det ikke er en forudsætning for at opnå erstatning og godtgørelse i medfør af offererstatningsloven, at kravet er søgt gennemført ved et civilt søgsmål mod skadevolder.
 Nævnet har ikke oplysning om, hvorvidt ansøgeren eventuelt har rejst sit krav over for advokaten eller dennes ansvarsforsikringsselskab.
