Nr BTL 186 Betænkning over Forslag til lov om ændring af lov om kreditaftaler  

 (Kreditoplysninger i forbindelse med lån mod pant i fast ejendom)   

 Nr L 186 1991-92, 1. samling Afgivet af Retsudvalget Afgivet: 19920326 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra:
Dansk Ejendomsmæglerforening, Finansrådet, Forbrugerrådet og Realkreditrådet.
 Der er af justitsministeren stillet ændringsforslag, hvorom henvises til  

 de ledsagende bemærkninger.
Justitsministeren har oplyst, at hensigten med ændringsforslagene er at  

 imødekomme et ønske fra Dansk Ejendomsmæglerforening, Finansrådet,  

 Forbrugerrådet og Realkreditrådet om, at justitsministeren bør have hjemmel  

 til i en bekendtgørelse at fastsætte nærmere regler om afgivelse af  

 kreditoplysninger i forbindelse med lån mod pant i fast ejendom.
Der henvises  

 herom til de nævnte organisationers skrivelse af 24. februar 1992 til  

 Folketingets Retsudvalg.
Bekendtgørelsen vil blive udarbejdet på grundlag af  

 nærmere drøftelser med de berørte organisationer.
 Herefter indstiller udvalget lovforslaget til vedtagelse med  

 de af justitsministeren stillede ændringsforslag.
 Ændringsforslag Af justitsministeren , tiltrådt af udvalget:
 Til § 1 1) I nr. 1 indsættes efter den foreslåede § 8 a som  

 ny paragraf:
»§ 8 b.
Justitsministeren kan fastsætte nærmere regler om  

 afgivelse og opbevaring af kreditoplysninger efter § 8 a.
Justitsministeren  

 kan herunder navnlig fastsætte, at kreditoplysningerne skal afgives i en  

 anden form, og at visse aftaler om henstand helt eller delvis skal undtages  

 fra pligten til at afgive kreditoplysninger.« 2) Efter nr. 2 indsættes som nyt nummer:
»01. I § 56, stk. 3 , indsættes efter »i medfør  

 af« ordene: »§ 8 b og«.' Til § 2 3) Stk. 2 affattes således:
»Stk. 2. Loven finder anvendelse på kreditaftaler, hvor  

 kreditgiverens tilbud er fremsat efter lovens ikrafttræden.
Ved kreditaftaler  

 som nævnt i § 8 a, stk. 2, finder loven anvendelse, når aftalen om  

 ejendommens overdragelse er indgået efter lovens ikrafttræden.« 4) Efter stk. 2 indsættes som nyt stykke:
»Stk. 3. De hidtil gældende regler kan finde anvendelse på  

 kreditaftaler, der er indgået inden den 1. januar 1993.« Bemærkninger Til nr. 1 Introduktion I bestemmelsen foreslås det, at justitsministeren kan fastsætte nærmere  

 regler om afgivelse og opbevaring af kreditoplysninger i forbindelse med lån  

 mod pant i fast ejendom.
I bestemmelsen er det udtrykkeligt angivet, at  

 justitsministeren kan fastsætte, at kreditoplysningerne skal afgives i en  

 modificeret form, og at visse aftaler om henstand helt eller delvis skal være  

 undtaget fra pligten til at afgive kreditoplysninger.
Afgørende for  

 udnyttelsen af bemyndigelsen vil være, at forbrugerne fortsat får mulighed  

 for at sammenligne forskellige tilbud om lån mod pant i fast ejendom med  

 andre tilbud om lån.
 Udtrykket »anden form« betyder, at justitsministeren kan  

 fastsætte nærmere regler dels om, at visse af de kreditoplysninger, der er  

 angivet i kreditaftalelovens §§ 9 og 14, ikke skal afgives, dels om, at  

 kreditgiveren under visse omstændigheder kan nøjes med at angive nogle af de  

 oplysninger, der indgår som en bestanddel af de kreditoplysninger, der er  

 nævnt i §§ 9 og 14. Der henvises til bemærkningerne nedenfor.
Forenklet og standardiseret form Bemyndigelsen tænkes bl.a. anvendt til at fastsætte nærmere regler om den  

 form, som kreditoplysningerne efter § 8 a skal afgives i, således at  

 kreditoplysningerne i forskellige lånetilbud m.v. bliver overskuelige og  

 umiddelbart sammenlignelige.
 Bemyndigelsen tænkes også anvendt til at forenkle og modificere de  

 kreditoplysninger, der skal afgives efter kreditaftalelovens §§ 9 og 14.
 Der kan herunder f.eks. fastsættes nærmere regler om, at kreditgiveren  

 ikke behøver at angive alle ydelserne, disses antal og forfaldstid som nævnt  

 i kreditaftalelovens § 9, stk. 1, nr. 6.
Der kan endvidere fastsættes regler om, at realkreditinstitutter skal  

 oplyse, hvilken dagskurs der ligger til grund for angivelsen af  

 realkreditobligationernes kursværdi i de foreløbige kreditoplysninger, der  

 skal fremgå af realkreditinstitutternes lånetilbud.
Formålet med disse regler  

 vil være at forbedre forbrugerens mulighed for at sammenligne forskellige  

 lånetilbud ved, at realkreditobligationernes kursværdi på lånetilbudene  

 angives på grundlag af kursen på en bestemt dag.
Kreditoplysninger i tilfælde, hvor der alene udfærdiges skøde Det fremgår af ændringsforslaget til § 8 a, stk. 2, at kreditoplysningerne  

 skal gives i aftalen om ejendommens overdragelse i den situation, hvor en  

 sælger af en fast ejendom yder kredit mod udstedelse af pantebrev i den faste  

 ejendom.
Det er i bemærkningerne til bestemmelsen anført, at bestemmelsen i  

 praksis vil betyde, at kreditoplysningerne skal gives af ejendomsmægleren  

 eller ejendomshandleren i slutsedlen.
I praksis udfærdiges i de fleste  

 tilfælde både en slutseddel og et skøde.
Som anført skal kreditoplysningerne  

 gives i slutsedlen, og der foreslås ingen pligt til at gentage  

 kreditoplysningerne i skødet.
Da det alene er skødet, der tinglyses, vil  

 kreditoplysningerne ikke optage plads i tinglysningsdokumentet (skødet) og  

 dermed ikke give problemer med hensyn til opbevaring på  

 tinglysningskontorerne.
Hvis der imidlertid undtagelsesvis alene udfærdiges skøde i forbindelse  

 med en ejendomshandel, indebærer bestemmelsen i § 8 a, stk. 2, at  

 kreditoplysningerne skal gives i skødet.
Bestemmelsen udelukker dog ikke, at  

 kreditoplysningerne kan gives i et bilag til skødet under forudsætning af, at  

 bilaget er en del af aftalen om ejendommens overdragelse.
Denne forudsætning  

 vil være opfyldt, såfremt der i skødet er henvist til dette bilag, og såfremt  

 køberen af ejendommen har modtaget dette bilag senest samtidig med indgåelsen  

 af aftalen om ejendommens overdragelse.
Når skødet herefter skal tinglyses,  

 kan man i praksis undlade at sende bilaget med kreditoplysningerne til  

 tinglysningskontoret.
Herved tilgodeses det formål med lovforslaget, der  

 består i at udelade kreditoplysninger i dokumenter, der skal tinglyses.
 Under hensyn til den tvivl, som organisationerne i henvendelsen til  

 Retsudvalget har tilkendegivet om dette spørgsmål, vil Justitsministeriet i  

 bekendtgørelsen præcisere, at kreditoplysningerne i tilfælde, hvor der alene  

 udfærdiges et skøde, kan angives i et bilag til skødet, således som dette er  

 beskrevet ovenfor.
Endelige kreditoplysninger Forslaget til § 8, stk. 3, går ud på, at kreditgiveren i det tilfælde,  

 hvor de afgivne kreditoplysninger er af foreløbig karakter, snarest muligt  

 skal sende meddelelse om de endelige kreditoplysninger til forbrugeren.  

 Bestemmelsen tager navnlig sigte på realkreditlån, hvor de kreditoplysninger,  

 der fremgår af tilbudet, ofte vil være af foreløbig karakter, jf. nærmere  

 herom afsnit 4.2. i bemærkningerne til lovforslaget.
For så vidt angår realkreditinstitutternes pligt til at afgive meddelelse  

 til forbrugeren om de endelige kreditoplysninger er det i bemærkningerne til  

 lovforslaget præciseret, at denne pligt ikke gælder i den situation, hvor  

 realkreditlånet afregnes ved udlevering af obligationer til forbrugeren, som  

 realkreditinstitutterne ikke skal realisere på forbrugerens vegne.
Dette  

 skyldes, at realkreditinstitutterne i disse tilfælde ikke vil få oplysninger  

 om obligationernes realisering og dermed heller ikke om størrelsen af det  

 endelige låneprovenu, jf. nærmere pkt. 5.2. i de almindelige bemærkninger til  

 lovforslaget (side 12) og bemærkningerne til lovforslagets § 1 (side 13).
 Efter Justitsministeriets opfattelse forudsætter bestemmelsen for så vidt  

 angår sælgerpantebreve på tilsvarende måde, at der alene er pligt for en  

 ejendomsmægler eller ejendomshandler til at sende forbrugeren meddelelse om  

 de endelige kreditoplysninger i den situation, hvor ejendomsmægleren eller  

 ejendomshandleren hjemtager ejerskiftelånet på sælgerens vegne og dermed  

 kommer i besiddelse af de oplysninger, der medfører en endelig regulering af  

 sælgerpantebrevet.
 Bemyndigelsen tænkes i denne forbindelse også anvendt til at fastsætte  

 nærmere regler om afgivelse af endelige kreditoplysninger som nævnt i  

 forslaget til § 8 a, stk. 3. Der kan således f.eks. fastsættes regler om, at  

 de endelige kreditoplysninger skal være begrænset til nogle af de  

 oplysninger, der er nævnt i kreditaftalelovens §§ 9 og 14, f.eks. til  

 angivelse af realkreditobligationernes eller sælgerpantebrevenes endelige  

 kursværdi.
 Der vil endvidere kunne fastsættes nærmere regler om, at  

 realkreditinstitutterne skal oplyse forbrugeren om, hvilken kurs  

 realkreditobligationerne har på det tidspunkt, hvor obligationerne bliver  

 udleveret til forbrugeren eller dennes pengeinstitut, selv om  

 realkreditinstitutterne som nævnt ikke er forpligtet til at give endelige  

 kreditoplysninger i denne situation.
Henstand Bemyndigelsen tænkes endvidere anvendt til helt eller delvis at undtage  

 visse aftaler om henstand fra pligten til at afgive kreditoplysninger.
Det  

 forudsættes i den forbindelse, at aftalen om henstand har en varighed på  

 maksimalt 1 år.
Kreditoplysningerne kan eventuelt begrænses til at vedrøre  

 f.eks. de kreditomkostninger, der er forbundet med henstanden, herunder rente  

 og stiftelsesomkostninger (gebyr).
Forbrugerbegrebet Bemyndigelsen kan også anvendes til at foretage en nærmere afgrænsning af  

 forbrugerbegrebet i forbindelse med lån mod pant i fast ejendom, f.eks. set i  

 relation til de ejendomskategorier, der er fastsat i realkreditloven.
Det er  

 i den forbindelse ikke tanken at fravige eller på nogen måde svække det  

 forbrugerbegreb, som er fastsat i kreditaftalelovens § 1, men alene hvis det  

 er muligt at præcisere, hvad der følger af dette forbrugerbegreb med hensyn  

 til lån mod pant i fast ejendom.
Opbevaring Der er ikke i kreditaftaleloven fastsat regler om, hvor længe  

 kreditgiverne skal opbevare de kreditoplysninger, som er afgivet til  

 forbrugeren i medfør af kreditaftaleloven.
Der er imidlertid særlige regler i  

 loven, som giver kreditgiveren et incitament til at opbevare  

 kreditoplysningerne, i hvert fald så længe kreditaftalen består.
Som eksempel  

 kan nævnes kreditaftalelovens § 23, stk. 1, der fastsætter, at forbrugeren  

 højst skal betale lånebeløbet og en årlig rente af den til enhver tid værende  

 restgæld, der svarer til Nationalbankens diskonto med et tillæg af 5 pct.,  

 hvis kreditomkostningerne ikke er afgivet i overensstemmelse med kreditlovens  

 § 9, stk. 1, nr. 3. Det er kreditgiveren, der i almindelighed skal bevise, at  

 oplysningspligten er iagttaget.
For at sikre sig dette bevis vil  

 kreditgiveren derfor typisk opbevare de afgivne kreditoplysninger.
Justitsministeriet vil overveje, om det er hensigtsmæssigt, at der i  

 bekendtgørelsen fastsættes nærmere regler om, hvor længe det har relevans for  

 en kreditgiver at opbevare de afgivne kreditoplysninger.
I bekræftende fald  

 vil der med den foreslåede bemyndigelsesbestemmelse være skabt udtrykkelig  

 hjemmel til, at justitsministeren kan fastsætte sådanne regler.
Det vil dog  

 være en forudsætning for den eventuelle fastsættelse af regler om opbevaring,  

 at forbrugernes retsstilling ikke svækkes.
 Til nr. 2 Bestemmelsen fastsætter udtrykkeligt, at der i de forskrifter,  

 der udfærdiges i medfør af § 8 b, kan fastsættes straf af bøde for  

 overtrædelse af forskrifterne.
 Til nr. 3 De berørte organisationer har under et møde i Justitsministeriet  

 foreslået, at ikrafttrædelsesbestemmelsen for loven blev ændret, således at  

 loven gælder for kreditaftaler, hvor kreditgiverens tilbud er fremsat efter  

 lovens ikrafttræden.
 Ændringsforslaget er udarbejdet i overensstemmelse hermed.
 For sælgerpantebreve gælder det imidlertid, at kreditoplysningerne ikke  

 skal afgives i tilbudet, men i aftalen om ejendommens overdragelse, jf.  

 forslaget til § 8 a, stk. 2. Det foreslås derfor, at loven finder anvendelse  

 på sådanne kreditaftaler, når aftalen om ejendommens overdragelse er indgået  

 efter lovens ikrafttræden.
 Til nr. 4 De berørte organisationer har endvidere foreslået, at de hidtil  

 gældende regler skal kunne anvendes i en overgangsperiode på 3 måneder fra  

 lovens ikrafttræden.
 I overensstemmelse hermed foreslås det i bestemmelsen, at de hidtil  

 gældende regler kan finde anvendelse indtil den 1. januar 1993, dvs. til og  

 med den 31. december 1992.
