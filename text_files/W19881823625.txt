 Selv om der var en tidsmæssig forskydning på eet år mellem to brødres  

 indgåelse af underholdskontrakter til fordel for den andens barn, blev  

 kontrakterne skattemæssigt tilsidesat som værende i strid med ligningslovens  

 § 14, stk. 5, idet kontrakterne skulle løbe over lige mange år og med lige  

 store beløb.
 Overlæge A klagede for indkomstårene 1984 og 1985 over, at de stedlige  

 skattemyndigheder ikke havde anerkendt de selvangivne fradrag på 10.000 kr.  

 pr. år, som han i henhold til kontrakt af 19. august 1984 havde betalt i  

 studiestøtte til sin niece.
 Det var oplyst, at kontrakten mellem klageren og niecen var indgået for en  

 periode af 10 år fra 1984 og i øvrigt med følgende ordlyd:
 »Forpligtelsen bortfalder, når bidragsmodtageren opnår en afsluttende  

 eksamen ved en højere læreanstalt, eller såfremt bidragsmodtageren ophører  

 med uddannelse ved en højere læreanstalt, dette gælder dog tidligst om 5 år.
Det tilføjes, at ændringer i skattelovgivningen eller skattepraksis, der  

 medfører nægtelse af fradragsretten for ovennævnte ydelse, ophæver aftalen.
I  

 et sådant tilfælde vil det allerede ydede beløb være at betragte som et lån,  

 der tilbagebetales efter nærmere fastsatte regler.
Underskrevne erklærer os  

 indforståede med indholdet af nærværende kontrakt.« Det var endvidere oplyst, at klagerens broder ved kontrakt af 23. december  

 1985 havde påtaget sig en tilsvarende forpligtelse til ydelse af  

 uddannelsesstøtte med 10.000 kr. årligt til klagerens søn, men at betaling af  

 ydelser i henhold til denne kontrakt i juni 1987 var indstillet under  

 henvisning til, at yderen ikke havde kunnet opnå fradragsret for de betalte  

 beløb.
 Skattemyndighederne havde anført, at de foreliggende gensidige  

 forpligtelser ikke kunne begrunde fradrag i medfør af bestemmelsen i  

 ligningslovens § 14, stk. 2, idet der i realiteten var tale om understøttelse  

 fra henholdsvis klageren og hans broder til deres egne børn, og sådanne  

 ydelser var i henhold til lovbestemmelsens stk. 5 ikke fradragsberettigede.
Klageren gjorde gældende, at der havde bestået et køligt forhold mellem  

 ham og hans broder, og der havde således ikke foreligget nogen aftale mellem  

 dem om et arrangement, der kunne medføre skattemæssige fordele.
Klageren  

 henviste videre til, at der for 1984 og igen fra 1987 - efter at broderens  

 kontrakt til fordel for klagerens søn var ophævet - ikke havde bestået den  

 gensidighed, som myndighederne havde lagt til grund for afgørelsen.
Landsskatteretten bemærkede, at selv om klagerens og hans broders  

 indgåelse af forpligtelseserklæringer var tidsmæssigt forskudt 1 år, måtte  

 der anses at foreligge gensidighed for begge de heromhandlede år, da den  

 samlede fordel for hver part ville blive i samme størrelsesorden, hvis  

 arrangementet havde kunnet få virkning over de respektivt stipulerede år.
Da  

 realiteten i arrangementet imidlertid ville være, at der i strid med  

 lovordningen i ligningslovens § 14, stk. 5, blev opnået fradrag for løbende  

 ydelser til livsarvinger, fandt retten, at det var berettiget, at der var  

 sket skattemæssig tilsidesættelse for begge indkomstår.
De påklagede  

 ansættelser blev herefter stadfæstet.
 LV 1986, F 1.4.3.
