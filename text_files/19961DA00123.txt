Nr BTB 123 Betænkning over Forslag til folketingsbeslutning om dansk deltagelse i en  

 multinational sikringsstyrke i Albanien   

 Nr B 123 1996-97, 1. samling Afgivet af Forsvarsudvalget Afgivet: 19970430 Udvalget har behandlet beslutningsforslaget i nogle møder og har herunder stillet spørgsmål til udenrigsministeren og forsvarsministeren, som disse har besvaret skriftligt.
Nogle af udvalgets spørgsmål og ministrenes besvarelse heraf er optrykt som bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum Demokraternes  

 medlemmer af udvalget) beslutningsforslaget til vedtagelse uændret.
 Et mindretal (Socialistisk Folkepartis medlem af udvalget)  

 indstiller beslutningsforslaget til forkastelse .
Mindretallet kan principielt tilslutte sig, at det internationale samfund  

 i ganske særlige tilfælde griber ind i en stats forhold med militære midler  

 under FN's ledelse eller med FN's godkendelse.
Derfor har mindretallet  

 støttet f.eks.
UNPROFOR-, IFOR- og SFOR-operationerne og den FN-militære  

 tilstedeværelse i Makedonien og dansk deltagelse heri.
 I den foreliggende situation kan mindretallet derimod ikke støtte dansk  

 deltagelse i operationen, fordi mindretallet vurderer, at den er overflødig,  

 måske farlig og indirekte en håndsrækning til præsident Berisha.
Efter det oplyste er der visse forsyningsvanskeligheder på begrænsede  

 områder, især i sundhedssektoren og blandt de fattigste familier, men der  

 foreligger ikke nogen ekstrem eller akut nødsituation i Albanien.
De  

 omfattende uroligheder i begyndelsen af marts har for længst lagt sig, og i  

 den sidste måned har der slet ikke været uroligheder i et sådant omfang, at  

 der er behov for massiv militær beskyttelse af de nødforsyninger, der måtte  

 blive tale om.
Det er derfor helt ude af proportion med det faktiske behov, at der sluses  

 6.000 soldater udstyret med svære våben og tanks ind i landet.
Det gælder så  

 meget mere, som FN kun har givet styrken mandat til at beskytte  

 nødforsyninger og de dertil knyttede organisationer.
Det er derfor svært at  

 frigøre sig for mistanken om, at der er skjulte hensigter med hele  

 operationen.
Man skal huske, at uroen i Albanien skyldes et regulært oprør mod  

 præsident Berisha, hvis position er baseret på et valg, der af de fleste  

 iagttagere blev stemplet som svindelagtigt.
I første omgang svarede Berisha  

 med at sætte hårdt mod hårdt, men da hans soldater nægtede at støtte ham,  

 kunne oprørerne hurtigt tage magten i en række byer i det sydlige Albanien.  

 Derefter gav Berisha efter.
Han gik dog ikke af, som oprørerne ønskede, men  

 indvilgede i at inddrage oppositionen i regeringen.
En tid kunne det se ud,  

 som om en forsoning var undervejs, og den såkaldte forsoningsregering  

 accepterede formentlig på den baggrund de udenlandske styrkers  

 tilstedeværelse.
Men efter at disse er begyndt at ankomme, har Berisha  

 styrket sin position: Han har svigtet givne løfter om reel opløsning af  

 sikkerhedspolitiet og afsættelse af dets chef og om afskaffelse af  

 undtagelsestilstanden, og han anlægger på ny en uforsonlig holdning til  

 oprørerne, hvis magtorganer, kaldet borgerråd, han kategorisk fordømmer og  

 kræver opløst.
Spørgsmålet om hans afgang er udskudt i det uvisse.
Der er  

 helt overhængende fare for, at den internationale styrke bliver en brik i  

 Berishas spil for at bevare magten.
Krisen i Albanien er politisk.
Den skyldes, at en lille klike omkring  

 Berisha har søgt at genoprette et diktatur.
En økonomisk katastrofe, der i  

 høj grad skyldes Berisha-kliken, udløste opstanden.
Der er mange demokratiske  

 kræfter i Albanien, og det havde været en lykke for landet, om Berisha var  

 blevet afsat.
Det er ikke sket, og det vigtigste er nu, så godt det kan lade  

 sig gøre, at hjælpe med til at fremme demokrati i Albanien.
Det vil sige at  

 bidrage til, at der holdes frie og retfærdige valg, og at der sikres ægte  

 presse- og ytringsfrihed.
Det betyder også, at de borgerråd, oprørerne har  

 etableret, må inddrages på lige fod med andre politiske kræfter i den  

 politiske proces.
Men dette er ikke en militær opgave, men en civil og  

 politisk.
Mindretallet kan derfor støtte OSCE's bestræbelser i denne retning  

 og foreslår, at OSCE arrangerer rundbordssamtaler mellem alle parter  

 inklusive borgerrådene, eventuelt i udlandet (f.eks.
Danmark).
Derimod vender mindretallet sig imod den massive militære indsats, som i  

 alt væsentligt tjener til at afstive Berishas position.
Mens de demokratiske  

 kræfter inklusive deres repræsentanter i forsoningsregeringen ønsker  

 borgerrådene anerkendt og inddraget i den politiske proces, er der to, der på  

 det bestemteste afviser dem.
Det er Berisha, og det er den italienske chef  

 for de multinationale styrker.
Berisha pressede OSCE-mægleren til ikke at  

 forhandle med borgerkomiteerne, og den militære chef har oplyst, at han kun  

 vil tage kontakt med, hvad han selv betegner som de »legitime  

 myndigheder«, dvs. dem, der har fået magten via Berishas svindelvalg.
 På den baggrund vil mindretallet stemme imod dansk deltagelse i den  

 multinationale styrke.
 Et andet mindretal (Fremskridtspartiets medlem af udvalget)  

 indstiller beslutningsforslaget til forkastelse .
 På baggrund af ministrenes besvarelse af spørgsmål stillet i udvalget  

 finder mindretallet, at det danske mandskab, som ønskes sendt til Albanien,  

 vil komme på en særdeles vanskelig post med en næsten umulig struktur for  

 løsning af opgaven:
 De danske soldater og deres befalingsmænd har ikke i væsentlig grad  

 arbejdet sammen med hverken de franske eller de italienske enheder, hvorfor  

 de ikke kan tænkes at have indøvet lignende situationer under fredelige  

 forhold.
Sproget i sig selv vil uvægerligt give problemer.
Selv om ministeren  

 bedyrer, at kommandosproget vil være engelsk, siges det i samme åndedrag, at  

 der vil blive tilskrevet en fransktalende dansk oberstløjtnant som  

 forbindelsesofficer samt to fransktalende danske officerer, og at man har  

 aftalt med Frankrig, at de vil sikre indsat et engelsktalende  

 forbindelseshold.
 Hele mandatet til fredsoperationen i Albanien ligner i forbløffende grad  

 den situation, der var i Bosnien-Hercegovina, da der blev sendt soldater til  

 sikring af et udelt land, som blev ændret til sikring af »safe  

 havens« med katastrofale følger.
 Mindretallet indrømmer, at situationen er anderledes i denne sag, men det  

 er foruroligende, at OSCE og FN helt har lagt deres lod i vægtskålen hos den  

 albanske præsident Berisha, en præsident, der sidder med et parlament, som  

 alle er enige om ikke kom ærligt til magten, tilmed en præsident, som er  

 kendt som den egentlige årsag til opstanden, en præsident, som tror, at han  

 kan stille krav om borgerkomiteernes opløsning og ikke ønsker at samarbejde  

 med, hvad der svarer til hele den sydlige halvdel af landet.
At den internationale styrke skal samarbejde tæt med den albanske  

 regering, giver i denne sammenhæng ingen mening.
Hvis OSCE ønsker at bevare  

 sin neutralitet, burde det navnlig i denne sag agere uden for den albanske  

 regerings og præsidents rækkevidde.
Mindretallet er pricipielt modstander af at sætte danske soldater ind i en  

 fredsoperation uden NATO's ledelse.
Dog vil mindretallet gerne være med til  

 rene FN/OSCE-operationer, som denne operation kunne ligne.
Desværre viser svarene fra ministrene, at man har at gøre med en sag, hvor  

 det nemt kan blive opfattet som partisk stillingstagen i Albanien.
At  

 kommandostrukturen er sløret, og at dansk bistand, hvis man gav det som  

 humanitær hjælp, sandsynligvis ville hjælpe bedre.
 Et tredje mindretal (Enhedslistens medlem af udvalget) indstiller  

 beslutningsforslaget til forkastelse .
Mindretallet har noteret sig, at det efter flere forsøg er lykkedes at få  

 den fungerende udenrigsminister til at svare på, hvilke muligheder et nyvalgt  

 parlament i Albanien har for at afsætte præsidenten.
Af svaret fremgår, at  

 præsidenten kun kan afsættes med 2/3 flertal.
Den nuværende præsident, Sali  

 Berisha, kan altså blive siddende, selv om han måtte få et stort flertal mod  

 sig.
 Det viser Berishas kup den 3. marts 1997, hvor han lod sit parlament, der  

 blev til ved valgsvindel i maj 1996, udpege sig til præsident for en ny  

 5-årig periode, et kup, som bl.a. blev kraftigt fordømt af USA, men som  

 EU-landene lod passere.
 Den multinationale styrkes officielle formål er alene at sikre  

 nødhjælpsforsyningerne, men ved flere lejligheder har centrale aktører som  

 den italienske statsminister og den øverstkommanderende for de italienske  

 styrker hævdet et bredere formål for styrken, nemlig genopbygning af det  

 albanske statsapparat, herunder lokalregeringerne og det albanske politi.
 Det viser, at den multinationale styrke kan komme til at bidrage til en  

 fastfrysning af den politiske situation skabt af svindel ved valget i maj  

 1996 og af Berishas kup i marts 1997.
Derfor kan mindretallet ikke støtte beslutningsforslaget.
Den albanske  

 befolkning har især i den sydlige del af landet gjort oprør mod et autoritært  

 styre.
Oprøret var en demokratisk landvinding.
En anden af mindretallets bekymringer er, om den multinationale styrke  

 trods det snævre mandat alligevel vil ende med at virke aktivt for en  

 afvæbning af oprørskomiteerne.
I den forbindelse lægger mindretallet dog  

 meget vægt på udenrigsministerens udtalelser i Folketingssalen under  

 førstebehandlingen af beslutningsforslaget: »Det er ikke opgaven for den  

 multinationale styrke at afvæbne nogen.
OSCE derimod har fået den opgave at  

 bistå de albanske myndigheder med at indsamle våben, men ingen forestiller  

 sig, at denne opgave med at indsamle våben kan finde sted på nuværende  

 tidspunkt.
Der er ikke en tilstrækkelig tillid til myndighederne til, at man  

 i den øjeblikkelige situation skal forvente, at oprørere eller andre, eller  

 heller ikke de banditbander, som findes, det skal man jo ikke lukke øjnene  

 for, at de vil aflevere deres våben.
Det vil først kunne ske efter afholdelse  

 af valg og efter, at der er etablerede myndigheder, som nyder tillid i  

 befolkningen.« Mindretallet bemærker, at dette er i modstrid med anbefalingerne fra  

 Europarådets parlamentariske forsamling af den 24. april d.å., der på linje  

 med præsident Berisha ser afviklingen af oprørskomiteerne som en forudsætning  

 for afholdelse af valg.
 Mindretallet må forstå ministeren således, at de danske tropper  

 øjeblikkeligt trækkes ud af Albanien, hvis den multinationale styrke begynder  

 at deltage i afvæbning eller på anden måde afvikling af oprørskomiteerne mod  

 disses vilje.
Ingrid Rasmussen (S) nfmd.
Helen Beim (S) Anna-Marie Hansen (S) Poul  

 Qvist Jørgensen (S) Per Kaalund (S) Villy Søvndal (SF) Jørgen Estrup (RV)  

 Søren Søndergaard (EL) Arne Melchior (CD) Svend Aage Jensby (V) Knud Enggaard  

 (V) fmd.
Peder Sønderby (V) Anders Mølgaard (V) Jens Jørgensen (KF)  

 Kaj Ikast (KF) Bendt Bendtsen (KF) Annette Just (FP) Dansk Folkeparti havde  

 ikke medlemmer i udvalget.
Bilag Spørgsmål nr. 1, pind 3:
 Ministeren bedes oplyse, hvilke konkrete opgaver de danske soldater skal  

 løse, herunder hvilke kvalifikationer de danske styrker bidrager til styrken  

 med, som styrken ikke allerede råder over.
 Svar:
 Den danske styrke vil i givet fald indgå i den franske bataljon i Durras.  

 På denne baggrund og i overensstemmelse med styrkens mandat vil den danske  

 enhed blive tildelt følgende opgaver:
 - Bevogtning og sikring af havnen i Durras, således at såvel nødhjælp som  

 andre varer og personer til Albanien uhindret kan passere dette nøglepunkt.
- Eskorte af personer, materiel m.v. ad de to hovedfærdselsårer fra Durres  

 til Tirana.
I den forbindelse vil den danske enhed bidrage til, at disse  

 ruter kan anvendes af alle.
 - Sikring og bevogtning af lejren i Durres; herunder vil den danske enhed  

 kunne indgå som reserve til løsning af de opgaver, der måtte opstå i den  

 franske bataljons indsættelsesområde.
Ovennævnte opgaver samt operationens generelle karakter kræver indsættelse  

 af professionelle, fleksible og rutinerede soldater med det til opgaven  

 afpassede materiel og køretøjer.
Den franske bataljon karakteriseres ved et  

 højt professionelt niveau, hvorfor den danske enhed kan ses som et i  

 princippet kvantitativt supplement til løsning af opgaverne.
 Hertil kommer betydningen af, at flere lande fra forskellige dele af  

 Europa bidrager til den multinationale sikringsstyrke.
 Spørgsmål nr. 1, pind 4:
 Ministeren bedes oplyse, hvilken kommandostruktur og hvilket sprog styrken  

 skal bruge.
 Svar:
Kommandomæssigt er styrken underlagt chefen for den italienske generalstab  

 i Rom.
Denne rapporterer til og får direktiver fra den politiske  

 styringskomite, hvor de deltagende nationer samt OSCE, EU og FN er  

 repræsenteret.
De landmilitære operationer bliver ledet fra et multinationalt  

 hovedkrarter i Tirana under ledelse af en italiensk generalløjtnant.  

 Kommandostrukturen består således af et begrænset antal niveauer, hvilket  

 giver mulighed for hurtige og effektive beslutninger.
Den mulitnationale sikringsstyrkes procedurer m.v. bygger primært på  

 NATO's tilsvarende procedurer.
Det officielle kommandosprog for styrken er  

 engelsk, hvilket indebærer, at alle dokumenter og ordrer m.v. udgives på  

 engelsk.
Det er tilladt de enkelte nationale kontingenter at gennemføre den  

 interne kommunikation, national rapportering m.v. på eget sprog.
Den danske styrke er planlagt til at indgå i den franske bataljon i  

 Durres.
Der er fra fransk side udvist stor imødekommenhed for at få  

 samarbejdet til at fungere bedst muligt.
I det franske hovedkvarter placeres  

 en fransktalende dansk oberstløjtnant som forbindelsesofficer.  

 Oberstløjtnanten vil fungere som chef for det danske kontingent i Albanien og  

 formidle den direkte forbindelse fra det franske hovedkrarter til den danske  

 enhed på dansk.
Til støtte for løsning af denne opgave vil der desuden blive  

 udsendt to danske fransktalende officerer.
I forbindelse med operative  

 indsættelser er det aftalt med Frankrig, at der vil blive indsat  

 engelsktalende forbindelseshold, der kan sikre den danske enheds  

 kommunikation med det franske hovedkvarter.
 Spørgsmål nr. 1, pind 5:
 Ministeren bedes oplyse, hvorfor styrken skal beskytte udbringelse af  

 nødhjælp, når de humanitære organisationer, der forestår udbringelsen,  

 frabeder sig denne beskyttelse.
 Svar:
Ifølge mandatet fra FN's Sikkerhedsråd har den multinationale  

 sikringsstyrke til opgave at lette en sikker og hurtig levering af humanitær  

 bistand og at bistå med at skabe sikre forhold for de internationale  

 organisationers arbejde i Albanien.
Der er derfor ikke nødvendigvis tale om,  

 at den multinationale sikringsstyrke direkte skal beskytte eller eskortere de  

 humanitære organisationer.
Det er kun glædeligt, at situationen, som den er i  

 øjeblikket, ikke synes at nødvendiggøre direkte militær beskyttelse af  

 nødhjælpsleverancerne.
De humanitære organisationer er ikke underlagt den militære styrke.  

 Styrken er der for at hjælpe og bistå med at skabe sikre forhold for hele den  

 civile og humanitære indsats.
Skulle der opstå behov for direkte beskyttelse,  

 er styrken på plads.
Styrken skal betragtes som en ekstra sikkerhed, der skal  

 være med til at forhindre, at krisen forværres.
Der er et begyndende behov for humanitær bistand i Albanien.
Samtidig er  

 store dele af landet hærget af kriminelle bander, der plyndrer og begår  

 overgreb på uskyldige.
En sådan situation kan hurtigt udvikle sig, det er set  

 før.
En hurtig og forebyggende indsats kan være med til at tage krisen i  

 opløbet.
Den multinationale sikringsstyrke skal sørge for, at nødhjælpen kan  

 bringes sikkert ind i landet via havne, lufthavne og grænser.
Styrken skal  

 derudover patruljere langs de primære transportruter for at kontrollere, at  

 nødhjælpen kan bringes hurtigt ud til de rette i alle områder af Albanien.
 Spørgsmål nr. 6:
Har et nyvalgt parlament i Albanien nogen formelle rettigheder m.h.t. at  

 kunne afsætte præsidenten eller udskrive nyvalg til præsidentposten i utide? Svar:
 Præsidenten udpeges af parlamentet.
 Spørgsmål nr. 8:
Kan det bekræftes, at præsident Berisha har nægtet at acceptere  

 regeringens fyring af chefen for de berygtede sikkerhedsstyrker, Agim Shehu,  

 og hvad kan være præsidentens bevæggrunde til at fastholde en chef for  

 sikkerhedsstyrker, som hævdes at være opløst? Svar:
Viceindenrigsminister Agim Shehu, under hvem sikkerhedsstyrkerne bl.a.  

 henhører, sidder fortsat.
Præsident Berisha fastholder, at det ikke ligger  

 inden for regeringens kompetence at afskedige ham.
 Spørgsmål nr. 9:
Kan ministeren oplyse, om Berishas berygtede sikkerhedsstyrker virkelig er  

 opløst, og i givet fald hvilke styrker det er, som trænes på politiakademiet  

 i Tirana, og hvem som har kontrollen over disse styrker? Svar:
Det hemmelige politi, Shik, er efter det oplyste formelt opløst.
Der synes  

 dog at herske tvivl om, hvorvidt dette reelt er sket.
 Spørgsmål nr. 12:
Hvad er baggrunden for, at præsident Berisha hele tiden forsøger at give  

 Europarådet en forrang frem for OSCE, hvad angår forberedelse og afvikling af  

 det kommende valg, og er der nogen udsigt til, at han får held med sit  

 forehavende? Svar:
Præsident Berisha er af den opfattelse, at der er indvendinger at gøre  

 gældende, for så vidt angår OSCE's upartiskhed.
Denne holdning opstod i  

 forbindelse med parlamentsvalget i maj 1996. Alle nu involverede  

 internationale organisationer er enige om det tættest mulige samarbejde, idet  

 der ikke bør gives mulighed for albansk »forum-shopping« og  

 eventuel splittelse i den internationale indsats til følge.
OSCE er tildelt  

 en koordinerende rolle for den civile internationale indsats.
 Spørgsmål nr. 18:
 Ministeren bedes oplyse, hvad præsident Berishas holdning har været til  

 anmodningen fra »The National Committee of Public Salvation« om at  

 blive inddraget i rundbordssamtalerne om løsning af krisen i landet (jævnfør  

 komiteens udtalelse fra dens møde den 28. marts 1997 i Vlora).
 Svar:
 Præsident Berisha har stillet som betingelse, at borgerkomiteerne opløses,  

 og ønsker ikke at samarbejde med disse.
 Spørgsmål nr. 25:
Er ministeren enig i, at en udskydelse af valget i Albanien kan føre til  

 en tilspidsning af konflikten? Svar:
 Det er regeringens holdning, at en udskydelse af valget ikke tjener til  

 den ønskede stabilisering af situationen i Albanien.
 Spørgsmål nr. 26:
Kan ministeren bekræfte, at præsident Berisha endnu ikke har underskrevet  

 den amnesti til oppositionspolitikere, der var en del af aftalen mellem de  

 politiske partier i Albanien, der blev indgået den 9. marts? Svar:
 Præsident Berisha har ifølge det oplyste givet amnesti til den tidligere  

 leder af socialistpartiet, Fatos Nano.
 Spørgsmål nr. 30:
 I forlængelse af svaret på spørgsmål 1, jf. bilag 9, bedes OSCE-formanden  

 oplyse, hvornår han forventer, at hans personlige repræsentant vedrørende  

 Albanien vil gennnemføre de udsatte møder med lokale repræsentanter for  

 borgerkomiteer, oprindelig planlagt til den 17. april 1997.
 Svar:
Tidspunktet for OSCE-formandens personlige repræsentant i  

 Albanien-spørgsmålet, dr.
Vranitzkys næste rejse til Albanien er endnu ikke  

 fastlagt.
Nye møder med lokale repræsentanter for borgerkomiteerne planlægges  

 afholdt, så snart det er praktisk muligt, og når sikkerhedssituationen  

 tillader det.
 Spørgsmål nr. 31:
 Besvarelsen af spørgsmål 6 bedes uddybet, jf. bilag 10.
 Svar:
 Præsidenten udpeges af parlamentet, og præsidenten kan afsættes med 2/3  

 flertal.
 Spørgsmål nr. 32:
 Anden del af besvarelsen af spørgsmål 8 bedes uddybet, jf. bilag 10.
 Svar:
Præsident Berisha fastholder, at det ikke ligger inden for regeringens  

 kompetence at afskedige viceministeren.
Viceminister Shehu har nægtet at  

 træde tilbage og har indbragt sagen til juridisk prøvelse ved domstolene.
Den  

 albanske regering er på denne baggrund ikke gået videre med afskedigelsen.
I  

 øvrigt kan det oplyses, at viceministeren også har andre opgaver end at være  

 chef for sikkerhedsstyrkerne.
 Spørgsmål nr. 36:
 I forlængelse af svar på spørgsmål 16, jf. bilag 10, bedes ministeren  

 oplyse, hvilke ekstraordinære bidrag - inden for områder som  

 menneskerettigheder, fri presse, styrkelse af det civile samfund og nødhjælp  

 - som regeringen overvejer at fremsætte forslag om.
 Svar:
 Regeringen har ikke taget stilling til ekstraordinære bidrag inden for de  

 nævnte områder.
 Spørgsmål nr. 37:
 I forlængelse af svar på spørgmsål 18, jf. bilag 10, bedes ministeren  

 præcisere, for hvad præsident Berisha har stillet som betingelse, at  

 borgerkomiteerne opløses.
 Svar:
 Det forbliver regeringens forståelse, at præsident Berisha ikke ønsker at  

 deltage i den videre valgproces, såfremt borgerkomiteerne ikke opløses.
 Spørgsmål nr. 39:
 Besvarelsen af spørgsmål 24 bedes uddybet, jf. bilag 11.
Spørgsmål 24: Støtter ministeren den opfattelse, som kommer til udtryk i  

 udtalelserne til Associated Press den 23/4 (artikel vedlagt) fra den  

 øverstkommanderende for de italienske styrker i Albanien, der udtaler, at den  

 multinationale styrke ikke skal have nogen kontakt med oprørskomiteerne i det  

 sydlige Albanien, men alene med centralregeringen og eventuelt lokale  

 myndigheder? Svar:
I overensstemmelse med resolution 1101 fra FN's Sikkerhedsråd skal styrken  

 udføre sin opgave på en neutral og upartisk måde.
Styrken skal ikke på nogen  

 måde tage stilling til de albanske indenrigspolitiske forhold eller lade sig  

 udnytte af de politiske kræfter i Albanien til formål, der falder uden for  

 dens mandat.
Både OSCE og den italienske regering har forud for indsættelsen af den  

 multinationale styrke haft kontakt med både den nationale samlingsregering,  

 lokale myndigheder - valgte såvel som selvbestaltede.
Alle sider har erklæret  

 sig indforstået med indsættelsen af den militære styrke.
 Spørgsmål nr. 40:
 Besvarelsen af spørgsmål 26 bedes uddybet, jf. bilag 11, idet aftalen af  

 9. marts ikke specielt omhandler Fatos Nano, men handler om en generel  

 amnesti.
 Svar:
Regeringen har ikke yderligere oplysninger herom.
Der er ikke blevet taget  

 stilling imod en generel amnesti i de samtaler, som repræsentanter for  

 internationale organisationer har haft med repræsentanter for de politiske  

 kræfter i Albanien.
 Spørgsmål nr. 45:
Vil ministeren følge SF's opfordring til at tage en rundbordssamtale med  

 alle parter i konflikten for at bidrage til en politisk løsning af denne? Svar:
OSCE-formandens personlige repræsentant, dr.
Vranitzky, har aflagt flere  

 besøg i Albanien, hvor han har haft kontakt med alle politiske kræfter i  

 landet.
Formålet har været at søge at fremme en dialog og samarbejde mellem  

 alle politiske kræfter i landet om den videre demokratiske udvikling,  

 herunder også om modaliteterne for de kommende parlamentsvalg.
Det er  

 regeringens holdning, at det i den nuværende fase er vigtigt fuldt ud at  

 støtte dr.
Vranitzky i hans bestræbelser og samtidig søge at konsolidere  

 OSCE's indsats i Albanien bedst muligt.
