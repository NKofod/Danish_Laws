Betænkning afgivet af Skatteudvalget den 8. december 2011 Betænkning over Forslag til folketingsbeslutning om en kompensationsordning for manglende gennemførelse af boligpakken [af Torsten Schack Pedersen (V) og Benedikte Kiær (KF) m.fl.] 1. Udvalgsarbejdet Beslutningsforslaget blev fremsat den 27. oktober 2011 og var til 1. behandling den 24. november 2011. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, RV, EL og SF) indstiller beslutningsforslaget til forkastelse.
Socialdemokratiets, Socialistisk Folkepartis og Radikale Venstres medlemmer af udvalget kan ikke støtte beslutningsforslaget om en kompensationsordning, fordi der ikke på noget tidspunkt har været enighed og dermed flertal i Folketinget om, hvordan en boligpakke skulle finansieres.   Venstre og Det Konservative Folkeparti ville ikke være med, hvis det betød stigninger i skatter og afgifter.
I stedet ville man skære ned andre steder, hvilket regeringen ikke kunne gå med til.
Det var på den baggrund, regeringsgrundlaget blev udarbejdet.
Regeringen er nu kommet videre og har indgået en finanslovaftale med en anden prioritering, som indeholder de elementer, som regeringen finder mulige, passende og nødvendige for en kickstart af dansk økonomi.
Heri indgår boligpakken ikke.
 Et mindretal i udvalget (V, LA og KF) indstiller beslutningsforslaget til vedtagelse uændret.
 Venstres og Det Konservative Folkepartis medlemmer af udvalget bemærker, at dette beslutningsforslag vil sikre de boligkøbere, som i berettiget forventning til udmeldingerne fra den daværende regering og den daværende opposition i august 2011 handlede bolig i tiltro til, at de ville blive fritaget for tinglysningsafgift og fritaget for grundskyld og ejendomsværdiskat indtil udgangen af 2012.
 Til trods for klare løfter vil Socialdemokratiet og Socialistisk Folkeparti alligevel ikke indfri deres løfter over for boligkøberne.
Det står i skærende kontrast til meldingen fra den nuværende statsminister, som efter folketingsvalget lovede, at der var to ting, der blev til noget: betalingsringen og boligpakken.
Men efter forhandlingerne om regeringsgrundlaget forsvandt løftet til boligejerne.
 Regeringen har end ikke indkaldt Venstre og Det Konservative Folkeparti til forhandlinger om forslaget.
Venstre og Det Konservative Folkeparti står ved de afgivne løfter.
Derfor ønsker partierne at friholde boligkøberne fra den 20. august 2011 til den 3. oktober 2011 for de udgifter, som der politisk var bred opbakning til.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Finn Thranum (V) Ellen Trane Nørby (V) Tina Nedergaard (V) Torsten Schack Pedersen (V) Kristian Jensen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
