Fastholdelse af afgørelse om nedbrydningsarbejde og brand i silo Arbejdstilsynet foretog inspektion på en arbejdsplads.
Besøget var foranlediget af en arbejdsulykke, hvor en ansat hos virksomheden omkom, idet der i forbindelse med nedbrydningsarbejde i en silo var udbrudt brand.
 Ulykken skete, mens én medarbejder opholdt sig i sakseliften 10 meter oppe i siloen, mens en anden medarbejder ryddede op i bunden af siloen og færdedes udenfor.
 Arbejdstilsynet traf afgørelse om, at virksomheden havde overtrådt arbejdsmiljølovgivningen.
 Nævnet fastholdt afgørelsen, idet nævnet fandt, at arbejdet med nedtagning af materialer i siloen på tidspunktet for arbejdsulykken ikke var planlagt, tilrettelagt og udført sikkerhedsmæssigt fuldt forsvarligt, idet faren for brand ved udførelsen af arbejdet ikke var effektivt forebygget.
[Adressat udeladt] Arbejdsmiljøklagenævnet har på møde den 30. april 2013 behandlet [navn udeladt]s klage på vegne af [navn udeladt] over Arbejdstilsynets afgørelse af den 12. juli 2012, hvorved Arbejdstilsynet traf afgørelse om, at virksomheden har overtrådt arbejdsmiljølovgivningen.
 Det fremgår af afgørelsen, at Arbejdstilsynet har konstateret, at arbejdet med nedbrydning med skærebrænder fra sakselift på ulykkestidspunktet på en arbejdsplads beliggende i en silo på [navn udeladt] ikke var planlagt, tilrettelagt og blev udført sikkerheds- og sundhedsmæssigt fuldt forsvarligt, herunder at faren for brand ikke var effektivt forebygget.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse således, at virksomheden har overtrådt arbejdsmiljølovgivningen.
 Nævnet vurderer, at arbejdet med nedbrydning med en skærebrænder i siloen på [navn udeladt] ikke var planlagt, tilrettelagt og blev udført sikkerheds- og sundhedsmæssigt fuldt forsvarligt, herunder var faren for brand ikke effektivt forebygget.
B E G R U N D E L S E Nævnet vurderer, at arbejdet i forbindelse med nedtagningen af materialer i siloen på [navn udeladt], på dagen for arbejdsulykken, den 12. juli 2011, ikke var planlagt, tilrettelagt og udført sikkerhedsmæssigt fuldt forsvarligt.
 Nævnet lægger herved vægt på, at arbejdet blev udført på en sådan måde, at en af virksomhedens ansatte frigjorde bolte ved at skære dem over med en skærebrænder i en sakselift i 10 meters højde, uden at faren for brand var effektivt forebygget, idet brændende materialer faldt ned med deraf følgende brand i siloen.
 Nævnet lægger herudover vægt på, at den ansatte ikke kunne komme væk fra brandstedet, da der ikke var en flugtmulighed i tilfælde af brand ved brug af skærebrænderen, hvorved den ansatte i liften omkom.
 Nævnet lægger til grund, at det fremgår af den brandtekniske erklæring af den 15. januar 2013, modtaget af Arbejdstilsynet den 23. maj 2012, at de elektriske installationer udelukkes som årsag til branden.
 Nævnet lægger endvidere til grund, at det fremgår af den brandtekniske rapport af den 19. juli 2011, at brandårsagen sandsynligvis var, at meget varmt eller glødende nedfaldent materiale fra arbejdet med skærebrænderen antændte brændbart materiale i et område på den inderste del af liftens platform ved dieseltanken.
 Efter arbejdsmiljøloven skal arbejdet planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Efter reglerne om arbejdets udførelse skal det ved udførelsen af arbejdet sikres, at faren for brand er effektivt forebygget.
 Bemærkninger til klagen:
 Klager har anført, at Arbejdstilsynet den 25. november 2011 meddelte [navn udeladt], at man ikke ønskede videre foretaget i sagen, idet det var tvivlsomt, om der var bevis for en strafbar tilregnelse.
 Klager har endvidere anført, at [navn udeladt] ved brev af den 2. januar 2012 gav virksomheden meddelelse om, at efterforskningen var standset, da der ikke var en rimelig formodning for, at der var begået noget strafbart.
 Klager har herudover anført, at det faktiske grundlag for Arbejdstilsynets afgørelse af den 12. juli 2012 er identisk med det faktiske grundlag, der lå til bedømmelse på tidspunktet for Arbejdstilsynets brev af den 25. november 2011, og at afgørelsen således alene er udtryk for Arbejdstilsynets ændrede skønsmæssige vurdering af samme faktum.
 Klager har herudover anført, at de regler, som Arbejdstilsynet har baseret afgørelsen på, er forbundet med straf.
 Klager mener således, at Arbejdstilsynet ikke har adgang til at ændre den tidligere trufne afgørelse på et uændret faktisk grundlag.
 Nævnet bemærker hertil, at der ikke i arbejdsmiljøloven er fastsat en frist inden for hvilken, Arbejdstilsynet skal have truffet en afgørelse efter et tilsynsbesøg.
 Nævnet finder, at Arbejdstilsynets brev af den 25. november 2011 til [navn udeladt] og [navn udeladt]s brev af den 2. januar 2012, alene vedrører den strafferetlige del af sagen.
 Nævnet bemærker i den forbindelse, at der godt kan træffes afgørelse om en overtrædelse af arbejdsmiljøloven, selv om den strafferetlige del af sagen er opgivet ud fra en strafferetlig vurdering.
 Nævnet vurderer, at virksomheden befinder sig i en retsvildfarelse om, at der ikke ville blive truffet en afgørelse efter arbejdsmiljøloven.
 Nævnet vurderer derfor, at der ikke er skabt en berettiget forventning hos virksomheden om, at Arbejdstilsynet ikke ville træffe en afgørelse efter arbejdsmiljøloven.
 Nævnet bemærker afslutningsvist, at nævnet finder det kritisabelt, at Arbejdstilsynet ikke har orienteret virksomheden om, at der fortsat kunne forventes en afgørelse mere end et år efter ulykken.
 Nævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at træffe afgørelse:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
  Om arbejdets udførelse:
 § 38, stk. 1 og 2, i lov om arbejdsmiljø, jf. lovbekendtgørelse nr. 1072 af 7. september 2010  § 13, nr. 2, i bekendtgørelse nr. 559 af 17. juni 2004 om arbejdets udførelse.
 Reglerne kan læses på de følgende sider.
O P L Y S N I N G E R N E   I   S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet, brev af den 8. oktober 2012 fra [navn udeladt] og brev af den 5. november 2012 fra Arbejdstilsynet.
På klagenævnets vegne [navn udeladt] [stilling udeladt] Kopi til:
 [adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
Bekendtgørelse nr. 559 af 17. juni 2004 om arbejdets udførelse § 13. Ved udførelsen af arbejdet skal det sikres 1) at der er truffet effektive foranstaltninger til at forebygge risiko for sammenstyrtning, nedstyrtning, sammenskridning, ulykker hidrørende fra elektrisk strøm, rystelser og lignende, 2) at fare for eksplosion, brand, forgiftning og kvælning m.v. er effektivt forebygget, 3) at der træffes effektive foranstaltninger for at forhindre udslip, lækage samt udvikling af støv, røg, damp, lugt, gas m.v., hvor dette kan medføre fare for sikkerhed eller sundhed, 4) at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte og 5) at klima- og belysningsforholdene er sikkerheds- og sundhedsmæssigt fuldt forsvarlige, under hensyntagen til det arbejde, der skal udføres.
Der skal herunder træffes foranstaltninger til at beskytte de ansatte mod stærk hede eller kulde.
