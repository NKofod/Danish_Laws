Skriftlig fremsættelse (9. december  

 1998) Erhvervsministeren Herved tillader jeg mig for Folketinget at  

 fremsætte:
 Forslag til lov om Forbrugerinformationen.
(Lovforslag nr.
L 137).
Ved forespørgelsdebatten i Folketinget den 30.  

 april 1997 om forbrugerpolitik fremlagde regeringen sin forbrugerpolitiske  

 strategi.
Som led i gennemførelsen af denne strategi fremsatte  

 regeringen den 4. februar 1998 forslag til lov om Center for  

 Forbrugerinformation med henblik på at styrke og opprioritere den  

 generelle forbrugeroplysning.
På baggrund af førstebehandlingen af dette  

 lovforslag har regeringen underkastet forslaget en fornyet vurdering og  

 genfremsætter det nu.
I nærværende lovforslag er  

 sammensætningen af institutionens repræsentantskab ændret,  

 ligesom dens bevillingsmæssige status nu sikrer institutionen den  

 størst mulige uafhængighed.
Endvidere er institutionens navn  

 ændret til det mere direkte »Forbrugerinformationen«.
Endelig er der  

 tale om en række præciseringer i bemærkningerne.
 Baggrunden for lovforslaget er, at den løbende  

 teknologiske udvikling har medført, at flere komplicerede produkter er  

 kommet på markedet, og erhvervslivets markedsføring er blevet  

 mere avanceret.
 I takt hermed har en række myndigheder og  

 organisationer sat mange kræfter ind på at levere oplysninger til  

 forbrugerne på deres specielle felter.
 De mange forskellige kilder til forbrugeroplysning kan  

 imidlertid både gøre det samlede udbud af informationer  

 svært at overskue for forbrugerne og  gøre det sværere at  

 nå helt ud til den enkelte forbruger.
 Det sætter højere krav til professionalisme  

 hos dem, som udsender forbrugerinformation.
 Jeg foreslår derfor, at der oprettes en ny  

 institution, kaldet Forbrugerinformationen, som har kapacitet og kompetence  

 til at udarbejde og udsende forbrugerinformation af høj kvalitet.  

 Hermed bliver forbrugerne bedre til at træffe beslutning om at  

 købe varer og tjenesteydelser og, efter købet, at anvende og  

 bortskaffe disse på en fornuftig måde.
 Den generelle forbrugeroplysning har hidtil været  

 udført af Statens Husholdningsråd og Forbrugerrådet.
 Husholdningsrådet har eksisteret i mere end 60  

 år, og rådet er sammensat af en række husholdningsfaglige  

 organisationer og organisationer med rod i danske landbrugsorganisationer.  

 Husholdningsrådets sammensætning afspejler ikke den  

 organisationsomverden, der er i det danske samfund i dag.
 Samtidig rækker forbrugernes behov for oplysning i  

 dag langt ud over de emner, der knytter sig til husholdningen.
 Lovforslaget, jeg nu fremsætter, tager højde  

 for dette.
 Lovforslaget indebærer således, at den nye  

 institutions repræsentantskab sammensættes, så der er bedre  

 sammenhæng med de forbrugerpolitiske interessenter, der findes i dag.
 Institutionen får også et betydeligt bredere  

 arbejdsfelt, der tager hensyn til den moderne forbrugers behov for  

 information, det vil sige, at fokus flyttes fra husholdning over til det  

 markedsbestemte forbrug.
Institutionens styrke skal være den brede  

 information, der når ud til en stor kreds af forbrugere.
Derfor skal  

 informationen være let tilgængelig.
 Information skal være baseret på  

 efterprøvet viden og baseret på efterspørgslen, d.v.s.  

 forbrugernes behov for information.
 Informationen skal også være objektiv og  

 troværdig, og derfor skal den være uafhængig af  

 erhvervshensyn og af specifikke politiske interesser.
Institutionen kan ved siden af formidlingen af information  

 videregive forbrugerpolitiske synspunkter, for eksempel fra  

 Forbrugerrådet, når Forbrugerrådet står som tydelig  

 afsender.
Videregivelse af forbrugerpolitiske synspunkter kan eksempelvis  

 benyttes til at sætte et undersøgelsesresultat ind i en bredere  

 forbrugerpolitisk sammenhæng.
En af de måder, institutionen kan opfange  

 forbrugernes behov for information på, er ved institutionens  

 årlige debatdag.
Debatdagen skal være åben for alle  

 interesserede deltagere.
Formålet med debatdagen er, at alle  

 interesserede parter kan komme frem med deres ønsker og behov for  

 information.
På baggrund af debatdagen kan Forbrugerinformationen  

 tilrettelægge sit arbejde og imødekomme de informationskrav, der  

 stilles i institutionens omgivelser.
Forbrugerinformationen er en selvejende institution, der  

 årligt modtager et tilskud fra staten.
Den kan herudover opnå  

 indtægter ved salg af informationsmateriale og anden  

 informationsbistand.
 Institutionen skal ledes af et repræsentantskab og  

 en bestyrelse.
Det er hensigten, at repræsentantskabet skal  

 sammensættes bredt med medlemmer fra organisationer, som har interesse  

 i forbrugeroplysning, samt relevante sektorministerier.
Denne  

 sammensætning sikrer de bedst mulige betingelser for at kunne yde  

 forbrugerne en samlet, styrket og koordineret forbrugerinformationsindsats.
Formanden for institutionen skal udpeges af  

 erhvervsministeren for at sikre, at formanden bliver »hele«  

 repræsentantskabets formand.
Formanden skal være uafhængig  

 og neutral i forhold til økonomiske, erhvervsmæssige og  

 politiske interesser.
 Af institutionens vedtægter vil fremgå, hvilke  

 organisationer og ministerier, der skal indgå i  

 repræsentantskabet.
 Da Statens Husholdningsråds hidtidige  

 oplysningsvirksomhed lægges ind i institutionen, og da hovedparten af  

 organisationerne bag Husholdningsrådet efter forslaget vil få  

 indstillingsret til Forbrugerinformationens repræsentantskab, vil lov  

 om Statens Husholdningsråd blive ophævet i forbindelse med  

 etableringen af den nye institution.
 Idet jeg i øvrigt henviser til lovforslagets  

 bemærkninger, skal jeg anbefale lovforslaget til Folketingets  

 velvillige behandling.
