Når politiet beslutter at opgive påtale for bedrageri, skal sagen genoptages og der skal foretages en ny konkret vurdering af om der er grundlag for at pålægge medlemmet en sanktion for svig Vedrørende Deres klient (navn udeladt) Arbejdsmarkedets Ankenævn har behandlet Deres klage over Arbejdsdirektoratets afgørelse af 21. maj 2007 på møde den 19. juni 2008.
Ankenævnet traf denne A F G Ø R E L S E Der er ikke grundlag for at pålægge (navn udeladt) en karantæne på 962 timer for svig.
 (Navn udeladt) skal have en karantæne på 37 timer for uagtsomhed.
 Ankenævnet ændrer således Arbejdsdirektoratets afgørelse af den 21. maj 2007.
B E G R U N D E L S E Ankenævnet har lagt til grund, at Arbejdsdirektoratet den 7. april 2006 traf afgørelse om, at (navn udeladt) skulle betale 84.366 kr. tilbage til (navn udeladt ) a-kasse.
Baggrunden for direktoratets afgørelse var, at (navn udeladt) ikke havde oplyst på dagpengekortene for perioden fra uge 5 til uge 30 i 2005, at han var begyndt på uddannelsen til socialrådgiver.
Direktoratet traf samtidig afgørelse om, at (navn udeladt) skulle have en effektiv karantæne på 962 timer for svig.
 Direktoratets afgørelse af 7. april 2006 blev ikke indbragt for Arbejdsmarkedets Ankenævn.
 Ankenævnet har også lagt til grund, at direktoratet har genoptaget sagen for så vidt angår sanktionen som følge af, at (navn udeladt) Politi den 2. april 2007 besluttede at opgive påtale mod (navn udeladt) for bedrageri over for a-kassen, jf. straffelovens § 279. Direktoratet har ved afgørelse af 21. maj 2007 fastholdt, at (navn udeladt) skal have en effektiv karantæne på 962 timer for svig.
 Ankenævnet finder ikke, at der er tilstrækkeligt grundlag for at fastslå, at (navn udeladt) har gjort sig skyldig i svig over for a-kassen ved ikke at oplyse på dagpengekortene, at han den 2. februar 2005 var begyndt på uddannelsen til socialrådgiver.
 Det er således ankenævnets opfattelse, at det ikke kan afvises, at (navn udeladt) har været af den opfattelse, at a-kassen var vidende om, at han var begyndt på uddannelsen.
 Ankenævnet har i den forbindelse lagt vægt på, at a-kassen vidste, at (navn udeladt) ønskede at begynde på en uddannelse til socialrådgiver, og at a-kassen gav udtryk for at det var en god idé, at (navn udeladt) begyndte på uddannelsen, hvis det kunne lade sig gøre.
 Ankenævnet har også lagt vægt på, at det fremgik af (navn udeladt), at han ville påbegynde et studie den 2. februar 2005.
 Ankenævnet har i øvrigt lagt vægt på politiets beslutning om at opgive påtale for bedrageri, hvilket blandt andet er begrundet med, at det ikke kan udelukkes, at (navn udeladt) efter vejledningsmødet i a-kassen den 24. januar 2005 havde haft opfattelsen af, at han havde foretaget den fornødne underretning om uddannelsen, idet han havde a-kassens opbakning til uddannelsen.
 Det er på denne baggrund ankenævnets opfattelse, at (navn udeladt) ikke har haft det fornødne forsæt til at begå svig over for a-kassen, da det ikke kan anses for godtgjort, at (navn udeladt) vidste eller anså det for overvejende sandsynligt, at hans undladelse af at oplyse om uddannelsen på dagpengekortene kunne medføre, at han ville få udbetalt dagpenge med urette.
 Der er derfor ikke grundlag for at pålægge (navn udeladt) en karantæne for svig.
 Ankenævnet finder derimod, at forholdet må anses for at være uagtsomhed fra (navn udeladt) side.
 Ankenævnet har herved lagt vægt på, at (navn udeladt) burde vide, at han skulle oplyse om uddannelsen på dagpengekortene.
 Ankenævnet har i den forbindelse lagt vægt på, at det fremgår af vejledningen til dagpengekortet, at man som arbejdsløs har pligt til at oplyse om ethvert forhold, der har betydning for bedømmelsen af retten til dagpenge, herunder hvis man deltager i uddannelse.
 (Navn udeladt) skal derfor have en effektiv karantæne på 37 timer for uagtsomhed over for a-kassen.
R E G L E R Ankenævnet henviser til:
 § 87, stk. 2 og stk. 8 i lov om arbejdsløshedsforsikring m.v., jf. lovbekendtgørelse nr. 708 af 13. august 2003  § 7 i Arbejdsdirektoratets bekendtgørelse nr. 470 af 4. juni 2003 om sanktion til medlemmer af en arbejdsløshedskasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra Arbejdsdirektoratet.
 ..........
 Regler:
 Lov om arbejdsløshedsforsikring m.v., jf. lovbekendtgørelse nr. 708 af 13. august 2003:
Tilbagebetaling og sanktioner § 87. Har et medlem gjort sig skyldig i svig eller forsøg på svig over for a-kassen, kan direktøren for Arbejdsdirektoratet bestemme, at medlemmet skal gennemgå en effektiv karantæne på højst 962 timer.
Hvis beløbet, der er udbetalt eller søgt udbetalt med urette, højst svarer til 5 gange dagpengenes højeste beløb for en uge, jf. § 47, træffer arbejdsløshedskassen dog afgørelse.
Er medlemmet tidligere pålagt en sanktion for svig, kan direktøren bestemme, at pågældende slettes som medlem af kassen, hvis den seneste forseelse er begået mindre end 5 år efter den første administrative afgørelse.
Et medlem, som slettes af kassen, kan genoptages som nyt medlem.
 Stk. 2. Har et medlem gjort sig skyldig i anden forseelse over for kassen, kan kassen bestemme, at medlemmet skal gennemgå en effektiv karantæne på højst 37 timer.
 Stk. 3. .........
 Stk. 4. .........
 Stk. 5. .........
 Stk. 6. .........
 Stk. 7. .........
 Stk. 8. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelse af stk. 1-7.
 Arbejdsdirektoratets bekendtgørelse nr. 470 af 4. juni 2003 om sanktion til medlemmer af en arbejdsløshedskasse:
Svig § 5. Et medlem, der har begået svig, skal have en effektiv karantæne.
Karantænen kan højst være på 962 timer.
 Stk. 2. .........
 Stk. 3. .........
 Stk. 4. .........
 Stk. 5. ........
Uagtsomhed § 7. Ved uagtsomhed skal medlemmet have en effektiv karantæne.
Karantænen kan højst være på 37 timer.
 Stk. 2. Har et medlem ved uagtsomhed fået et beløb, der højst udgør 25 gange den maksimale dagpengesats for fuldtidsforsikrede på konstateringstidspunktet, skal medlemmet have en effektiv karantæne på 20 timer.
 Stk. 3. Har et medlem ved uagtsomhed fået et beløb, der højst udgør 2 gange den maksimale dagpengesats for fuldtidsforsikrede på konstateringstidspunktet, skal medlemmet ikke have nogen effektiv karantæne.
