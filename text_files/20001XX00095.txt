Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 forskellige skatte- og afgiftslove. (Afkortning af kredittider for  

 virksomheders afregning af visse skatter og afgifter m.v.).
(Lovforslag nr.
L 96).
 Som led i udmøntningen af finanslovsaftalen for  

 2001 mellem regeringen (Socialdemokratiet og Det Radikale Venstre),  

 Socialistisk Folkeparti og Enhedslisten foreslås det at foretage  

 afkortning af kredittider for virksomheders afregning af visse skatter og  

 afgifter m.v.
 For det første fremrykkes  

 pensionsinstitutternes (herunder Arbejdsmarkedets Tillægspension)  

 årlige acontoafregning af forventede arbejdsmarkedsbidrag bl.a.  

 vedrørende arbejdsgiveradministrerede pensionsordninger fra den 10.  

 december til den 1. september i kalenderåret. Ændringen  

 indebærer, at den gennemsnitlige kredittid på 139 dage reduceres  

 til gennemsnitligt 39 dage, hvilket er mere i overensstemmelse med de  

 kredittider, som i øvrigt gælder på skatte- og  

 afgiftsområdet.
 For det andet ændres  

 opgørelsesperioden for lønsumsafgift for de finansielle  

 virksomheder fra kvartalet til måneden, hvorved den gennemsnitlige  

 kredittid reduceres til 30 dage.
For det tredje reduceres momskredittiden for store  

 virksomheder, ligesom importmomsen afskaffes.
Betalingsfristen for moms for  

 store virksomheder (over 10 mill. kr. i årlig momspligtig  

 omsætning) forkortes fra 40 dage til 25 dage.
Den gennemsnitlige  

 kredittid nedsættes fra 55 dage til 40 dage og vil herefter fortsat  

 være længere end i flere andre EU-lande.
 Afskaffelsen af importmoms indebærer, at  

 importmomsreglerne for tredjelandsindførsel (områder uden for  

 EU-toldområdet, herunder Grønland, Færøerne og  

 Nordsøen) bringes på linie med de regler, der gælder for  

 indførsler fra EU-lande.
For det fjerde fremrykkes fra 1. januar 2002  

 kredittiden for større virksomheders og amters afregning af indeholdt  

 A-skat og arbejdsmarkedsbidrag m.v. med ca. 10 dage.
Angivelse og betaling  

 sker herefter den sidste hverdag (bankdag) i indeholdelsesmåneden mod  

 nu den 10. i måneden efter indeholdelsesmåneden.
 Lovforslaget indebærer herudover bl.a., at  

 gennemsnitsvederlaget for udenlandske turistbusser forhøjes med 5  

 øre pr. personkilometer (på baggrund af udviklingen i  

 inflationen siden 1994), ligesom Told og Skat får mulighed for at give  

 borgere og virksomheder elektronisk adgang til oplysninger om virksomheders  

 navne, adresser eller momsnumre.
 Udover engangsprovenuer på ca. 13 mia. kr. i 2001  

 vedrørende moms og lønsumsafgift og ca. 12,2 mia. kr. i 2002  

 vedrørende A-skat m.v. er den varige provenuvirkning af de  

 foreslåede kredittidsafkortninger ca. 0,6 mia. kr. i 2001 og ca. 0,9  

 mia. kr. i efterfølgende år.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets hurtige og  

 velvillige behandling.
