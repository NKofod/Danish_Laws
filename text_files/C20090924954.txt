Skrivelse om Fastsættelse af ejendomsværdiskattegrundlaget for ejendomme beliggende i udlandet for indkomståret 2008 Efter § 2 i ejendomsværdiskatteloven betaler personer, der er hjemmehørende i Danmark, ejendomsværdiskat af ejerboliger (herunder fritidshuse), som er beliggende i Danmark eller udlandet, herunder Færøerne og Grønland.
 Ejendomsværdiskatten for udenlandske ejendomme opkræves med samme procent som ejendomsværdiskatten for danske ejendomme.
 Derimod gælder der særregler for opgørelsen af beregningsgrundlaget for ejendomsværdiskatten for udenlandske ejendomme.
EF-domstolen (Theodor Jäger, C-256/06) har i 2008 truffet afgørelse om, at en medlemsstat ikke kan beskatte en i udlandet beliggende ejendom højere end en i hjemlandet beliggende ejendom.
En sådan beskatning er i strid med forbudet mod restriktioner overfor kapitalbevægelser mellem medlemsstaterne.
Dommen har givet anledning til, at den eksisterende beskatning af ejerboliger i udlandet for fuldt skattepligtige danskere er ændret i overensstemmelse med dommen.
 Ved lov nr. 1340 af 19/12 2008 er beregningsgrundlaget for ejendomsværdiskatten for udenlandske ejendomme derfor ændret med virkning fra og med indkomståret 2009.
Beregningsgrundlaget for ejendomsværdiskatten for 2008 for udenlandske ejendomme fremgår derimod af SKATs meddelelse, offentliggjort som SKM2008.565.SKAT.
De retningslinier for fastsættelsen af beregningsgrundlaget for ejendomsværdiskatten, der fremgår af denne meddelelse, svarer til de regler, som nu er vedtaget ved lovændringen.
 Nærværende meddelelse indeholder ajourførte oplysninger om ejendomsværdiskattegrundlaget for 2008. Det drejer sig om det svenske indeks for fritidshuse, indekstal fra OECD, Danmarks Statistiks prisindeks for sommerhuse samt afstandsprocenten for 2008.
Ejendomsværdiskattegrundlaget Udenlandske ejendomme vil herefter skulle beskattes på linie med danske ejendomme, der beskattes på grundlag af den laveste af følgende tre værdier, nemlig enten ejendomsværdien pr. 1. oktober i indkomståret (2008), ejendomsværdien pr. 1. januar 2001 med tillæg af 5 pct.
 eller ejendomsværdien pr. 1. januar 2002.
Udenlandsk vurdering Da der for udenlandske ejendomme ikke foreligger nogen dansk ejendomsvurdering, er udgangspunktet, at hvis der i den pågældende fremmede stat findes en offentlig ejendomsvurdering, som kan sidestilles med en dansk vurdering, kan ejendomsværdiskatten beregnes efter samme regler som gælder for danske ejendomme.
Det er dog en forudsætning herfor, at SKAT har godkendt den udenlandske vurdering.
På nuværende tidspunkt har SKAT kun godkendt den offentlige svenske vurdering i 2001 og 2002 af ejendomme, der er erhvervet før 1. januar 2002. Den svenske vurdering skal dog korrigeres, jf. nærmere SKM2008.565.SKAT, afsnit J 1), nr. 5.
Indeksering af anskaffelsespris Når der ikke foreligger en godkendt udenlandsk vurdering, må der i stedet tages udgangspunkt i ejendommens faktiske anskaffelsespris.
Denne anskaffelsespris vil så skulle indekseres tilbage fra anskaffelsesåret til henholdsvis 2001 eller 2002. Herved når man frem til ejendommens handelsværdi i det pågældende indkomstår.
 Indekseringen skal ske for ejendomme, der er erhvervet 1. januar 2002 eller senere.
 Ejendommens faktiske anskaffelsessum indekseres tilbage til det angivne tidspunkt efter følgende prioriteringsrækkefølge:
et godkendt udenlandsk prisindeks OECD´s indeks for udvikling i huspriser det danske sommerhusindeks SKAT har godkendt anvendelsen af et indeks for svenske fritidshuse og et indeks fra OECD.
 Det svenske indeks for fritidshuse skal anvendes på alle typer ejendomme i Sverige, der anvendes som fritidsbolig:
Indeks 2001 2002 2003 2004 2005 2006 2007 2008 Sverige Fritidshuse 335 358 383 424 470 527 588 604 De anerkendte OECD-indeks er:
OECD-indeks 2001 2002 2003 2004 2005 2006 2007 2008 USA 107,7 114,6 121,9 133,6 149,3 161,6 166,1 159,9 GB 108,1 125,6 145,3 162,5 171,4 182,2 202,2 200,2 Tyskland 100 97,2 96,3 94,4 92,6 92,6 92,6 93,5 Italien 108,2 118,6 130,8 143,7 154,6 164,3 171,9 176,7 Finland 99,1 109,4 115,9 123 130,2 143 153,7 155,5 Irland 108,1 119,7 138,7 154,7 173 196,3 200,9 180,8 Nederlandene 111 120,2 125,7 130,9 137,2 143,7 149,6 148,8 Norge 106,9 112,3 114,2 125,8 136,1 154,3 172,3 170,4 Spanien 109,6 128,1 153,7 181,8 208,4 229,3 241,8 242,3 Frankrig 107,9 116,8 130,5 150,3 173,3 194,3 207,1 209,7 Schweiz 101,9 106,6 109,8 112,4 113,6 116,4 118,9 122,0 Hvis SKAT ikke har godkendt et indeks fra OECD for det pågældende land, skal Danmarks Statistiks prisindeks for sommerhuse i Danmark anvendes:
Indeks 2001 2002 2003 2004 2005 2006 2007 2008 Danmark Sommerhuse 49,0 53,1 58,0 69,1 84,9 100,0 103,8 99,0 Regulering af den indekserede anskaffelsespris (handelsværdien) - afstandsprocenten Da ejendomsværdiskatten for danske ejendomme beregnes på grundlag af den offentlige vurdering, som typisk er lavere end handelsværdien, skal de udenlandske beregnede handelsværdier yderligere reduceres med den såkaldte afstandsprocent, der er udtryk for forskellen imellem handelsværdien og den offentlige vurdering.
Herved bliver de udenlandske beregnede handelsværdier sammenlignelige med de danske ejendomsværdier.
 Afstandsprocenten er opgjort således:
Afstands-procent 2001 2002 2003 2004 2005 2006 2007 2008 Gns. pct.
15 18 12 29 9 17 9 5 Der henvises i øvrigt til SKATs meddelelse offentliggjort som SKM2008.565.SKAT, hvor retningslinierne for ejendomsværdiskatteberegningen nærmere er beskrevet.
Meddelelsen indeholder eksempler på beregning af ejendomsværdiskattegrundlaget.
 Spørgsmål om anvendelsen af de nævnte indeks kan rettes til Skattecenter Herning, Brændgårdsvej 10, 7400 Herning.
Selvangivelse Den beregnede handelsværdi, der fremkommer ved at benytte ovenstående regler, kan selvangives via "tast selv" eller ved benyttelse af blanket 04.053.
 Den laveste af de beregnede handelsværdier pr. 1. oktober 2008 eller pr. 1. januar 2002 selvangives i rubrik 212. Hvis den beregnede handelsværdi pr. 1. januar 2001 er lavere end disse, selvangives denne lavere værdi i rubrik 214.
 SKAT skal bemærke, at fristen for rettidig indgivelse af den udvidede selvangivelse, der anvendes af skattepligtige med fast ejendom i udlandet, er den 1. juli 2009.
