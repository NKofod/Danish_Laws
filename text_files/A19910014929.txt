 Herved bekendtgøres lov om ægteskabets retsvirkninger, jf.  

 lovbekendtgørelse nr. 628 af 15. september 1986 som ændret ved § 3 i lov nr.  

 209 af 5. april 1989 og ved § 9 i lov nr. 396 af 13. juni 1990.
Almindelige bestemmelser § 1.  Mand og hustru skal være hinanden til støtte og  

 i fællesskab varetage familiens tarv.
§ 2.  Det påhviler mand og hustru gennem pengeydelse,  

 gennem virksomhed i hjemmet eller på anden måde, at bidrage, hver efter sin  

 evne, til at skaffe familien det underhold, som efter ægtefællernes  

 livsvilkår må anses for passende.
Til underholdet henregnes, hvad der  

 udkræves til husholdningen og børnenes opdragelse såvel som til  

 fyldestgørelse af hver ægtefælles særlige behov.
§ 3.  Kan udgifterne til en ægtefælles særlige behov  

 og udgifterne ved de hverv, som han efter skik og brug og ægtefællernes  

 forhold har at varetage for familiens underhold, ikke dækkes af det bidrag,  

 han selv skal yde ifølge § 2, er den anden ægtefælle pligtig at overlade ham  

 de fornødne pengemidler i passende beløb ad gangen.
Dette gælder dog ikke,  

 hvis en anden ordning er påkrævet, fordi ægtefællen har vist sig uskikket til  

 at forvalte penge, eller fordi andre særlige grunde foreligger.
 § 4.  Hvad der i henhold til §§ 2 og 3 overlades en  

 ægtefælle til fyldestgørelse af hans særlige behov, betragtes, som om han  

 selv havde indført det i fællesboet.
 § 5.  Forsømmer en ægtefælle at opfylde sin  

 underholdspligt efter § 2, bliver der på begæring at pålægge ham at yde den  

 anden ægtefælle et pengebidrag i det omfang, hvori det efter omstændighederne  

 må anses for rimeligt.
§ 6.  Lever ægtefællerne på grund af uoverensstemmelse  

 ikke sammen, finder reglerne i § 2 tilsvarende anvendelse.
Det tilskud, som  

 den ene ægtefælle herefter skal yde til den anden ægtefælles og de hos denne  

 værende børns underhold, bliver på begæring at fastsætte til et pengebidrag.  

 En ægtefælle, som væsentlig bærer skylden for samlivets ophævelse, har dog  

 ikke krav på bidrag til sit eget underhold, medmindre ganske særlige grunde  

 taler derfor.
 § 7.  I de i § 6 omhandlede tilfælde kan statsamtet i  

 det omfang, hvori det efter ægtefællernes livsvilkår og de øvrige  

 omstændigheder må anses for passende, på begæring pålægge den ene ægtefælle  

 at overlade den anden ægtefælle brugen af løsøre, som ved samlivets ophør  

 hørte til det fælles bohave eller til den anden ægtefælles arbejdsredskaber.
 Stk. 2.  Brugsretten over løsøre, der herefter er  

 udleveret en af ægtefællerne til benyttelse, kan ikke anfægtes ved aftale  

 mellem tredjemand og den anden ægtefælle.
 Stk. 3.  Den brugsberettigede ægtefælle kan kræve sig  

 indsat i besiddelsen ved en umiddelbar fogedforretning i overensstemmelse med  

 lov om rettens pleje af 11. april 1916 § 609.
§ 8.  Spørgsmål om underholdsbidrag efter §§ 5 og 6  

 afgøres af statsamtet.
Denne kan til enhver tid på begæring af en af  

 ægtefællerne ændre sin bestemmelse, når forholdene væsentlig har forandret  

 sig.
 Stk. 2.  Underholdsbidrag efter §§ 5 og 6 kan kun, når  

 særlige grunde taler derfor, pålægges for en tid, der ligger mere end 1 år  

 forud for begæringen.
 § 9.  Ved afgørelser i henhold til §§ 5, 6 og 7 kan en  

 mellem ægtefællerne truffen aftale fraviges, hvis den skønnes åbenbart  

 ubillig, eller hvis forholdene væsentlig har forandret sig.
 § 10.  Ægtefællerne er pligtige at give hinanden de  

 oplysninger om deres økonomiske forhold, som kræves til bedømmelse af deres  

 underholdspligt.
§ 11.  Under samlivet er hver af ægtefællerne i  

 forhold til tredjemand berettiget til på begges ansvar at indgå sådanne  

 retshandler til fyldestgørelse af den daglige husholdnings eller børnenes  

 fornødenheder, som sædvanlig foretages i dette øjemed.
Samme ret har hustruen  

 med hensyn til sædvanlige retshandler til fyldestgørelse af sit særlige  

 behov.
De her nævnte retshandler anses for indgåede på begge ægtefællers  

 ansvar, hvis ikke andet fremgår af omstændighederne.
 Stk. 2.  En ægtefælle kan uanset mindreårighed selv  

 indgå sådanne retshandler, som omtales i nærværende paragrafs første stykke.
Stk. 3.  Hvis den, med hvem retshandelen blev indgået,  

 indså eller burde indse, at det, som retshandelen gik ud på, lå udenfor det  

 efter forholdene rimelige, bliver den anden ægtefælle ikke forpligtet.
Hvis  

 under samme forhold retshandelen er indgået af en mindreårig, bliver denne ej  

 heller selv forpligtet.
§ 12.  Misbruger en ægtefælle den ret, som tilkommer  

 ham efter § 11, kan statsamtet på den anden ægtefælles begæring fratage ham  

 retten.
Er det en mindreårig ægtefælle, der gør sig skyldig i sådant misbrug,  

 kan retten fratages ham også på begæring af værgen.
 Stk. 2.  Retten skal atter tilbagegives ægtefællen, når  

 forholdene har forandret sig, eller når den anden ægtefælle og, hvor retten  

 er frataget en mindreårig, tillige værgen begærer det.
 Stk. 3.  Statsamtets afgørelse kan ikke gøres gældende  

 mod godtroende tredjemand, medmindre den indtegnes i ægtepagtsbogen i  

 overensstemmelse med reglerne i kap. 6.
§ 13.  Er en ægtefælle, medens samlivet består, ved  

 fraværelse eller sygdom forhindret i at varetage sine anliggender, kan den  

 anden ægtefælle, for så vidt ingen anden har bemyndigelse hertil, foretage,  

 hvad der ikke uden ulempe kan opsættes, derunder oppebære indtægter og, hvor  

 det for familiens underhold er uomgængeligt nødvendigt, foretage afhændelser  

 eller pantsættelser.
Fast ejendom kan dog i intet tilfælde afhændes eller  

 pantsættes uden statsamtets samtykke.
 § 14.  Er løsøre, som er undergivet den ene ægtefælles  

 rådighed, med dennes samtykke inddraget til benyttelse under en  

 erhvervsvirksomhed, som drives af den anden ægtefælle, bliver retshandler,  

 denne foretager vedrørende sådant løsøre, bindende for den førstnævnte  

 ægtefælle, medmindre tredjemand indså eller burde indse, at den anden  

 ægtefælle var uberettiget til at indgå retshandelen.
Om formuen § 15.  Alt, hvad ægtefællerne ejer ved ægteskabets  

 indgåelse eller senere erhverver, indgår i almindeligt formuefællesskab  

 mellem dem, for så vidt det ikke er gjort til særeje, jfr. § 28.
 Stk. 2.  På rettigheder, som er uoverdragelige eller i  

 øvrigt af personlig art, får reglerne om formuefællesskab dog kun anvendelse  

 i den udstrækning, hvori det er foreneligt med de for disse rettigheder  

 særlig gældende regler.
 § 16.  Hver ægtefælle har i levende live rådigheden  

 over alt, hvad han har indført i fællesboet, dog med de indskrænkninger, der  

 følger af reglerne i §§ 17-20.
 Stk. 2.  Ved ægteskabets ophør såvel som i tilfælde af  

 bosondring eller separation udtager hver ægtefælle eller dens arvinger  

 halvdelen af det beholdne fællesbo, medmindre undtagelse har særlig  

 lovhjemmel.
 § 17.  En ægtefælle er pligtig at udøve sin rådighed  

 over fælleseje således, at det ikke utilbørlig udsættes for at forringes til  

 skade for den anden ægtefælle.
§ 18.  En ægtefælle må ikke uden den anden ægtefælles  

 samtykke afhænde eller pantsætte fast ejendom, der er fælleseje, såfremt  

 ejendommen tjener til familiens bolig, eller hvis ægtefællernes eller den  

 anden ægtefælles erhvervsvirksomhed er knyttet til den.
Sådan ejendom må  

 heller ikke uden samtykke af den anden ægtefælle bortlejes eller  

 bortforpagtes, såfremt dette vil medføre, at den ikke længere kan tjene til  

 fælles bolig eller som grundlag for erhvervsvirksomheden.
Er den anden  

 ægtefælle umyndig, meddeler værgen samtykket.
Stk. 2.  Har en ægtefælle indgået en sådan retshandel  

 uden fornødent samtykke, kan den anden ægtefælle få den omstødt ved dom, hvis  

 erhververen eller panthaveren indså eller burde indse, at ægtefællen var  

 uberettiget til at foretage retshandelen.
Sag må dog anlægges inden 3  

 måneder, efter at ægtefællen har fået kundskab om retshandelen, og senest  

 inden 1 år efter dens tinglæsning.
§ 19.  En ægtefælle må ikke uden den anden ægtefælles  

 samtykke afhænde eller pantsætte løsøre, der er fælleseje, for så vidt det  

 hører til indboet i det fælles hjem eller til den anden ægtefælles fornødne  

 arbejdsredskaber, eller det tjener til børnenes personlige brug.
Selv om  

 ægtefællen er umyndig, kan han afgive samtykke, såfremt han dog ikke er  

 sindssyg eller åndssvag; er dette tilfældet, eller kan ægtefællens udtalelse  

 ikke indhentes uden væsentlig vanskelighed eller forhaling, er samtykke  

 unødvendigt.
Stk. 2.  Har en ægtefælle indgået en sådan retshandel  

 uden fornødent samtykke, kan den anden ægtefælle få den omstødt ved dom,  

 medmindre erhververen eller panthaveren var i god tro.
Sag må dog anlægges  

 inden 3 måneder, efter at ægtefællen har fået kundskab om retshandelen, og  

 senest inden 1 år efter genstandens overlevering eller ved underpantsætning  

 efter retshandelens tinglæsning.
 § 20.  Nægter den anden ægtefælle eller værgen at give  

 samtykke i de tilfælde, som nævnes i §§ 18 og 19, kan statsamtet på begæring  

 tillade retshandelen, hvis der ikke findes at være skellig grund til  

 nægtelsen.
§ 21.  (Ophævet) § 22.  En ægtefælle kan forlange, at den anden  

 ægtefælle deltager i oprettelsen af en fortegnelse over, hvilke dele af  

 fællesboet enhver af dem råder over, og hvad der måtte høre til enhvers  

 særeje.
Retten afgør efter samtlige foreliggende omstændigheder, hvilken  

 beviskraft der i givet fald bør tillægges fortegnelsen.
 § 23.  Har en ægtefælle ved vanrøgt af sine økonomiske  

 anliggender, ved misbrug af sin rådighed over fælleseje eller ved anden  

 uforsvarlig adfærd i væsentlig grad formindsket den del af fællesboet,  

 hvorover han råder, kan den anden ægtefælle eller dennes arvinger forlange  

 vederlag herfor af det beholdne fællesbo eller i fornødent fald for halvdelen  

 af det manglende beløb af den førstnævnte ægtefælles særeje.
 Stk. 2.  Ret til sådant vederlag tilkommer ligeledes en  

 ægtefælle eller hans arvinger, hvis den anden ægtefælle har anvendt midler af  

 fællesboet til erhvervelse eller forbedring af sit særeje eller af sådanne  

 rettigheder, som omhandles i § 15, stk. 2.
§ 24.  De i § 23 nævnte vederlagsfordringer kan først  

 gøres gældende, når fællesboet skiftes.
Opnås der ikke under skiftet fuld  

 dækning for fordringen, kan der ikke senere gøres krav gældende for det  

 manglende.
Kapital 3 Om gældsansvaret § 25.  Enhver af ægtefællerne hæfter med den del af  

 fællesboet, hvorover han råder, og med sit særeje for de ham påhvilende  

 forpligtelser, hvad enten de er opstået før eller under ægteskabet.
§ 26.  Krav på hustruen af den i § 11 nævnte art  

 forældes i løbet af 1 år, når tillige manden hæfter for gælden.
Reglerne i  

 lov nr. 274 af 22. december 1908 § 1, sidste pkt., samt §§ 2 og 3 finder  

 tilsvarende anvendelse ved denne forældelse.
 § 27.  Bestemmelserne i § 26 finder ikke anvendelse,  

 hvis hustruen har påtaget sig et videregående ansvar.
Om ægtepagter og andre retshandler mellem  

 ægtefæller § 28.  Ved ægtepagt kan ægtefæller aftale:
 Stk. 2.  En aftale efter stk. 1 kan angå en del af  

 ægtefællernes ejendele, kan tidsbegrænses og kan træffes alene med henblik på  

 en af ægtefællernes død.
 Stk. 3.  En aftale efter stk. 1 omfatter, hvad der  

 træder i stedet for de ejendele, aftalen vedrører, og indtægter af disse  

 ejendele, medmindre andet er bestemt i aftalen.
 § 28 a.  En gavegiver eller arvelader kan vedrørende  

 gave eller arv, herunder tvangsarv, træffe tilsvarende bestemmelse som efter  

 § 28. Bestemmelsen vedrørende arv skal træffes i et testamente.
 § 28 b.  En ægtepagt kan ændres ved en senere  

 ægtepagt.
 Stk. 2.  Der kan ikke ved ægtepagt træffes nogen  

 bestemmelse, der strider mod gavegivers eller arveladers bestemmelse om  

 særeje.
 § 29.  Ægtefæller kan med de begrænsninger, som loven  

 medfører, indgå retshandler med hinanden om ejendele, som nogen af dem råder  

 over, og pådrage sig forpligtelser overfor hinanden.
§ 30.  Gaver mellem forlovede, som skal tilfalde  

 modtageren ved ægteskabets indgåelse, og gaver mellem ægtefæller må for at  

 være gyldige ske ved ægtepagt.
Dette gælder dog ikke sædvanlige gaver, hvis  

 værdi ikke står i misforhold til giverens kår, ej heller gaver, som består i  

 livsforsikring, overlevelsesrente eller lignende forsørgelse, som sikres den  

 anden ægtefælle.
 Stk. 2.  Det kan ikke gennem ægtepagt eller på anden  

 måde gyldigt vedtages, at det, som den ene ægtefælle fremtidig erhverver,  

 uden vederlag skal tilfalde den anden.
§ 31.  En ægtefælle, hvis indtægter i løbet af et  

 kalenderår har givet overskud, kan inden udløbet af det følgende år uden  

 oprettelse af ægtepagt vederlagsfrit overdrage den anden ægtefælle indtil  

 halvdelen af overskuddet.
Overdragelsen har dog kun gyldighed mod  

 overdragerens kreditorer, for så vidt han i et af ham underskrevet dokument  

 har angivet overskuddets størrelse, og han derhos har beholdt utvivlsomt  

 tilstrækkelige midler tilbage til at dække sine forpligtelser.
 § 32.  Har ægtefællerne uden ægtepagt truffet aftale  

 om overdragelse af ejendele fra den ene af dem til den anden, kan aftalen  

 alene gøres gældende overfor overdragerens kreditorer, såfremt det godtgøres,  

 at der til dens gyldighed ikke krævedes ægtepagt.
§ 33.  Har den ene ægtefælle givet den anden ægtefælle  

 en gave, kan den, som da havde fordring på overdrageren, hvis fuld dækning  

 hos denne må anses uopnåelig, holde sig til den anden ægtefælle for værdien  

 af det overførte, medmindre det bevises, at overdrageren beholdt utvivlsomt  

 tilstrækkelige midler til at dække sine forpligtelser.
Er der ydet delvis  

 vederlag, fradrages dette i værdien.
Den anden ægtefælle er dog fri for  

 ansvar, når han beviser, at de overførte genstande er gået tabt uden hans  

 skyld.
 Stk. 2.  Nærværende paragraf kommer ikke til anvendelse  

 med hensyn til de i § 30, stk. 1, 2. pkt., nævnte gaver.
§ 34.  (Ophævet) § 35.  Ægtepagt skal oprettes skriftligt under  

 parternes hånd; også en umyndig part skal underskrive.
Værgens eller  

 lavværgens samtykke meddeles ved underskrift på ægtepagten.
§ 36.  (Ophævet) § 37.  Ægtepagt må for at blive gyldig indtegnes i  

 ægtepagtsbogen overensstemmende med de i kap. 6 givne forskrifter.
Om bosondring § 38.  En ægtefælle kan forlange bosondring:
§ 39.  Begæring om bosondring indleveres skriftlig til  

 skifteretten på det sted, hvor den anden ægtefælle bor eller i mangel af  

 bopæl opholder sig; har han ikke bekendt bopæl eller opholdssted her i  

 landet, sker henvendelsen til skifteretten på det sted, hvor andrageren bor  

 eller opholder sig.
Har ingen af ægtefællerne bopæl eller ophold her i  

 landet, kan justitsministeren i særlige tilfælde bestemme, at begæring kan  

 indleveres til en herværende skifteret.
 Stk. 2.  Skriftlige beviser for de omstændigheder, ved  

 hvilke bosondringen skal begrundes, bør så vidt muligt ledsage andragendet.  

 Skønnes yderligere oplysninger fornødne, kan skifteretten gøre vedkommende  

 opmærksom derpå og opfordre ham til at tilvejebringe dem.
Stk. 3.  Der skal så vidt muligt gives den anden  

 ægtefælle lejlighed til at erklære sig, i hvilket øjemed skifteretten kan  

 indkalde ham til at møde for sig.
Nægter den anden ægtefælle at udtale sig,  

 eller udebliver han uden gyldigt forfald, kan han behandles som den, der ikke  

 drister sig til at modsige andragerens opgivender.
Har den anden ægtefælle  

 ikke bekendt bopæl eller opholdssted her i landet, kan skifteretten, dersom  

 den finder anledning dertil, foranledige, at der beskikkes en værge til at  

 afgive erklæring, forinden afgørelse træffes.
§ 40.  Skifteretten afgør på grundlag af de  

 foreliggende erklæringer og beviser, om den fremsatte begæring om bosondring  

 skal tages til følge eller ikke.
Kendelsen bliver at afsige snarest muligt og  

 som regel inden 14 dage fra indleveringsdagen.
 Stk. 2.  Skifterettens beslutning kan indbringes for  

 landsretten ved kære, efter de i lov om rettens pleje af 11. april 1916, kap.  

 58, fastsatte regler.
 Stk. 3.  Når bosondring er besluttet, bliver udførelsen  

 af denne beslutning ikke opholdt ved, at kendelsen påkæres, dog kan ingen af  

 ægtefællerne forlange at modtage udlæg for sin lod i den del af fællesboet,  

 hvorover den anden råder, forinden endelig afgørelse er truffet.
 § 41.  Når begæring om bosondring er taget til følge,  

 deles fællesboet mellem ægtefællerne overensstemmende med reglerne i  

 skiftelovens kap. 6.
 § 42.  Hvad der udlægges en ægtefælle på skiftet eller  

 tilfalder ham efter indgivelsen af bosondringsbegæringen, bliver hans  

 fuldstændige særeje.
 § 43.  Den indkomne begæring om bosondring bliver ved  

 skifterettens foranstaltning at anmelde til indtegning i ægtepagtsbogen.
 § 44.  (Ophævet).
Om indtegning af ægtepagter §§ 45-48. (Ophævet).
§ 49.  Ægtepagtens indtegning, som enhver af  

 ægtefællerne har ret til at begære foretaget, skal ske ved mandens personlige  

 værneting.
Har manden intet personligt værneting her i riget, skal indtegning  

 ske ved Københavns byret. Ægtefællernes flytning til en anden retskreds gør  

 ikke ny indtegning nødvendig.
§ 50.  Der bliver ved justitsministeriets  

 foranstaltning at føre register over alle indtegnede ægtepagter.
Vedkommende  

 retsskriver skal derfor, når en ægtepagt er indtegnet, til kontoret for  

 registrering af ægtepagter indsende en indberetning gående ud på, at en  

 ægtepagt er afsluttet, med angivelse af parternes stilling, navne, bopæl og  

 indtegningsdagen.
 Stk. 2.  Enhver er berettiget til på grundlag af  

 skriftlig begæring, indeholdende oplysning om parternes navne og så vidt  

 muligt ægtefællernes stilling, og mod et af justitsministeriet fastsat gebyr  

 af dette register at erholde oplysning om, hvorvidt ægtepagt er afsluttet, og  

 da, når og hvor den er indtegnet.
Stk. 3.  De nærmere regler om dette registers  

 indretning, førelse og indhold gives af justitsministeren.
Udgifterne derved  

 bevilges på de årlige finanslove.
Ved hver måneds udgang bekendtgøres det i  

 Statstidende, hvad der i månedens løb er optaget i registeret; til dækning af  

 udgifterne herved betales ved ægtepagtens indtegning et af justitsministeriet  

 fastsat gebyr.
 § 51.  Tilsvarende regler som de i §§ 45-50 givne  

 gælder for anmeldelser, indtegnede i henhold til §§ 12 og 43.
Forskellige bestemmelser § 52.  Når en ægtefælle er umyndiggjort, tilkommer det  

 den anden ægtefælle, for så vidt denne er myndig, i forbindelse med værgen at  

 bestyre den del af fællesboet, hvorover den umyndiggjorte ægtefælle har haft  

 rådigheden.
Denne bestyrelse er ikke undergivet justitsministerens tilsyn.
 § 53.  Denne lovs bestemmelser kommer også til  

 anvendelse på ægtepagter, som indgås uden for landet, når manden har bopæl  

 her, dog at kvindens myndighed til at indgå ægtepagten bedømmes efter hendes  

 hjemsteds lovgivning.
Stk. 2.  Ægtepagt, oprettet af en mand, der ikke har  

 bopæl her i landet, og gyldig efter hans hjemsteds love, er, når han bosætter  

 sig her i landet, gyldig her, for så vidt den ikke strider mod denne lov.
I  

 forhold til tredjemand er gyldigheden dog betinget af, at ægtepagten inden 1  

 måned, efter at manden har taget bopæl her, anmeldes til ægtepagtsbogen; sker  

 anmeldelsen senere, regnes retsvirkningen først fra anmeldelsesdagen.
Stk. 3.  En ægtepagt, som er oprettet i medfør af  

 artikel 4 i den under 6. februar 1931 mellem Danmark, Finland, Island, Norge  

 og Sverige afsluttede konvention, skal, såfremt parterne eller en af dem på  

 oprettelsestiden er bosat her, for at være gyldig overfor tredjemand her i  

 landet være tinglyst her.
Bosætter ægtefællerne eller en af dem sig efter  

 ægtepagtens oprettelse her i landet, gælder om indtrædelsen af tinglysningens  

 retsvirkning regler svarende til de i stk. 2, 2. pkt., fastsatte.
§ 53 a.  Regeringen kan indgå overenskomst med andre  

 stater om forholdet mellem dansk og fremmed rets regler om ægteskabets  

 retsvirkninger.
Overenskomsten finder anvendelse her i landet efter  

 bekendtgørelse i Lovtidende.
 Stk. 2.  Justitsministeren kan endvidere fastsætte  

 regler om forholdet mellem danske og andre nordiske landes regler om  

 ægteskabets retsvirkninger.
Overgangsbestemmelser § 54.  Denne lov træder i kraft den 1. januar 1926.
§ 55.  Efter det i § 54 nævnte tidspunkt kommer loven,  

 dog med de nedenfor angivne nærmere bestemmelser, også til anvendelse overfor  

 ægtefæller, der har indgået ægteskab tidligere.
Har ægtefællerne levet i  

 formuefællesskab, bevarer enhver af dem rådigheden over den del af  

 fællesboet, hvorover han hidtil har rådet.
Stk. 2.  Reglerne i lov nr. 75 af 7. april 1899 § 11,  

 stk. 1, 2. og 3. pkt., jfr. stk. 3, finder vedblivende anvendelse på de der  

 nævnte ejendele, som er indført i boet af hustruen før denne lovs  

 ikrafttræden.
Forpligtelser, som i medfør af den nævnte lovs § 12 eller § 13  

 er kommet til at påhvile fællesboet uden personlig hæftelse for manden, kan  

 søges fyldestgjort i den del af fællesboet, hvorover han råder.
Samme lovs §  

 21, stk. 2, kommer vedblivende til anvendelse på særeje, som er erhvervet før  

 denne lovs ikrafttræden.
 Stk. 3.  Har en ægtefælle fået erstatningskrav mod den  

 anden ægtefælle i henhold til lov af 7. april 1899 §§ 13, 16 eller 24, eller  

 har han efter denne lovs ikrafttræden indfriet en tidligere opstået  

 forpligtelse, hvis indfrielse ville have hjemlet ham et sådant  

 erstatningskrav, kan der herfor kræves vederlag overensstemmende med reglerne  

 i nærværende lovs §§ 23 og 24.
§ 56.  Ægtefæller, der ved denne lovs ikrafttræden  

 helt eller delvis lever i formuefællesskab, kan ved ægtepagt, der tinglæses  

 senest på ikrafttrædelsesdagen, bestemme, at den ældre lovgivnings regler  

 skal vedblive at gælde for ordningen af formueforholdet mellem dem.
I  

 ægteskaber, hvor en sådan ægtepagt er oprettet, kommer dog reglerne i  

 nærværende lovs kap. 1 §§ 1-3 og §§ 5-14, kap. 2 § 19, kap. 3 §§ 26 og 27 og  

 kap. 5-7 til anvendelse.
 Stk. 2.  Ægtepagten er gyldig uden kongelig  

 konfirmation; den er fritaget for stempel- og anden offentlig afgift.
 § 57.  For så vidt der for ægteskaber, der er stiftet  

 før 1. juli 1922, i henhold til § 3, stk. 2 eller 3, i lov nr. 212 af 1. juni  

 1922 om ændring i lov nr. 258 af 28. juni 1920 om indførelse af dansk  

 personret, familieret og arveret i de sønderjydske landsdele gælder den før  

 den nævnte lov bestående formueordning, har det sit forblivende herved.
 Stk. 2.  For så vidt ægtefællerne ønsker at indføre  

 dansk rets formueordning eller at foretage anden ændring i den mellem dem  

 gældende formueordning, skal dette ske ved ægtepagt, der oprettes og  

 indtegnes i ægtepagtsbogen i overensstemmelse med reglerne i § 35 og § 37,  

 jfr. kap. 6.
 § 58.  Fra denne lovs ikrafttræden ophæves Christian  

 den Femtes Danske Lov (for Færøernes vedkommende samme konges Norske Lov) 5te  

 bog, kap. 1, art. 13, lov nr. 75 af 7. april 1899 og lov nr. 131 af 27. maj  

 1908 § 2.
 Stk. 2.  Endvidere bortfalder, hvad der i øvrigt i  

 lovgivningen måtte være stridende mod denne lov.
 Lov nr. 111 af 31. marts 1926, der trådte i kraft den 1. april 1927, jfr.  

 kgl. anordning nr. 287 af 26. november 1926, fastsætter i § 53, stk. 2:
»Fra denne lovs ikrafttræden træder tinglysning af ægtepagter efter  

 denne lovs kapitel 7 i stedet for indtegning af ægtepagter efter lov nr. 56  

 af 18. marts 1925 §§ 45-48, jfr. § 50, 3die stykke, 3die pkt.« Lov nr. 284 af 11. november 1931, der vedrører § 53, stk. 3, indeholder  

 følgende bestemmelse:
§ 2  (* 1) Tidspunktet for denne lovs ikrafttræden fastsættes ved kongelig anordning.
 Lov nr. 136 af 7. maj 1937, der vedrører § 38, nr. 4, indeholder følgende  

 bestemmelse:
§ 3 Denne lov træder i kraft den 1. januar 1938. Loven kommer alene til  

 anvendelse med hensyn til børn født efter lovens ikrafttræden.
 Lov nr. 209 af 5. april 1989, hvis § 3 vedrører retsvirkningslovens § 53  

 a, fastsætter i § 6, at loven træder i kraft den 1. oktober 1989.
 Lov nr. 396 af 13. juni 1990, hvis § 9 vedrører retsvirkningslovens §§ 7,  

 8, 12, 13, 15, 20, 21, 28-28b, 34, 36 og 42, fastsætter i § 16, at loven  

 træder i kraft den 1. juli 1990, dog træder § 9, nr. 5-11, der vedrører  

 retsvirkningslovens §§ 15, 21, 28-28b, 34, 36 og 42, først i kraft den 1.  

 oktober 1990. § 17 i lov nr. 396 af 13. juni 1990 fastsætter:
§ 17 Bestemmelser om særeje i testamenter, der er oprettet inden lovens  

 ikrafttræden, skal forstås som bestemmelser om skilsmissesæreje, medmindre  

 andet fremgår af omstændighederne.
Dette gælder dog ikke, hvis testator er  

 afgået ved døden inden lovens ikrafttræden, eller hvis den testamentariske  

 bestemmelse er gjort uigenkaldelig.
Justitsministeriet, den 8. marts 1991 Hans Engell / C.
Rosholm (* 1) Lov nr. 284 af 11 november 1931 trådte i kraft den 1. januar 1932, jfr. kgl. anordning nr. 327 af 30. december 1931.
