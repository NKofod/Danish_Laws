 I henhold til § 1, stk. 1 og 3, § 2, stk. 1 og 2, § 2a, stk. 3 og 5, § 2b,  

 § 3, stk. 2, § 4, § 6, stk. 2, § 6a, § 6b og § 10 i våbenloven, jfr.  

 lovbekendtgørelse nr. 529 af 11. december 1985 samt i henhold til § 4, stk.  

 2, i lov nr. 297 af 6. juni 1984 om ændring af våbenloven og om ændring af  

 lov om jagt og vildtforvaltning (kontrolordning for glatløbede haglgeværer  

 m.v.) fastsættes:
 § 1.  Følgende våben undtages fra forbuddet i lovens §  

 1, stk. 1, nr. 1:
 1. Skydevåben med model- eller fremstillingsår senest  

 1890, for geværer dog senest 1870.
 2. Dansk pistol model 1910 og model 1910/ 21,  

 marinerevolver model 1891, Schouboe-pistol model 1903 og dansk militærgevær  

 model 1867/ 96 og 1867/ 97.
 Stk. 2.  Efterligninger (kopier) af de under nr. 1 og 2  

 nævnte våben er omfattet af lovens § 1, stk. 1, nr. 1.
§ 2.  Politiet meddeler de i lovens § 1 og § 2 nævnte  

 tilladelser for så vidt angår håndskydevåben og ammunition hertil, bortset  

 fra tilladelser til at fremstille håndskydevåben og ammunition hertil.  

 Politiet meddeler dog tilladelser til genopladning af ammunition til privat  

 brug, herunder fremstilling af de nødvendige projektiler.
Politiet meddeler  

 endvidere tilladelse til at erhverve og anvende sprængstoffer.
De efter  

 lovens § 1 og § 2 fornødne tilladelser i øvrigt meddeles af  

 justitsministeren.
§ 3.  Jagttegn kan kun udstedes med samtykke fra  

 politiet.
Anmodning om udstedelse af jagttegn skal som hidtil rettes til  

 Landbrugsministeriets Vildtforvaltning, Strandvejen 4, 8410 Rønde.
 § 4.  Politimesteren (politidirektøren) kan tillade,  

 at skytteforeninger, der har flugtskydning på programmet og har hjemsted i  

 politikredsen, giver våbenpåtegning på foreningens medlemsbeviser.
 Stk. 2.  En våbenpåtegning på et medlemsbevis kan kun  

 gives efter forud indhentet samtykke fra politiet.
 Stk. 3.  Skytteforeningen skal slette våbenpåtegningen  

 på et medlemsbevis, når medlemsskabet ophører, eller når politiet træffer  

 bestemmelse om, at et meddelt samtykke tilbagekaldes.
 § 5.  Et jagttegn og et medlemsbevis med  

 våbenpåtegning til en skytteforening giver indehaveren adgang til at erhverve  

 og besidde m.v. de i lovens § 2a, stk. 1 og 2, nævnte våben og genstande uden  

 nogen antalsmæssig begrænsning.
 § 6.  Personer, der den 1. januar 1986 er i besiddelse  

 af glatløbede haglgeværer med en pibelængde på mindst 55 cm, piber eller  

 baskyler til sådanne glatløbede haglgeværer, har ret til fortsat at besidde  

 disse genstande, hvis besiddelsen anmeldes til politimesteren eller  

 politidirektøren senest den 31. december 1986.
 Stk. 2.  Anmeldelsen skal ske på en særlig blanket, der  

 udleveres ved henvendelse til politiet.
 Stk. 3.  Anmelderen får af politiet udleveret en genpart  

 af anmeldelsen, der skal opbevares sammen med våbnet og på forlangende  

 forevises for politiet.
 § 7.  Det er forbudt uden politiets tilladelse at  

 indføre, ved overdragelse at erhverve, at besidde, bære eller anvende, at  

 overdrage eller at overlade andre besiddelsen af:
 1. Skarpe våben, hvis klinge overstiger 12 cm,  

 springknive og springstiletter.
 2. Slag- eller stødvåben, herunder knojern,  

 totenschlægere, gummiknipler og lignende.
 3. Tåregasampuller, -spraydåser og -patroner.
Stk. 2.  Dolke og knive, der almindeligt anvendes som  

 værktøj i et erhverv, til husholdningsbrug eller til brug ved jagt,  

 lystfiskeri eller sportsdykning, kan dog uden tilladelse indføres.
Disse  

 våben kan endvidere uden tilladelse overdrages eller overlades til andres  

 besiddelse, såfremt det må antages, at erhververen agter at anvende dem som  

 anført.
De kan endvidere ligeledes uden tilladelse anvendes i erhverv, til  

 husholdningsbrug eller til brug ved jagt, lystfiskeri eller sportsdykning  

 samt erhverves, besiddes og bæres, såfremt de agtes anvendt således.
 § 8.  Genstande eller stoffer, der kun må erhverves  

 eller besiddes med tilladelse, jagttegn eller medlemsbevis til en  

 skytteforening med våbenpåtegning, må ikke overdrages eller overlades til  

 andre, medmindre erhververen eller modtageren foreviser det fornødne bevis på  

 sin berettigelse og godtgør, at beviset tilhører den pågældende ved  

 forevisning af legitimation med billede (pas, kørekort eller ID-kort) eller  

 på anden lige så betryggende måde.
 § 9.  Handlende, som har tilladelse til at forhandle  

 sprængstoffer, kan indkøbe sikkerhedssprængstoffer, sortkrudt og røgsvagt  

 krudt uden særlig tilladelse hertil.
§ 10.  De i lovens § 1, stk. 1 og 2, og denne  

 bekendtgørelses § 7 nævnte våben m.v. skal opbevares forsvarligt og så vidt  

 muligt på et for uvedkommende utilgængeligt sted.
De i lovens § 1, stk. 1,  

 nævnte våben m.v. og de i stk. 2, litra b, nævnte indstikningspatroner m.v.  

 må ikke udstilles i butiksvinduer, udhængsskabe eller lignende.
Stk. 2.  Opbevares skydevåben ikke i aflåset gemme, skal  

 låsen eller bundstykket udtages og anbringes under lås.
Et glatløbet  

 haglgevær kan opbevares uden at være adskilt eller anbragt i aflåset gemme,  

 hvis det opbevares på en lokalitet, der er aflåset, når den ikke er under  

 opsyn, således at våbenet ikke er frit tilgængeligt.
Stk. 3.  Ammunition til skydevåben skal opbevares for  

 sig i aflåset gemme.
Aflåsning af opbevaringsstedet er dog ufornøden i  

 lokaler, hvorfra ammunition forhandles, såfremt opbevaringsstedet er under  

 betryggende tilsyn ved forhandlerens eller hans personales tilstedeværelse i  

 lokalet.
Stk. 4.  Bortkomst af de våben m.v., der er nævnt i  

 lovens § 1, stk. 1, og af de genstande, der kræver tilladelse efter § 7 i  

 denne bekendtgørelse, skal straks anmeldes til politiet.
Det samme gælder  

 bortkomst af en våbentilladelse, et jagttegn eller et medlemsbevis til en  

 skytteforening med våbenpåtegning, medmindre tilladelsen m.v. ifølge sit  

 indhold var udløbet på bortkomsttidspunktet.
 § 11.  Det er forbudt uden tilladelse fra  

 justitsministeren at udføre våben og ammunition af nogen art, jfr. dog stk.  

 2, og § 12.
 Stk. 2.  Tilladelse til udførsel af glatløbede  

 haglgeværer og rifler til jagtbrug og ammunition hertil til Færøerne og  

 Grønland samt til Finland, Island, Norge og Sverige meddeles dog af  

 politimesteren (politidirektøren).
 § 12.  Håndvåben til brug ved skydekonkurrencer eller  

 jagt samt ammunition hertil i rimeligt omfang kan i forbindelse med ophold i  

 indtil 3 måneder her i landet (herunder ved gennemrejse) indføres, besiddes,  

 bæres, anvendes og genudføres uden tilladelse.
Stk. 2.  Besidderen af de i stk. 1 nævnte våben skal ved  

 indrejsen over for toldvæsenet forevise enten en af en offentlig myndighed i  

 hjemlandet udfærdiget tilladelse til besiddelse af våbenet, eller en  

 erklæring fra en myndighed i det pågældende land om, at en sådan tilladelse  

 er ufornøden.
Endvidere skal der på en af justitsministeren godkendt blanket  

 gives oplysning dels om våbenets art, fabrikationsnummer og kaliber, dels om  

 navn og adresse i såvel hjemlandet som besøgslandet.
Ved udrejsen skal en  

 genpart af denne blanket afleveres til toldvæsenet.
Ved indførsel af  

 håndskydevåben til brug ved konkurrence skal der yderligere forevises en  

 indbydelse fra den pågældende organisation til deltagelse i konkurrencen.
 Stk. 3.  Håndvåben til skydekonkurrencer og jagtvåben  

 samt ammunition hertil i rimeligt omfang kan til brug under ophold i indtil 3  

 måneder i udlandet udføres og genindføres på betingelse af, at de i stk. 2  

 nævnte blanketter med oplysning om våbenets art m.v. afleveres til  

 toldvæsenet ved ud- og indrejsen.
Stk. 4.  Ved ind- og udførsel af håndskydevåben til brug  

 ved deltagelse i militære skydekonkurrencer her i landet eller i udlandet kan  

 en med forsvarsministeriets attestation vedrørende formålet med rejsen  

 forsynet fortegnelse over de af skytterne medbragte våben m.v. træde i stedet  

 for de i stk. 2 og 3, omhandlede erklæringer og blanketter m.v.
Fortegnelsen  

 skal forevises toldvæsenet til påtegning såvel ved indførselen som ved  

 udførselen.
§ 13.  Tilladelser i henhold til lovens § 2, stk. 1,  

 udstedes med en gyldighedstid på 5 år.
Vedrører tilladelsen revolvere og  

 pistoler, er gyldighedstiden dog kun 2 år.
 Stk. 2.  Tilladelser i henhold til bekendtgørelsens § 7,  

 stk. 1, udstedes med en gyldighedstid på 5 år.
 Stk. 3.  Tilladelser til våbensamlere udstedes dog med  

 en gyldighedstid på 10 år.
 Stk. 4.  Samtykke til udstedelse af jagttegn meddeles  

 for et tidsrum svarende til jagttegnets gyldighedsperiode.
 Stk. 5.  Samtykke til meddelelse af våbenpåtegning på et  

 medlemsbevis til en skytteforening meddeles for 5 år.
 Stk. 6.  De meddelte tilladelser eller samtykker kan til  

 enhver tid tilbagekaldes.
 § 14.  For udstedelse af tilladelser betales et gebyr  

 ved anvendelsen af stempelmærker, der påklæbes originaltilladelsen, der  

 udleveres til ansøgeren.
 Stk. 2.  Gebyret for 2-, 5- og 10-årige tilladelser,  

 jfr. § 13, stk. 1-3, er 120 kr. for 2-årige tilladelser og 230 kr. for 5- og  

 10-årige tilladelser.
Stk. 3.  En våbentilladelse til andre skydevåben end  

 glatløbede haglgeværer med en pibelængde på mindst 55 cm kan kun omfatte et  

 våben.
Såfremt indehaveren af en våbentilladelse ønsker at anskaffe et andet  

 våben i stedet for det våben, der omfattes af tilladelsen, skal der udstedes  

 ny tilladelse mod gebyr.
Stk. 4.  Skifter indehaveren af en våbentilladelse navn,  

 adresse eller skytteforening, kan der vederlagsfrit udstedes ny  

 våbentilladelse med samme gyldighed som den oprindelige tilladelse.
Det samme  

 gælder i tilfælde af bortkomst af en våbentilladelse.
 § 15.  I henhold til lovens § 10 straffes overtrædelse  

 af de i medfør af loven fastsatte bestemmelser med bøde eller hæfte eller  

 under skærpende omstændigheder med fængsel indtil 2 år.
 § 16.  Bekendtgørelsen træder i kraft den 1. januar  

 1986.
 Stk. 2.  Bekendtgørelse nr. 349 af 25. juni 1973 om  

 våben ophæves.
