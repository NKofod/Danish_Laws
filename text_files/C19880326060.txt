 1.
 Musikere og artister, som er medlemmer af Tjenernes, Musikernes og  

 Artisternes Arbejdsløshedskasse, er i mange henseender en atypisk og speciel  

 lønmodtagergruppe.
 Dette manifesterer sig bl.a. i, at indtægtserhvervelsen på mange måder er  

 forskellig fra andre lønmodtagergruppers, idet indtægterne typisk  

 skattemæssigt figurerer som honorarindtægter og »overskud af  

 virksomhed«.
 Det viser sig også ved, at de pågældende medlemmer ofte foretager fradrag  

 og afskrivninger, som ellers er typiske for selvstændige erhvervsdrivende.
 2. Lønarbejde.
Musikere og artister, der er ansat i egentlige  

 beskæftigelsesforhold  - og dermed bl.a. er underlagt en arbejdsgivers  

 instruktionsbeføjelse, indbetaler a-skat, er omfattet af ferieloven eller  

 andre love, der udtrykkeligt eller forudsat henvender sig til lønmodtagere,  

 samt indbetaler bidrag til ATP og AUD - vil altid blive anerkendt som  

 lønmodtagere i arbejdsløshedsforsikringslovens forstand.
Dette gælder f.eks.  

 musikere, der er ansat i de større danske symfoniorkestre.
 Musikere og artister, hvis indtægter skattemæssigt alene figurerer som  

 a-indkomst og honorarindkomst , og hvor der foreligger dokumentation for  

 indtægtserhvervelsen - typisk ved erklæringer fra ejerne af de  

 etablissementer, hvor de pågældende har været ansat, og hvoraf bl.a. deres  

 indtægt og arbejdstid fremgår - vil ligeledes blive anerkendt som almindelige  

 lønmodtagere i arbejdsløshedsforsikringsmæssig forstand.
 Det er dog en forudsætning, at de pågældende over for skattemyndighederne  

 alene har benyttet de for musikere og artister af direktoratet anerkendte  

 fradrag, jfr. afsnit 4.
 3. Selvstændig virksomhed.
 Musikere og artister, der tager del i overskud/underskud af selvstændig  

 virksomhed , vil almindeligvis anses for at udøve selvstændig virksomhed.
Dette må imidlertid afgøres konkret i hvert enkelt tilfælde under  

 hensyntagen til bl.a. de foretagne skattemæssige fradrag, jfr. afsnit 4, men  

 også generelt til, om de pågældende løber nogen form for økonomisk risiko i  

 forbindelse med indtægtserhvervelsen.
Dette kan bl.a. give sig udtryk i, at  

 de pågældende i princippet ikke på forhånd er sikret indtægter ved  

 arrangementer, og i princippet må anses for at være (med-) ansvarlige for et  

 eventuelt underskud.
 Såfremt sidstnævnte er tilfældet, vil udgangspunktet være, at den  

 pågældende må anses for at udøve selvstændig virksomhed.
 Musikere og artister kan erhverve deres indkomst i et udadvendt økonomisk  

 driftsfællesskab i form af et interessentskab . Dette kan ske f.eks.  

 som medlemmer af et orkester, en artisttrup eller deraf afledede  

 driftsmæssige aktiviteter.
 De pågældende vil i sådanne tilfælde sædvanligvis have fået forholdsmæssig  

 udbytte af de skattemæssige fradrag, som orkestret/truppen som helhed har  

 fået anerkendt af skattemyndighederne, og den enkeltes stilling vil derfor  

 bl.a. blive bedømt ud fra det regnskab, som orkestret/truppen fremlægger.
 4. Skattemæssige fradrag.
 Efter at spørgsmålet har været underkastet principielle overvejelser kan  

 det oplyses, at følgende former for skattemæssige fradrag vil kunne  

 accepteres, uden at pågældendes status som lønmodtager i  

 forsikringssammenhæng drages i tvivl:
 1. Særlig påklædning, herunder det såkaldte  

 »skuespillerfradrag«, jfr. de for lønmodtagere gældende  

 skattemæssige regler herom (bl.a. ligningsvejledningen).
 2. Rimelige udgifter til telefon (hele udgiften til de  

 med beskæftigelsen forbundne samtaler, samt en del af abonnementsafgiften,  

 men ikke udgifter i forbindelse med oprettelse af telefon).
 3. Rimelige udgifter til kontorhold, f.eks. til porto,  

 blyanter og papir (nodepapir), maksimalt op til kr. 1.500.
 4. Afskrivning på og vedligeholdelse af  

 musikinstrumenter, samt udgifter i forbindelse med leasing af samme.  

 Endvidere udgifter i forbindelse med leje af lys- og lydanlæg.
 5. Fortæring og overnatning.
 6. Befordringsudgifter, herunder evt. afskrivning på  

 motorkøretøj, jfr. ligningslovens §§ 9 B og 9 C, samt ligningsvejledningen.
 7. Annonceringsudgifter (f.eks. til plakater) i  

 rimeligt omfang, maksimalt op til kr. 6.000 årligt.
 8. Udgifter til leje af evt. nødvendigt øvelokale.
 Følgende fradrag vil som udgangspunkt medføre, at et medlem vil blive  

 anset for at drive selvstændig virksomhed, jfr. afsnit 5:
 1. Lønudgifter, f.eks. til lyd- og lyspersonale, kor  

 m.v.
 2. Repræsentationsudgifter, f.eks. til gaver, tobaks-  

 og drikkevarer, blomster, restaurationsbesøg, sammenkomster, samt i øvrigt  

 udgifter til underholdning og fornøjelser.
 3. Udgifter til koncert- og teaterbilletter, indkøb af  

 grammofonplader o.lign.
 4. Henlæggelser til investeringsfonds, jfr.  

 investeringsfondslovens § 2.
 5. Skattemæssig overførsel af beløb til, eller  

 modtagelse af beløb som medarbejdende ægtefælle, jfr. kildeskattelovens § 25  

 A.
 Direktoratet skal præcisere, at der ved afgørelsen af, om et medlem driver  

 selvstændig virksomhed i arbejdsløshedsforsikringslovens forstand,  

altid skal foretages en konkret vurdering i hvert enkelt  

 tilfælde , og at afgørelsen heraf ikke alene afhænger af de skattemæssige  

 fradrag, men også i høj grad af indtægtserhvervelsens form (A/B-indkomst,  

 over/underskud af selvstændig virksomhed). F.eks. vil et medlem med  

 overvejende indtægter i form af A-indkomst (jfr. ovenfor under afsnit 2), men  

 med et mindre overskud af virksomhed og fradrag som selvstændig  

 erhvervsdrivende, som hovedregel kunne bevare sit medlemskab af Tjenernes,  

 Musikernes og Artisternes Arbejdsløshedskasse og evt. modtage dagpenge efter  

 reglerne i direktoratets bekendtgørelse om bibeskæftigelse ved selvstændig  

 virksomhed (jfr. afsnit 5).
 Der skal således foretages en samlet vurdering af det enkelte  

 medlems beskæftigelsesforhold og de i forbindelse hermed oppebårne vederlag  

 og foretagne fradrag.
 5. Selvstændig virksomhed som hovederhverv eller  

 bibeskæftigelse.
 Når en musiker eller en artist har indkomst som selvstændig  

 erhvervsdrivende, vil det ofte være påkrævet at foretage en vurdering af, om  

 virksomheden er af et sådant omfang, at der er tale om hovederhverv, eller om  

 beskæftigelsen bør anerkendes som bibeskæftigelse ved selvstændig virksomhed.
 Er der tale om hovederhverv som selvstændig, d.v.s. hvis medlemmets  

 indkomst overvejende figurerer som overskud af virksomhed, evt.  

 honorarindkomst, skal medlemmet overflyttes til en kasse for selvstændige.  

 Medlemmet vil i så fald være omfattet af reglerne for selvstændige, herunder  

 reglen om, at dagpenge først kan udbetales, når virksomheden er ophørt mere  

 end midlertidigt, jfr. arbejdsløshedsforsikringslovens § 57, stk. 3.
 Er der derimod tale om bibeskæftigelse ved selvstændig virksomhed, vil  

 medlemmet kunne forblive i en kasse for lønmodtagere, og der skal under  

 hensyn til omfanget af virksomheden foretages vurdering af, hvorvidt  

 medlemmet kan oppebære dagpenge med de begrænsninger, der følger af  

 bekendtgørelsen om bibeskæftigelse ved selvstændig virksomhed.
Såfremt indtægten hidrører fra selvstændig virksomhed som bibeskæftigelse,  

 vil musikeren/artisten som medlem af Tjenernes, Musikernes og Artisternes  

 Arbejdsløshedskasse eller en anden arbejdsløshedskasse for lønmodtagere ikke  

 kunne få omregnet denne indtægt til timer.
Det er i denne forbindelse  

alene den faktisk medgåede tid ved beskæftigelsen, der har  

 betydning, jfr. bibeskæftigelsesbekendtgørelsen, heri medregnet f.eks.  

 transporttid, samt tid brugt i forbindelse med administration  

 (regnskabsførelse, kontraktudfærdigelse m.v.).
 6. Øvrige bemærkninger.
 Det er på nuværende tidspunkt ikke muligt at opstille klarere og mere  

 entydige regler til vurdering af, hvorvidt en musiker vil være omfattet af de  

 for lønmodtagere gældende regler, eller om pågældende må anses for  

 selvstændig erhvervsdrivende.
 Spørgsmålet vil indgå i det forestående arbejde vedrørende optagelse af  

 selvstændige erhvervsdrivende.
