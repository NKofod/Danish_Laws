Bekendtgørelse om udøvelse af erhverv som beskikket bygningssagkyndig på baggrund af udenlandske erhvervsmæssige kvalifikationer1) I medfør af § 1, stk. 2, og § 16 i lov nr. 1532 af 21. december 2010 om beskikkede bygningssagkyndige m.v. fastsættes efter bemyndigelse:
Kapitel 1 Anvendelsesområde § 1. Denne bekendtgørelse finder anvendelse for personer, der er statsborgere i et EU-land, i Det Europæiske Økonomiske Samarbejdsområde eller i et land, som EU har indgået aftale med om adgang til udøvelse af lovregulerede erhverv, og som agter at udøve eller udøver erhverv som beskikket bygningssagkyndig i Danmark.
 Stk. 2. § 7 finder tilsvarende anvendelse for personer, der er statsborgere i et tredjeland, og som søger om at blive beskikket som bygningssagkyndig på baggrund af udenlandske erhvervsmæssige kvalifikationer.
 Stk. 3. For udøvelse af erhvervet som beskikket bygningssagkyndig gælder § 8 og kapitel 4 i bekendtgørelse om beskikkelse af bygningssagkyndige og udarbejdelse af tilstandsrapporter som led i huseftersynsordningen.
 § 2. I denne bekendtgørelse gælder definitionerne i Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer og Europa-Parlamentets og Rådets direktiv 2013/55/EU af 20. november 2013 om ændring af direktiv 2005/36/EF om anerkendelse af erhvervsmæssige kvalifikationer og forordning (EU) nr. 1024/2012 om det administrative samarbejde ved hjælp af informationssystemet for det indre marked ("IMI-forordningen").
Kapitel 2 Midlertidig og lejlighedsvis udøvelse af erhverv som beskikket bygningssagkyndig § 3. Den, der midlertidigt eller lejlighedsvist agter at udøve erhverv i Danmark som beskikket bygningssagkyndig, skal, inden erhvervsudøvelsen påbegyndes første gang, indgive skriftlig anmeldelse til Sikkerhedsstyrelsen.
 Stk. 2. Med anmeldelse efter stk. 1 skal følgende dokumentation vedlægges når tjenesteyderen første gang udfører tjenesteydelsen eller hvis der er tale om væsentlig ændring af situationen, som godgjort i dokumenterne:
 1) Oplysning om en eventuel forsikringsaftale eller andre former for personlig eller kollektiv beskyttelse i forbindelse med erhvervsansvar.
 2) Dokumentation for anmelderens statsborgerskab i et af de i § 1, stk. 1, nævnte lande.
 3) En attestation for, at anmelderen lovligt er etableret i et af de i § 1, stk. 1, nævnte lande, for dér at udøve virksomhed som beskikket bygningssagkyndig eller tilsvarende erhverv, og at det på tidspunktet for attestationen ikke forbydes anmelderen at udøve dette erhverv, heller ikke midlertidigt.
 4) Bevis for anmelderens erhvervsmæssige kvalifikationer.
 5) Bevis for at anmelderen har udøvet virksomhed som beskikket bygningssagkyndig eller tilsvarende erhverv i mindst 1 år på fuldtidsbasis eller i en tilsvarende samlet varighed på deltidsbasis i løbet af de sidste 10 år forud for anmeldelsen, såfremt erhvervet ikke er lovreguleret i det land, hvor anmelderen er etableret.
 Stk. 3. Tjenesteydere, som er omfattet af Europa-Parlamentets og Rådets direktiv om anerkendelse af erhvervsmæssige kvalifikationer, kan via Kvikskranken fremsende anmeldelse og dokumentation elektronisk.
 § 4. En anmelder, for hvem der foreligger fuldstændig dokumentation efter § 3, stk. 2, registreres af Sikkerhedsstyrelsen som beskikket bygningssagkyndig.
 Stk. 2. Sikkerhedsstyrelsen underretter anmelderen om registrering, jf. stk. 1.
Stk. 3. Hvis titlen som beskikket bygningssagkyndig er lovreguleret i det land, hvor anmelderen er etableret, skal midlertidig eller lejlighedsvis udøvelse af erhvervet i Danmark udføres under den titel, der anvendes i etableringslandet.
Titlen anføres på etableringsmedlemsstatens officielle sprog eller et af etableringslandets officielle sprog.
Stk. 4. Hvis titlen som beskikket bygningssagkyndig eller tilsvarende erhverv ikke findes i etableringslandet, skal det i forbindelse med midlertidig eller lejlighedsvis udøvelse af erhvervet som beskikket bygningssagkyndig i Danmark anføres, hvilket uddannelsesbevis anmelderen har.
Titlen eller angivelsen af uddannelsesbeviset skal anføres på etableringslandets officielle sprog eller et af etableringslandets officielle sprog.
 § 5. Sikkerhedsstyrelsen kan indhente nødvendige oplysninger om de i § 3, stk. 2, nr. 3, nævnte forhold samt om, hvorvidt anmelderen i stilling eller erhverv i øvrigt har udvist en sådan adfærd, at der er begrundet tvivl om, at erhvervet ikke vil blive udøvet på forsvarlig måde.
 Stk. 2. Oplysningerne kan under iagttagelse af reglerne i databeskyttelsesforordningen og databeskyttelsesloven indhentes hos de kompetente myndigheder i det land, hvor anmelderen er etableret.
 Stk. 3. Sikkerhedsstyrelsen kan under iagttagelse af reglerne i databeskyttelsesforordningen og databeskyttelsesloven videregive oplysninger til de kompetente myndigheder i de i § 1, stk. 1, nævnte lande til brug for behandling af klager over anmelderens udøvelse af erhvervet som beskikket bygningssagkyndig.
 § 6. Anmelderen skal forny anmeldelsen en gang om året, hvis tjenesteyderen agter at udøve erhverv som beskikket bygningssagkyndig midlertidigt og lejlighedsvist i løbet af det kommende år.
 Stk. 2. Sikkerhedsstyrelsen bekræfter fornyelse af anmeldelsen efter stk. 1.
Kapitel 3 Etablering som beskikket bygningssagkyndig § 7. Sikkerhedsstyrelsen træffer afgørelse om beskikkelse som bygningssagkyndig af en ansøger, der ønsker at etablere sig i Danmark som beskikket bygningssagkyndig, og for hvem der foreligger fuldstændig dokumentation efter stk. 2.
 Stk. 2. Den, der ønsker at etablere sig som beskikket bygningssagkyndig i Danmark, skal vedlægge følgende dokumentation ved indgivelse af ansøgning herom til Sikkerhedsstyrelsen:
 1) Bevis for ansøgerens nationalitet.
 2) Kopi af eventuelle kursus- eller uddannelsesbeviser, som giver adgang til at udøve erhvervet som beskikket bygningssagkyndig, eller andre relevante kursus- eller uddannelsesbeviser.
 3) Attestation for ansøgerens eventuelle erhvervserfaring som beskikket bygningssagkyndig eller tilsvarende erhverv, herunder hvis ansøgeren har udøvet et sådant erhverv i mindst 1 år på fuldtidsbasis eller i en tilsvarende samlet varighed på deltidsbasis i løbet af de forudgående 10 år i et af de i § 1, stk. 1, nævnte lande, hvor erhvervet som eller uddannelsen til beskikket bygningssagkyndig ikke er lovreguleret.
 4) Attestation for, at det ikke forbydes ansøgeren midlertidigt at udøve erhverv som beskikket bygningssagkyndig eller tilsvarende erhverv i hjemlandet eller i det land, hvorfra ansøgeren kommer.
 5) Attestation for, at ansøgeren er myndig, ikke er under værgemål og har rådighed over sit bo.
 Stk. 3. Dokumentation omfattet af stk. 2, nr. 4 og 5, skal ved fremlæggelsen være udstedt inden for de seneste 3 måneder.
 Stk. 4. Ansøgning og dokumentation efter stk. 2 kan fremsendes elektronisk via Kvikskranken.
 Stk. 5. Sikkerhedsstyrelsen opkræver et gebyr i forbindelse med ansøgning om beskikkelse som bygningssagkyndig, jf. stk. 2. Gebyrets størrelse er fastsat i § 23, stk. 1, nr. 1, i bekendtgørelse om beskikkelse af bygningssagkyndige og udarbejdelse af tilstandsrapporter som led i huseftersynsordningen.
 § 8. Sikkerhedsstyrelsen bekræfter modtagelse af ansøgning om beskikkelse som bygningssagkyndig inden for 1 måned fra modtagelsen og oplyser ansøgeren om eventuelt manglende dokumentation.
 § 9. Sikkerhedsstyrelsen kan i tilfælde af begrundet tvivl kræve en bekræftelse af ægtheden af certifikater og uddannelsesbeviser, jf. § 7, stk. 2, nr. 2, hos de kompetente myndigheder i det land, hvor certifikaterne eller uddannelsesbeviserne er udstedt.
 Stk. 2. Hvis et uddannelsesbevis, som er udstedt af en kompetent myndighed i et af de i § 1, stk. 1, nævnte lande, omfatter uddannelse, der helt eller delvist er taget på en uddannelsesinstitution, der er lovligt etableret i et andet land, kan Sikkerhedsstyrelsen i tilfælde af begrundet tvivl sammen med den kompetente myndighed i udstedelseslandet kontrollere følgende:
 1) Om uddannelsesforløbet ved den pågældende uddannelsesinstitution er formelt attesteret af den uddannelsesinstitution, der er etableret i udstedelseslandet.
 2) Om det udstedte uddannelsesbevis er det samme som det, der ville være udstedt, hvis uddannelsesforløbet var fulgt i sin helhed i udstedelseslandet.
 3) Om uddannelsesbeviset giver samme erhvervsrettigheder i udstedelseslandet.
§ 10. Sikkerhedsstyrelsen kan betinge anerkendelse af erhvervsmæssige kvalifikationer, jf. § 7, af, at ansøgeren gennemgår en prøvetid af op til tre års varighed, eller at ansøgeren går op til en egnethedsprøve.
Sikkerhedsstyrelsen kan stille krav om prøvetid eller egnethedsprøve, hvis:
1) ansøgerens uddannelse omfatter fag eller discipliner, der er væsentligt forskellige fra dem, der er omfattet af de uddannelsesbeviser, som kræves i Danmark, eller 2) erhvervet som beskikket bygningssagkyndig i Danmark omfatter en eller flere former for lovreguleret erhvervsmæssig virksomhed, som ikke forekommer i det tilsvarende erhverv i ansøgerens hjemland, og dermed ikke kan anses for sammenlignelig virksomhed, og hvis forskellen er karakteriseret ved en særlig uddannelse, som kræves i Danmark, og som omfatter fag eller discipliner, der er væsentligt forskellige fra dem, der er omfattet af det af ansøgeren fremlagte kursus- eller uddannelsesbevis.
Stk. 2. Sikkerhedsstyrelsen skal anvende stk. 1 under overholdelse af proportionalitetsprincippet.
Anvendelse forudsætter, at Sikkerhedsstyrelsen kontrollerer, om den viden og de færdigheder og kompetencer, ansøgeren har erhvervet i løbet af sin erhvervserfaring eller gennem livslang læring i et medlemsland eller et tredjeland, og som er formelt attesteret af et relevant organ, helt eller delvist dækker de fag eller discipliner, som vurderes at være væsentligt forskellige.
 Stk. 3. Ansøgeren har ret til at vælge mellem gennemførelse af prøvetid og aflæggelse af egnethedsprøve.
 Stk. 4. Sikkerhedsstyrelsen fastlægger indholdet og varigheden af prøvetid og egnethedsprøve.
 Stk. 5. Sikkerhedsstyrelsen sikrer, at ansøgeren har mulighed for at aflægge egnethedsprøven senest 6 måneder efter afgørelsen om at underlægge ansøgeren en egnethedsprøve.
 § 11. Sikkerhedsstyrelsen træffer afgørelse, jf. § 7, senest 3 måneder efter modtagelse af ansøgning om beskikkelse som bygningssagkyndig og fuldstændig dokumentation, jf. dog stk. 2.
 Stk. 2. I tilfælde af vanskeligheder, der kan betyde forsinkelser, kan fristen i stk. 1 forlænges med 1 måned.
 § 12. Den, der er meddelt beskikkelse som bygningssagkyndig, jf. § 7, stk. 1, udøver erhvervet under titlen "beskikket bygningssagkyndig".
 § 13. Sikkerhedsstyrelsen kan under iagttagelse af reglerne i databeskyttelsesforordningen og databeskyttelsesloven indhente de nødvendige oplysninger hos de kompetente myndigheder i hjemlandet, vedrørende de i § 7, stk. 2, nr. 4 og 5, nævnte forhold om den, der er meddelt beskikkelse som bygningssagkyndig i Danmark i medfør af § 7, stk. 1, eller som har ansøgt om en sådan beskikkelse.
 Stk. 2. Sikkerhedsstyrelsen kan under iagttagelse af reglerne i databeskyttelsesforordningen og databeskyttelsesloven videregive oplysninger til de kompetente myndigheder i hjemlandet om samme forhold, som nævnt i stk. 1.
 § 14. Personer, hvis erhvervsmæssige kvalifikationer anerkendes, skal være i besiddelse af de sprogkundskaber, der er nødvendige for at kunne udøve erhvervet som beskikket bygningssagkyndig i Danmark.
Kapitel 4 Klage § 15. Sikkerhedsstyrelsens afgørelser truffet efter denne bekendtgørelse kan ikke indbringes for anden administrativ myndighed.
Kapitel 5 Ikrafttræden § 16. Bekendtgørelsen træder i kraft den 1. maj 2019.
Sikkerhedsstyrelsen, den 12. april 2019 Lone Saaby / Line Wenzel Guldbæk 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, EU-Tidende 2005, nr.
L 255, side 22, som senest ændret ved Europa-Parlamentets og Rådets direktiv 2013/55/EU af 20. november 2013 om ændring af direktiv 2005/36/EF om anerkendelse af erhvervsmæssige kvalifikationer og forordning (EU) nr. 1024/2012 om det administrative samarbejde ved hjælp af informationssystemet for det indre marked ("IMI-forordningen"), EU-Tidende 2013, nr.
L 354, side 132.
