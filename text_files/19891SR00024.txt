Nr BR 24 Beretning over Forslag til folketingsbeslutning om konfiskation af  

 motorkøretøj ved spirituskørsel   

 Nr 24 1989-90, 1. samling Afgivet af Retsudvalget Afgivet: 19900911 Udvalget har behandlet beslutningsforslaget i en række møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget skriftlig henvendelse fra E.
Wium,  

 Frederiksberg.
 Udvalget har blandt andet drøftet erfaringerne med hensyn til den svenske  

 ordning vedrørende konfiskation af motorkøretøjer, således som disse nærmere  

 er beskrevet i besvarelsen af spørgsmål nr. 3 (optrykt som bilag til  

 beretningen).
Justitsministeren har over for udvalget givet tilsagn om i næste  

 folketingsår at fremsætte et lovforslag, der ligesom svensk lovgivning åbner  

 mulighed for konfiskation ved grove eller gentagne overtrædelser af  

 færdselsloven.
I forbindelse hermed vil justitsministeren overveje, om  

 ordningen kan udstrækkes til også at omfatte deponering af nummerplader.
 Herefter indstiller udvalget under henvisning til det af  

 justitsministeren givne tilsagn, at beslutningsforslaget ikke fremmes.
 P. u. v.
Grethe Fenger Møller formand Bilag Et af udvalgets spørgsmål til justitsministeren og dennes besvarelse heraf Spørgsmål 3:
 Ministeren bedes indhente oplysninger om, hvorledes den svenske ordning  

 praktiseres, og hvilke erfaringer man på den baggrund har gjort.
 Svar:
 Der henvises til vedlagte notat af 22. marts 1990 om den svenske ordning  

 vedrørende konfiskation af motorkøretøjer.
Justitsministeriet Lovafdelingen Den 22. marts 1990 Notat om den svenske ordning vedrørende konfiskation af motorkøretøjer I.
Den svenske konfiskationsbestemmelse I Sverige indførtes der med virkning fra den 1. juli 1987 en bestemmelse  

 i den svenske færdselslov (§ 7 i Lag om straf før vissa trafikbrott),  

 hvorefter et motorkøretøj under visse nærmere angivne betingelser kan  

 konfiskeres, når det har været anvendt ved en overtrædelse af  

 trafikbrottslagen.
Lag om straf før vissa trafikbrott omfatter spritkørsel og ulovlig kørsel  

 m.v.
Ved ulovlig kørsel forstås kørsel, hvor føreren har ført et motorkøretøj  

 uden at have været berettiget hertil, enten fordi den pågældende ikke har  

 erhvervet kørekort, eller fordi den pågældendes førerret tidligere er blevet  

 inddraget.
 Bestemmelsen i § 7 i den svenske trafikbrottslag er affattet således:
» § 7. Ett fordon som har anvænts vid brott enligt denna lag  

 får førklaras førverkat, om det ær uppenbart att detta behøvs før at  

 førebygga fortsatt sådan brottslighet och førverkande inte ær oskæligt.« Det fremgår heraf, at følgende betingelser skal være opfyldt for at kunne  

 konfiskere et motorkøretøj efter trafikbrottslagen:
- det skal være åbenbart, at konfiskation er påkrævet for at  

 forebygge yderligere lignende lovovertrædelser, og - konfiskationen må ikke være urimelig.
Den svenske regel kan kun benyttes i de tilfælde, hvor formålet er at  

 hindre yderligere lignende overtrædelser.
Der skal således være grund til at  

 tro, at gerningsmanden vil begå nye færdselslovsovertrædelser.
 Bestemmelsen giver ikke mulighed for konfiskation af et beløb svarende til  

 motorkøretøjets værdi eller for, at der i stedet for konfiskation træffes  

 andre foranstaltninger vedrørende køretøjet til forebyggelse af yderligere  

 lovovertrædelser.
 Bestemmelsen, der efter motiverne forudsættes anvendt restriktivt, tager  

 sigte på situationer, hvor føreren udviser åbenbar hensynsløshed først og  

 fremmest gennem gentagne lovovertrædelser.
 Af motiverne (prop. 1986/87:81) fremgår endvidere, at de tilfælde, hvor  

 anvendelse af bestemmelsen kan blive aktuel, givetvis må forudsætte, at  

 gerningsmanden ikke har kørekort, eller at dette er inddraget.
 Ved bedømmelsen af, om det vil være urimeligt at foretage konfiskation,  

 selv om strafforebyggende grunde taler herfor, bør der bl.a. tages hensyn til  

 gerningsmandens personlige og økonomiske forhold, køretøjets værdi, om  

 gerningsmandens familie anvender køretøjet og har et væsentligt behov herfor.
II.
Erfaringerne med reglens virke Den 6. oktober 1989 iværksatte det svenske Justitiedepartement en  

 undersøgelse af, hvorledes reglen havde virket i praksis.
Rigsåklagaren har  

 den 15. januar 1990 over for Justitiedepartementet udtalt sig om  

 konfiskationsreglens virke.
Det fremgår af udtalelsen, at Rigsåklagaren i 1988 iværksatte en  

 undersøgelse af anvendelsen af den nye konfiskationsregel.
Undersøgelsen  

 viste, at mindst 405 køretøjer var blevet konfiskeret.
I 29 tilfælde var  

 påstanden om konfiskation blevet afvist af domstolene, ofte med den  

 begrundelse, at det ikke var åbenbart, at konfiskation var påkrævet for at  

 forebygge nye lovovertrædelser.
De personer, over for hvilke der blev foretaget konfiskation, havde  

 tidligere været dømt for flere tilfælde af færdselsforseelser.
Som regel har  

 sager om spritkørsel krævet færre fortilfælde end de sager, der alene  

 vedrører ulovlig kørsel.
Det er over for Justitsministeriet efterfølgende blevet oplyst, at efter  

 et umiddelbart skøn vedrører de fleste tilfælde, hvor konfiskation er sket,  

 ulovlig kørsel.
På den anden side kan det være vanskeligt at foretage en  

 skarp afgrænsning mellem tilfældene af ulovlig kørsel og tilfældene af  

 spritkørsel, idet ulovlig kørsel ofte tillige vil være forbundet med  

 spritkørsel.
 Der har tilsyneladende ikke foreligget tilfælde, hvor konfiskation er  

 afvist som værende urimelig.
Påstande om, at et familiemedlem har behov for køretøjet, er forekommet i  

 nogle domme.
Påstandene synes at have været baseret på et løst grundlag og  

 har ikke indvirket på domstolenes beslutning om konfiskation.
 Værdierne af køretøjerne har generelt været lave (mellem 500-6.000 sv.  

 kroner).
 Rigsåklagaren har i anledning af Justitiedepartementets henvendelse af 6.  

 oktober 1989 indhentet oplysninger fra samtlige anklagemyndigheder i Sverige.  

 Heraf har en klar majoritet udtalt, at lovreglen og dens anvendelse ikke  

 volder nogen nævneværdige problemer.
Om de praktiske erfaringer har flere myndigheder over for Rigsåklagaren  

 anført, at lovgivningen, udtalelser under forarbejderne og domstolspraksis  

 har ført til en alt for restriktiv anvendelse af konfiskationsbestemmelsen.  

 Det fremhæves også, at effekten af konfiskation mange gange mindskes ved, at  

 den, der har fået sit køretøj konfiskeret, anskaffer sig et nyt og billigt  

 køretøj.
På den anden side udtaler nogle myndigheder, at der er sket en  

 mærkbar nedgang i antallet af ulovlige kørsler efter konfiskationsreglens  

 ikrafttræden.
Der er i den forbindelse henvist til en undersøgelse i perioden  

 januar-juni 1988 foretaget af anklagemyndigheden i Malmø, hvoraf fremgår, at  

 antallet af ulovlige kørsler er faldet mærkbart.
Nogen tilsvarende effekt har  

 derimod ikke kunnet konstateres i antallet af spritkørsler.
Flere myndigheder har peget på, at køretøjer, der er solgt på afbetaling,  

 eller som er leaset, volder problemer.
Der er fra myndighedsside også rejst  

 spørgsmål om, i hvilken udstrækning forskelligt tilbehør (f.eks. bilradioer,  

 højttalere, dæk m.m.) kan undtages fra konfiskation, f.eks. fordi det gøres  

 gældende, at det tilhører en anden.
Ofte påstår en tiltalt, at selve køretøjet tilhører en anden.
Det har  

 ifølge anklagemyndighederne mange gange vist sig vanskeligt at modbevise en  

 sådan påstand, selv om køretøjet fortsat står registreret i den mistænktes  

 navn.
Fra nogle sider er det hævdet, at domstolene er tilbøjelige til at  

 acceptere en påstand om, at et køretøj, som påstås konfiskeret, er overdraget  

 til en anden umiddelbart før eller efter kørslen.
 Det bemærkes også, at der er tegn på, at det er blevet mere sædvanligt, at  

 bilejere pro forma lader en anden person registrere som ejer, hvilket også  

 medfører store bevisvanskeligheder.
 Der peges endvidere på visse omkostningsmæssige problemer i forbindelse  

 med transport, opbevaring, skrotning eller salg af et konfiskeret køretøj.  

 Omkostningerne kan sammenlagt andrage beløb, der væsentligt overstiger  

 køretøjets værdi.
 Endelig har nogle peget på en uensartet retsanvendelse ved bedømmelsen af  

 såvel åbenbarheds- som urimelighedskriteriet.
Rigsåklagaren konkluderer på baggrund af udtalelserne fra de forskellige  

 anklagemyndigheder, at konfiskationsbestemmelsen i alt væsentligt er anvendt  

 i overensstemmelse med de intentioner, der lå bag bestemmelsen, og at den i  

 praksis har fået effekt.
Endvidere finder Rigsåklagaren, at uens  

 retsanvendelse dels vil kunne udlignes inden for rammerne af den normale  

 retsdannelse, ligesom spørgsmål om biltilbehør m.m. og indsigelser om, at en  

 anden er ejer af køretøjet, må kunne klarlægges gennem kommende  

 domstolspraksis.
 Rigsåklagaren finder ikke, at der er behov for ændring af bestemmelsen.
