Nr BTL 8 Betænkning over Forslag til lov om visse hovedlandevejsstrækninger   

 Nr L 8 1988-89, 1. samling Afgivet af Udvalget om Offentlige Arbejder Afgivet: 19881110 Udvalget har behandlet lovforslaget i nogle møder og har herunder stillet spørgsmål til trafik- og kommunikationsministeren, som denne har besvaret skriftligt.
 Udvalget har modtaget en skriftlig henvendelse fra Venner af Jyske Aas.
Trafik- og kommunikationsministeren har endvidere fremsendt Redegørelse af  

 1. marts 1988 fra arbejdsgruppen vedrørende det overordnede vejnet i  

 Århusområdet med forslag til fordeling af opgaverne på det overordnede vejnet  

 i Århusområdet.
Med redegørelsen fulgte kopier af brevveksling mellem  

 ministeren, amtsborgmesteren i Århus Amt og borgmesteren i Århus Kommune,  

 hvoraf fremgår, at der nu er enighed mellem ministeriet, Århus Amtskommune og  

 Århus Kommune om den fremtidige opgavefordeling.
Udvalget har tidligere (folketingsåret 1987-88, 1. samling) behandlet et  

 tilsvarende forslag fremsat af den daværende trafikminister.
Udvalget nåede  

 ikke dengang at afgive betænkning på grund af udskrivelse af valg til  

 Folketinget, men materialet fra denne udvalgsbehandling er indgået i det  

 nuværende udvalgsarbejde.
Ad §§ 1, 4 og 5 Et flertal (udvalget med undtagelse af Fremskridtspartiets medlem) kan  

 tiltræde denne del af lovforslaget med følgende bemærkninger:
 Flertallet har noteret sig, at der i forbindelse med anlæg af motorvejen  

 vest om Brabrand Sø er opnået enighed mellem Trafik- og  

 Kommunikationsministeriet, Århus Amt og Århus Kommune vedrørende det  

 overordnede vejnet i Århus-området, jf. trafik- og kommunikationsministerens  

 brev af 20. oktober 1988 (L 8 - bilag 3).
Flertallet har også noteret sig, at trafikministeren i sit brev af 11.  

 marts 1988 (L 108 - bilag 15) i sit svar til udvalget på spørgsmål 13 har  

 oplyst - at der i det skitseprojekt, der er udarbejdet til brug for lovforslaget,  

 er lagt til grund, at der som ved tilsvarende andre å-passager på den  

 nordjyske motorvej anlægges dæmninger med vandløbstunneler, som giver  

 passagemuligheder for mennesker og dyr, - at å-passagerne forudsættes placeret med optimal landskabstilpasning og  

 en tilpasset beplantning af dæmningerne, og - at spørgsmålet om hele eller delvise broløsninger i stedet for dæmninger  

 vil indgå i overvejelserne ved den senere detailprojektering.
Ad §§ 2 og 3 Et flertal (udvalget med undtagelse af Socialistisk Folkepartis og  

 Fremskridtspartiets medlemmer) har ved selvsyn i området konstateret, at den  

 foreslåede V-løsning er en skånsom løsning over for naturområdet i den del af  

 Vendsyssel, hvor anlægget placeres.
 Flertallet lægger også vægt på, at det er den løsningsmodel, Nordjyllands  

 Amt går ind for, og at det er den løsningsmodel Skov- og Naturstyrelsen  

 anbefaler.
 Flertallet er meget enige i de betragtninger, Skov- og Naturstyrelsen  

 fremkommer med i sit svar til udvalget (svar på spørgsmål 3 af 15. februar  

 1988, L 108 - bilag 9, som er optrykt som bilag til betænkningen).
 Flertallet skal henstille, at Skov- og Naturstyrelsens anvisninger følges  

 nøje.
 Flertallet har bemærket, at projekteringsområdet (det skraverede område på  

 bilag 2 til lovforslaget) ligger tæt op ad det eksisterende vejnet.
 Flertallet skal derfor henstille, at der i videst muligt omfang tages  

 hensyn til dette, således at anlæg placeres så tæt ved det eksisterende  

 vejsystem som muligt.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret.
 Et mindretal (Socialistisk Folkepartis og Fremskridtspartiets medlemmer af  

 udvalget) indstiller lovforslaget til vedtagelse med de af  

 mindretallet stillede ændringsforslag.
Et flertal inden for dette mindretal (Socialistisk Folkepartis  

 medlemmer af udvalget) ønsker at fremføre, at projekteringsforslaget om de to  

 nordjyske motorveje er en del af den aftale, som en række partier har indgået  

 om en fast Storebæltsforbindelse.
Efter mindretallets opfattelse kunne denne  

 aftale kun tilvejebringes, hvis tilhængerne af den faste forbindelse handlede  

 sig til rette med nordjyske politikere, som ikke var umiddelbare tilhængere  

 af denne faste forbindelse.
 Prisen for denne handel blev de to nordjyske motorveje.
 Mindretallet finder, at projektering og anlæg af disse motorveje er  

 overflødig.
 Vejnettet nord for Limfjorden er et af landets bedst udbyggede, og det vil  

 derfor være spild af de 1,5 mia. kr., som projektet koster, at anlægge de to  

 veje.
 Hertil kommer, at man fører den ene af motorvejene igennem den Jyske Ås,  

 hvilket vil ødelægge store naturværdier.
Det hævdes, at motorveje generelt er til gavn for udviklingen af  

 erhvervslivet.
Denne påstand har imidlertid aldrig kunnet bevises.
Tværtimod  

 har adskillige undersøgelser såvel i ind- som udland vist, at motorvejsanlæg  

 eller andre infrastrukturudbygninger ingen erhvervsmæssig effekt har, såfremt  

 vejnettet i forvejen er veludbygget - og det mener mindretallet altså at  

 vejnettet i Vendsyssel er.
Mindretallet vil gerne afhjælpe de gener, som der i dag måtte forekomme på  

 det nordjyske vejnet, f.eks. ved fjernelse af de såkaldte »sorte  

 pletter« og andre hensigtsmæssige vejomlægninger.
Dette ville være  

 betydelig billigere end de foreslåede 1,5 mia. kr., som stort set kun vil  

 være til gavn for transittrafikken.
Ændringsforslag Af et mindretal (SF og FP):
Til § 2 1) Paragraffen udgår.
Til § 3 2) Paragraffen udgår.
Bemærkninger Til nr. 1 og 2 Ved ændringsforslagene udgår den foreslåede projektering af  

 motorveje/motortrafikveje i Vendsyssel.
Ikast (KF) Aagaard (KF) Helge Adam  

 Møller (KF) Svend Heiselberg (V) Helge Sander (V) Dohrmann (FP) Larsen-Ledet  

 (RV) nfmd.
Arne Melchior (CD) Inger Stilling Pedersen (KRF) J.
K.
Hansen  

 (S) fmd.
Tove Lindbo Larsen (S) Helge Mortensen (S) Jimmy Stahr (S)  

 Stavad (S) Søgaard (S) Tommy Dinesen (SF) Ole Henriksen (SF) Bilag Udvalgets spørgsmål til den daværende trafikminister og dennes svar herpå Spørgsmål 3:
 Udvalget skal anmode om, at der indhentes en udtalelse fra Skov- og  

 Naturstyrelsen, hvor det nærmere begrundes, hvorfor V-løsningen kan anbefales  

 frem for en Y-løsning.
 Svar:
 Jeg har fra Miljøministeriet, Skov- og Naturstyrelsen, indhentet følgende  

 udtalelse:
 »I henhold til naturfredningslovens § 42, der bestemmer, at  

 offentlige tekniske anlæg skal planlægges og udføres under hensyntagen til  

 det omgivende landskab og den på grundlag heraf af Miljøministeriet  

 udarbejdede bekendtgørelse nr. 612 af 1. december 1978, »Bekendtgørelse  

 om godkendelse af anlæg af offentlige veje uden for byer og bymæssige  

 bebyggelser«, foregår der et samarbejde mellem Vejdirektoratets  

 motorvejskontor i Skanderborg og Miljøministeriets Skov- og Naturstyrelse.
 I sagen om planerne i Nordjylland har motorvejskontoret arbejdet med 2  

 typer af løsninger, 3 Y-løsninger og 1 V-løsning.
 I motorvejskontorets publikation, »Højklassede vejforbindelser nord  

 for Limfjorden«, som er udarbejdet i samarbejde med Nordjyllands Amt og  

 de berørte kommuner, har Skov- og Naturstyrelsen bidraget med en tidlig og  

 meget principiel vurdering af, at man foretrækker V-løsninger frem for  

 Y-løsninger:
 De 4 forslag har været forelagt Skov- og Naturstyrelsen, som udtaler, at  

 styrelsen foretrækker forslag 4, V-løsningen.
»Hovedbegrundelsen herfor er, at V-løsningens grene følger allerede  

 eksisterende transportkorridorer i landskabet, hvorimod Y-løsningerne vil  

 »tage hul på« nye uberørte områder.
Endvidere vurderes V-løsningen  

 at være den løsning, der bedst kan tilpasses landskabet, idet det dog  

 bemærkes, at Frederikshavns-grenen ved passagen af Jyske Ås i givet fald må  

 lægges så tæt ved den eksisterende E3 som muligt.' Vurderingen er sket i henhold til vejbekendtgørelsens § 2, stk. 1,  

 hvorefter nye linieføringer, der kan få væsentlig indflydelse på landskabet,  

 skal forelægges for Skov- og Naturstyrelsen »på det tidligst mulige  

 tidspunkt«.
Det vil sige, at man allerede på det forberedende plan,  

 skitsestadiet, har mulighed for at vejlede de projekterende myndigheder  

 således, at de planer, der eventuelt vil gribe uheldigt ind i det omgivende  

 landskab, kan justeres, ændres eller endda opgives.
Ved Skov- og Naturstyrelsens sagsbehandling og vurdering af de overordnede  

 vejforbindelser, som vil få en afgørende indflydelse på de landskaber, der  

 passeres, har man altid lagt vægt på ikke yderligere at sprede de store  

 tekniske anlæg ud i de åbne og af tekniske anlæg uberørte landskaber.
Det vil  

 sige, at man, hvor det er muligt, samler de store trafikanlæg i korridorer,  

 typisk hvor de store hovedvejsforbindelser allerede passerer.
Det er til  

 fordel for det danske landskab som helhed, at der ikke »forbruges«  

 yderligere landbrugsjord, ligesom de landskabelige, fredningsmæssige og  

 rekreative værdier i det åbne land beskyttes.
Denne »politik« for  

 placering af de mange store motorvejs- og motortrafikvejslinier har  

 indebåret, at de typisk følger de eksisterende hovedveje, hvorved der  

 samtidig opnås andre samfundsmæssige og økonomiske fordele, idet de  

 bysamfund, der er opstået langs de eksisterende, ofte meget gamle  

 trafiklinier, vil få fordel af de nye højklassede veje, som derved får en  

 bedre udnyttelsesgrad.
Placeres de højklassede motorvejsforbindelser i  

 Nordjylland efter V-løsninger, opnås derfor en dobbelt fordel:
 1. Det jomfruelige landskab og landbrugsjorden skånes.
 2. De eksisterende bysamfund betjenes af og afskæres ikke fra de nye  

 vejanlæg.
Skov- og Naturstyrelsen kan oplyse, at man ud over disse mere principielle  

 betragtninger har foretaget en omhyggelig rekognoscering af de berørte  

 landskaber.
Denne rekognoscering er faldet ud til fordel for V-løsningen,  

 idet de andre, typisk Y-løsningerne, inddrog landskaberne vest og nord for  

 Jyske Ås, som i dag bedømmes som smukke, åbne landskaber uden for  

 landskabsbilledet forstyrrende store tekniske anlæg.
Dette er i dagens  

 Danmark en stor sjældenhed, som det er værd at bevare og kæmpe for.
Det  

 gælder selvsagt ud over landbrugsjorden og landskabsbilledet også den lokale  

 flora og fauna samt den rekreative værdi.
Skov- og Naturstyrelsen regner  

 disse landskaber blandt de smukkeste og mest storslåede i den nordlige del af  

 landet.
Her skal særligt nævnes indsigten fra vest mod Jyske Ås og udsigten  

 fra åsen mod nord og vest.
Endvidere indebærer de 3 viste Y-løsninger, at  

 Jyske Ås gennemskæres på et bredere sted.
Bakkerne her er lige så markante  

 som ved V-løsningens gennemskæring ved den eksisterende hovedlandevej mellem  

 Ålborg, Sæby og Frederikshavn.
Ganske vist er bakkerne ikke skovklædte, men  

 udlagte til græsning; alligevel må landskabsbilledet vurderes meget højt.  

 Også Y-løsningens tætte passage forbi Mylund Kirke og passagen over Voer Å må  

 landskabeligt og fredningsmæssigt beklages.
Skov- og Naturstyrelsen skal bemærke, at planlægningen af linieføringen  

 over Jyske Ås langs den eksisterende hovedlandevej er på skitseplanet, og at  

 man har besigtiget og vurderet mulighederne for at føre motorvejsstrækningen  

 over åsen så tæt på den eksisterende hovedlandevej som muligt, således at der  

 ikke sker landskabeligt og fredningsmæssigt uheldige nye brud på tværs gennem  

 åsen.
Ideen er så snævert som muligt at følge den eksisterende hovedlandevej  

 langs dennes østside mellem denne og Dannerhøj, hvor terrænforholdene og  

 landskabet gør det muligt at lægge det nye vejanlæg.
Vejen tænkes anlagt side  

 om side med den eksisterende vej, hvor der i dag mellem vejen og Dannerhøj  

 findes et savværk.
Skov- og Naturstyrelsens stillingtagen til fordel for V-løsningen er  

 således baseret på en tæt passage langs den eksisterende hovedlandevejs  

 østside hen over Jyske Ås.
Man har over for motorvejskontoret lagt vægt på  

 dette forhold.
Kan dette af andre grunde ikke realiseres, falder styrelsens  

 støtte til V-løsningen bort.
Styrelsen har endvidere lagt vægt på, at den  

 store rekreative brug af stierne langs Jyske Ås ikke afbrydes, som det sker i  

 dag ved den nuværende hovedlandevej.
 Skov- og Naturstyrelsen har over for motorvejskontoret i Skanderborg  

 bemærket, at man ønsker de nu afbrudte skovstier forbundet over eller under  

 den eksisterende hovedlandevej og den kommende motorvej ved en fodgænger- og  

 cykelbro eller tunnel.
