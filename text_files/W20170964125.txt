Ligebehandlingsnævets afgørelse om etnisk oprindelse - ansættelse - medhold - sprog J. nr. 2016-6810-31186 En mand med et arabiskklingende navn søgte en stilling som marketing manager.
Mandens ansøgning og CV var affattet på engelsk, og virksomheden gav manden afslag med den begrundelse, at virksomheden søgte en dansk medarbejder.
Afslaget var skrevet på engelsk.
Nævnet lagde til grund, at virksomheden på baggrund af ansøgerens arabiske navn sammenholdt med det forhold, at han havde skrevet på engelsk, havde fået den opfattelse, at han ikke var dansk.
Manden havde derfor påvist faktiske omstændigheder, der tydede på forskelsbehandling på grund af etnisk oprindelse.
Virksomheden havde ikke besvaret Ligebehandlingsnævnets henvendelser og havde ikke løftet eller forsøgt at løfte bevisbyrden for, at ligebehandlingsprincippet ikke var krænket.
Manden fik derfor medhold og godtgørelse på 25.000 kr.
 Klagen drejer sig om påstået forskelsbehandling på grund af etnisk oprindelse i forbindelse med, at klager fik afslag på sin jobansøgning med henvisning til, at indklagede søgte en dansk medarbejder.
Ligebehandlingsnævnets afgørelse Det var i strid med forskelsbehandlingsloven, at klager ikke kom i betragtning til et job i den indklagede virksomhed.
 Indklagede skal inden 14 dage betale en godtgørelse til klageren på 25.000 kr. med procesrente fra den 16. juni 2016, hvor klagen er modtaget i Ligebehandlingsnævnet.
Sagsfremstilling Klager, der har et arabisk navn, søgte den 15. juni 2016 en stilling som marketing manager i den indklagede virksomhed.
Ifølge stillingsannoncen var indklagede et nyt dansk onlinekoncept.
Det fremgår derudover af stillingsannoncen:
Hvad søger vi hos dig? Vi søger at arbejde sammen med de bedste, og dem der brænder for det at bygge en iværksættervirksomhed sammen.
Derfor forventer vi, at  Du er en mester i online marketing og salg  Du har stor praktisk erfaring med e-commerce  Du har et stort kendskab til sociale medier og har gjort brug af disse som en del af dine ecommerce strategier  Du er en inspirator, idéudvikler og igangsætter  Du er analytisk og har en god forståelse for data og forstår at navigere iht. datagrundlaget  Du følger altid dine ting til dørs fra A-Z  Du er selv stærk på de sociale medier og har måske din egen blog Arbejdsopgaver? Udvikling og implementering af relevante e-commerce strategier Inspirere og aktivere vores Partnere gennem e-learning og events Levere marketingsværktøjer til at drive trafik og skabe omsætning for vores konstant stigende Partner-portefølje Analysere effekt og rådgive vore Partnere om trafikskabende online aktiviteter fra sociale medier og blogs til webshop Implementere og rådgive omkring nyhedsbreve Din uddannelse og baggrund? Du har færdiggjort en kandidatuddannelse inden for marketing- og kommunikation Du har minimum 2 års erfaring med e-commerce Du har selv et stærkt personligt brand på de sociale medier eller din blog Mailen, hvortil klager havde vedhæftet sin ansøgning og sit CV, var skrevet på engelsk.
Såvel CV som ansøgning var ligeledes udfærdiget på engelsk.
Det fremgår af klagers CV og ansøgning, at han var bosat i Danmark, hvor han også havde taget sin uddannelse.
 Den 16. juni 2016 skrev en marketing manager fra indklagede til klager:
Hi [klager] Thank you for your application and interest for [indklagede].
 Unfortunately we are looking for a danish employee as our new marketing manager.
Good luck Klagen til Ligebehandlingsnævnet blev modtaget den 16. juni 2016.
Parternes bemærkninger Klager gør gældende, at det er absurd, nedladende og diskriminerende at vælge ansøgere ud fra etnisk oprindelse.
 Indklagedes svar giver udtryk for, at indklagede ikke har set på klagers kvalifikationer og har nøjedes med at vurdere ham ud fra sit navn.
 Indklagede søgte en marketing manager, og da klager har en professionsbachelor i erhvervssprog og it-baseret markedsføring samt relevant erhvervserfaring, var klager en kvalificeret kandidat til stillingen.
 Klager er født og opvokset i Danmark, og det er ubegribeligt, at indklagede kan afgøre, at klager ikke er dansker, selvom han ikke har et danskklingende navn.
 Indklagede var ikke berettiget til at forskelsbehandle ansøgere på baggrund af stillingens karakter.
 Klager ønsker godtgørelse.
 Indklagede har trods opfordret hertil ikke besvaret Ligebehandlingsnævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af etnisk oprindelse efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger på grund af etnisk oprindelse.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves forskelsbehandling, påhviler det modparten at bevise, at ligebehandlingsprincippet ikke er blevet krænket.
Klager fik afslag, da indklagede ønskede en dansk medarbejder.
Nævnet lægger til grund, at indklagede ud fra klagers arabiske navn sammenholdt med det forhold, at klager havde skrevet på engelsk, fik den opfattelse, at klager ikke var dansk.
 Nævnet vurderer på denne baggrund, at klager har påvist faktiske omstændigheder, der tyder på, at han er blevet udsat for forskelsbehandling på grund af etnisk oprindelse.
 Det er herefter indklagede, der skal løfte bevisbyrden for, at ligebehandlingsprincippet ikke er blevet krænket.
 Indklagede har imidlertid ikke besvaret nævnets henvendelser og har således hverken løftet eller forsøgt at løfte nævnte bevisbyrde.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 25.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 25.000 kr. til klager med procesrente fra den 16. juni 2016, hvor sagen blev indbragt for Ligebehandlingsnævnet.
Beløbet skal betales inden 14 dage.
Sagens oplysninger Sagen er behandlet på grundlag af:
 Klagen af 16. juni 2016 med bilag  Oplysninger fremsendt af klager den 24. februar 2017 Retsregler Afgørelsen er truffet efter følgende bestemmelser:
