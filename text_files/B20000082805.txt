Bekendtgørelse om dykkerarbejdets sikre  

 udførelse I medfør af § 13, § 14, stk. 2, § 20 og § 24, stk. 6, i lov om  

 dykkerarbejde og dykkermateriel m.v., jf. lovbekendtgørelse nr. 18 af  

 7. januar 2000, § 3 og § 32, stk. 4, i lov om sikkerhed til søs, jf.  

 lovbekendtgørelse nr. 554 af 21. juni 2000, og efter bemyndigelse fra  

 erhvervsministeren fastsættes:
Anvendelsesområde § 1. Denne bekendtgørelse finder bortset  

 fra offshoredykkeropgaver anvendelse for dykkerarbejde, når dette  

 foregår på dansk territorium og kontinentalsokkel eller fra  

 danske skibe og på dykkedybder indtil 50 meter.
 Stk. 2. Bekendtgørelsen finder ikke anvendelse for  

 besætningsmedlemmer på et udenlandsk skib, der udfører  

 dykkerarbejde på det pågældende skib, og for personer under  

 Forsvarskommandoen, der udfører dykkerarbejde i tjenesten.
 Stk. 3. Ved dykkerarbejde fra danske skibe i udlandet kan  

 der anvendes udenlandske dykkere uden erhvervsdykkerbevis, når de  

 pågældende dykkere ikke tilhører skibets  

 besætning.
Definitioner § 2. Følgende definitioner anvendes i denne  

 bekendtgørelse:
 1)	Arbejdsjournal: En oversigt, hvor alle relevante oplysninger  

 for en given dykning registreres.
 2)	Behandlingskammer: Et behørigt udstyret trykkammer  

 beregnet for planlagt overfladedekompression og for behandling af  

 dykkersyge.
 3)	Dekompressionskammer: Et behørigt udstyret trykkammer  

 placeret på dykkerstedet beregnet for planlagt  

 overfladedekompression.
4)	Dykkerarbejde: En arbejdsopgave, der udføres under  

 vand, til hvis udførelse der kræves anvendelse af  

 åndedrætsudstyr, og som normalt udføres mod vederlag.  

 Udførelse af særlige dykkeropgaver såsom redningsopgaver  

 eller lignende, herunder opgaver, som løses af kommunale  

 redningsberedskaber, betragtes som dykkerarbejde, uanset om arbejdet  

 udføres uden vederlag.
Dykkerarbejde omfatter al klargøring  

 på dykkerstedet fra før første dykker går i vandet  

 og indtil sidste dykker har forladt vandet, kammer eller andet miljø  

 og ikke længere er omgivet af tryk større end atmosfærens  

 tryk.
Dykkerarbejde omfatter ikke opgaver, der udføres i forbindelse  

 med rekreativ dykning.
 5)	Dykkerlæge: Læge, der er udpeget af  

 Søfartsstyrelsen til at foretage helbredsundersøgelse af  

 dykkere.
 6)	Dykkermateriel: Alt materiel og udstyr, herunder  

 hjælpemateriel, der anvendes i forbindelse med dykning.
 7)	Dykkersted: Den platform, kaj, skib mv., hvorfra  

 dykkerarbejdet finder sted.
 8)	Dykkeruddannelse: Dykkeruddannelse i henhold til  

 bekendtgørelse om dykkeruddannelse.
 9)	Dykkerudrustning: En sammensætning af dykkermateriel,  

 som gør det muligt at opretholde åndedrættet ved ophold i  

 vand 0,4 meter eller mere under overfladen.
 10)	Kurv: Transportplatform uden luftlomme.
 11)	Logbog: En oversigt, hvor alle relevante oplysninger for den  

 enkelte dykkers dykninger registreres.
 12)	Offshoredykkeropgaver: Dykkerarbejde ved faste eller  

 flytbare anlæg, der anvendes i forbindelse med efterforskning og  

 indvinding af kulbrinter i undergrunden, ved rørledninger mellem  

 sådanne anlæg samt dykkerarbejde, hvor det af hensyn til  

 dykkeropgavens art, omfang og de sikkerheds- og sundhedsmæssige forhold  

 er nødvendigt at stille tilsvarende skærpede krav.
 13)	Overfladeforsynet dykker: Dykker, som iklædt  

 dykkerudrustning forsynes med åndemiddel fra overfladen gennem en eller  

 flere slanger (umbilical).
 14)	Rekreativ dykning: Dykning for sportens og  

 fornøjelsens skyld, samt undervisning i forbindelse dermed.
 15)	Åben klokke: Klokke med luftlomme, hvor det ikke er  

 muligt at etablere større tryk i luftlommen end i det omgivende  

 vand.
Undtagelsesbestemmelser § 3. Søfartsstyrelsen kan undtage fra  

 bestemmelserne i §§ 4 - 26, når der benyttes særlige  

 arbejdsformer, herunder anvendelse af alternative standarder, anvendelse af  

 særlige dykkerudrustninger eller dykkersystemer samt når der  

 foreligger andre særlige forhold, som af Søfartsstyrelsen  

 skønnes at tilgodese en lige så sikker udførelse af  

 dykkerarbejdet.
Arbejdets udførelse § 4. Dykkerarbejde skal i alle led  

 planlægges og udføres sikkerheds- og sundhedsmæssigt fuldt  

 forsvarligt.
 § 5. Dykkerarbejdet skal være tilrettelagt  

 således, at dykkerens og andet dykker- og hjælpepersonels  

 sikkerhed og helbred sikres bedst muligt under hensyntagen til opgavens art,  

 omfang og dykkersted mv.
 Stk. 2. Dykkeren skal sikre sig, at dykkerudrustningen er  

 i orden, før den tages i brug.
 Stk. 3. Dykkeren eller dykkerlederen, hvor en sådan  

 er udpeget, skal instruere hjælpepersonel om deres pligter i  

 forbindelse med dykkerarbejde.
Stk. 4. Dykkeren skal have fornøden tid til hvile og  

 søvn.
Ved dykkerarbejde fra et skib finder sømandslovens  

 hviletidsbestemmelser anvendelse.
Ellers finder arbejdsmiljølovens  

 bestemmelser anvendelse.
 Stk. 5. Det må ikke pålægges en dykker  

 at dykke, hvis denne føler sig utilpas, utryg eller på anden  

 måde mindre egnet dertil.
 Stk. 6. Har indehaveren af et dykkerbevis været  

 uarbejdsdygtig på grund af nedennævnte, må denne ikke  

 genoptage dykning, før erklæring om arbejdsdygtighed fra en  

 dykkerlæge har været forevist arbejdsgiveren:
 1)	Arbejdsudygtighed på grund af sygdom eller skade i mere end 20  

 dage.
 2)	Indlæggelse på hospital eller klinik.
 3)	Graviditet.
 4)	Enhver sygdom eller tilstand, der medfører brug af optiske  

 eller mekaniske midler.
 5)	Enhver sygdom eller tilstand, der medfører regelmæssig  

 eller tilbagevendende medikamentel behandling.
 6)	Hvis der i den helbredsmæssige godkendelsesperiode i  

 øvrigt opstår tvivl om, hvorvidt dykkeren opfylder  

 helbredskravene.
Stk. 7. I forbindelse med enhver tryksætning skal  

 dykkeren føre en logbog, der er godkendt af Søfartsstyrelsen.  

 Hver indførsel om en dykning eller tryksætning skal underskrives  

 af dykkeren og af dykkerlederen.
Er der ingen dykkerleder, underskrives  

 logbogen af arbejdsgiveren, eller af skibsføreren, såfremt  

 dykkeren er ansat i rederiet.
Stk. 8. Ved dykkerarbejde skal der føres en  

 arbejdsjournal, der er godkendt af Søfartsstyrelsen.
Udskrevne  

 logbøger og arbejdsjournaler skal af henholdsvis dykkeren og  

 arbejdsgiveren opbevares i mindst 5 år efter sidste indførsel.  

 Hvis der er rejst sag for retten vedrørende dykkerarbejdets  

 udførelse i det tidsrum logbogen eller arbejdsjournalen omfatter, skal  

 disse opbevares, indtil sagen endeligt er afgjort.
 Stk. 9. Dykkeren skal mindst hver 24. måned  

 gennemgå et genopfriskningskursus i førstehjælp, der er  

 godkendt af Søfartsstyrelsen.
 § 6. Der skal udpeges en dykkerleder, hvis 3 eller  

 flere dykkere udfører en dykkeropgave.
Stk. 2. Dykkerlederen skal have bestået de  

 krævede prøver og kurser, som giver ret til at udføre  

 dykkerarbejde med det materiel, som anvendes til den pågældende  

 opgave.
Herudover skal dykkerlederen kunne godtgøre, at have mindst 2  

 års praktisk erfaring med erhvervsdykning samt have erfaring med den  

 pågældende dykkeropgave.
Stk. 3. Dykkerlederen må ikke deltage i dykning  

 under varetagelse af sit hverv som dykkerleder eller varetage opgaver, der er  

 dykningen uvedkommende.
Endvidere må dykkerlederen ikke have  

 været udsat for overtryk inden for de seneste 12 timer.
Stk. 4. Dykkerlederen skal sørge for  

 tilrettelæggelse, gennemførelse, fordeling og ledelse af det  

 arbejde, der er forbundet med den pågældende opgave samt for, at  

 den kan udføres sikkerheds- og sundhedsmæssigt fuldt  

 forsvarligt.
Dykkerlederen skal sørge for, at alt dykker- og  

 hjælpemateriel, der anvendes, er i sikkerheds- og sundhedsmæssig  

 forsvarlig stand og i overensstemmelse med gældende bestemmelser.
 Stk. 5. Hvis der er 1 eller 2 dykkere, og der  

 således ikke er udpeget en dykkerleder, jf. stk. 1, påhviler det  

 dykkeren at sikre sig, at fornødent hjælpemateriel, udstyr og  

 værktøj mv. er i forsvarlig stand og i overensstemmelse med  

 gældende bestemmelser.
§ 7. Arbejdsgiveren udpeger i samråd med  

 dykkeren eller dykkerlederen, hvor en sådan er udpeget, en  

 dykkerassistent.
Ved dykning fra skib udpeges dykkerassistenten i  

 samråd med skibsføreren, såfremt dykkeren er ansat i  

 rederiet.
 Stk. 2. Dykkerassistenten skal kunne dokumentere et  

 fornødent kendskab til arbejdet, enten ved at have et dykkerbevis, der  

 er udstedt af Søfartsstyrelsen eller ved at have gennemgået et  

 kursus for dykkerassistenter, der er godkendt af Søfartsstyrelsen.
 Stk. 3. Dykkerassistenten skal mindst hver 24.  

 måned gennemgå et genopfriskningskursus i  

 førstehjælp, der er godkendt af Søfartsstyrelsen, for at  

 kunne fungere som dykkerassistent.
 Stk. 4. Dykkerassistenten må ved dykkerarbejde ikke  

 betjene mere end en dykker eller varetage andre opgaver, der er dykkerens  

 sikkerhed uvedkommende.
 Stk. 5. Ved dykkerarbejde skal et dykkerteam være  

 tilpasset den enkelte opgave, men skal dog mindst bestå af en dykker og  

 en dykkerassistent samt yderligere en person, som til enhver tid skal kunne  

 assistere dykkeren og dykkerassistenten.
 Stk. 6. Dykkerteamet skal kunne kommunikere på et  

 sprog, der er forståeligt for hele teamet.
§ 8. Ved dykninger, hvorunder dekompressions-  

 eller behandlingskammer indgår, skal der ved dykkestedet befinde sig en  

 person, som ikke udfører dykning, med dykkeruddannelse eller en anden  

 relevant uddannelse, som er godkendt af Søfartsstyrelsen.
Personen  

 skal være fortrolig med betjening af kammer og brug af dykke-,  

 dekompressions- og behandlingstabeller og må ikke have været  

 udsat for overtryk inden for de seneste 12 timer.
§ 9. Der skal foretages en risiko og  

 arbejdspladsvurdering for de enkelte arbejdsopgaver.
Ved særlig  

 risikobetonede opgaver skal denne udarbejdes skriftligt.
 Stk. 2. Ved dykning under særlige vanskelige eller  

 risikobetonede forhold skal der være en reservedykker samt en  

 reservedykkerassistent klar til øjeblikkelig undsætning, eller  

 der skal foretages lige så hensigtsmæssige  

 sikkerhedsforanstaltninger, som skal godkendes af vedkommende dykker.  

 Vanskelige forhold kan fx være dykning i overdækkede kanaler,  

 rør, vanskeligt tilgængelige vrag eller tilsvarende.
 § 10. Personer, der er beskæftiget i  

 forbindelse med dykning, skal af dykkerlederen, eller når en  

 sådan ikke er udpeget, af dykkeren, være nøje instrueret  

 om deres pligter og om forhold, der kan have betydning for dykkerens  

 sikkerhed.
 § 11. Arbejdsgiveren skal anmelde arbejdsulykker  

 og forgiftningstilfælde ved dykkerarbejde til Søfartsstyrelsen.  

 Ved dykning fra skib foretages anmeldelsen dog af skibsføreren.  

 Anmeldelsen skal ske, hvis ulykken eller forgiftningen har medført  

 uarbejdsdygtighed i 1 dag eller mere udover tilskadekomstdagen.
Stk. 2. Søfartsstyrelsen skal endvidere  

 underrettes ved 1)	alle behandlinger i tryktank, der relaterer til dykning, 2)	hvis der indtræffer uheld, der kunne have medført  

 væsentlig personskade, 3)	brand, 4)	miljømæssig eller materiel skade, eller 5)	skade på tredjemands ejendom.
 Stk. 3. Hvis der indtræffer en dykkerulykke med  

 personskade, skal der af hensyn til senere undersøgelser snarest  

 muligt afspærres for den resterende åndemiddelmængde i  

 åndemiddelkilde og fordelingssystem. Åndemiddelmateriel må  

 så vidt muligt ikke betjenes eller justeres, ligesom andet materiel  

 anvendt under dykningen ikke må fjernes, før  

 Søfartsstyrelsen har afholdt kontrolsyn.
 § 12. Dykkerarbejde må kun udføres af  

 personer med gyldigt bevis som overfladeforsynet erhvervsdykker.
 Stk. 2. Dykkerarbejde, hvortil der anvendes blandingsgas,  

 samt dykkerarbejde på mere end 50 meters dybde, må kun foretages  

 af erhvervsdykkere, der har bestået prøve i  

 blandingsgasdykning.
§ 13. Uanset bestemmelserne i § 12, kan personer  

 med gyldigt bevis som SCUBA-dykker udføre dykkerarbejde ned til 25  

 meters dybde, med en udrustning der ikke er overfladeforsynet, og som  

 anvender atmosfærisk luft som åndemiddel.
Sådant arbejde er  

 dog begrænset til lettere dykkerarbejde, 1)	der er tilrettelagt på en sikkerheds- og sundhedsmæssig  

 forsvarlig måde, 2)	der ikke kræver brug af andet end  

 håndværktøj, og 3)	hvor der ikke foretages planlagt dekompression i forbindelse med  

 dykningen.
 § 14. Dykkerarbejde, som omfatter skæring,  

 svejsning, højtryksspuling (30 bar eller derover) eller  

 sprængning må kun udføres af personer med gyldigt bevis  

 som overfladeforsynet erhvervsdykker, efter at disse har gennemgået et  

 kursus i sådant arbejde.
 Stk. 2. Redningsdykning må udføres af  

 personer med henholdsvis bevis som SCUBA dykker eller overfladeforsynet  

 erhvervsdykker, efter at disse har gennemgået et kursus i sådant  

 arbejde.
Stk. 3. De i stk. 1 og 2 nævnte kurser skal  

 være godkendt af Søfartsstyrelsen.
Dykkerbeviset skal være  

 påtegnet herom af Søfartsstyrelsen eller den, som Styrelsen har  

 bemyndiget hertil.
 Stk. 4. Den, der anvender dykkere til arbejde som  

 nævnt under stk. 1 og 2, skal sikre sig, at dykkerne har dykkerbevis  

 med den påtegning, der er krævet under stk. 3.
Generelle bestemmelser § 15. Over eller i det område, hvor  

 dykkerarbejde foregår, må der ikke udføres arbejde, som  

 kan forringe dykkernes sikkerhed.
 Stk. 2. Forinden gnistfremkaldende eller penetrerende  

 arbejde påbegyndes, skal det sikres, at der ikke er ætsende  

 og/eller eksplosivt materiale i fast, flydende eller gasformig tilstand  

 indespærret i det objekt, hvorpå der skal arbejdes.
 Stk. 3. Forinden arbejde, hvorunder der anvendes  

 hjælpeudstyr, specialværktøjer eller sprængstoffer  

 påbegyndes, skal dykkeren nøje sætte sig ind i de  

 arbejdsinstrukser, der er givet af fabrikanten.
Stk. 4. Ved arbejde med skæring, svejsning eller  

 højtryksspuling eller værktøj, der kræver  

 energiforsyning fra overfladen, skal der foruden en dykkerassistent  

 være fornødent mandskab til betjening af energiforsyningen.  

 Energiforsyningen skal være konstant bemandet under arbejdet.
Hvis  

 dykkerassistenten ikke kan have direkte kontakt med den, der betjener  

 energiforsyningen, skal der etableres anden direkte kommunikationsmulighed  

 mellem dem.
Skadelige stoffer § 16. Under dykkerarbejde ved  

 udløbsledninger og andre steder, hvor skadelige stoffer kan forekomme  

 i farlige koncentrationer, skal der være foretaget følgende  

 foranstaltninger:
1)	Før dykningen skal forureningens karakter og omfang, herunder  

 eventuel fare for eksplosion, undersøges.
Dykkere samt  

 hjælpepersonellet skal være orienteret herom.
Der skal  

 træffes sådanne foranstaltninger, at syge eller tilskadekomne kan  

 komme under lægebehandling uden unødig forsinkelse.
 2)	Dykkeren skal være beskyttet mod hudkontakt med omgivelserne  

 ved anvendelse af tørdragt med enten hjelm eller helmaske samt  

 tætsluttende handsker.
 3)	Der skal på arbejdsstedet være rent vand til afspuling  

 af dykker og udstyr inden dykkerudrustningen tages af.
 4)	Der skal forefindes øjenskylleflaske klar til brug.
 Materiel, udstyr og værktøj mv.
 § 17. Dykkerstedet skal være afmærket  

 med signalfigurer mv. i overensstemmelse med de gældende internationale  

 søvejsregler, samt de bestemmelser, der er angivet i  

 bekendtgørelser om særlige regler for sejlads i visse danske  

 farvande.
Stk. 2. Der skal være sikre  

 kommunikationsmuligheder mellem de skibe, fartøjer mv., der deltager i  

 dykningen.
Hvis forholdene tilsiger det, skal der endvidere være et  

 afviserskib eller -fartøj med kommunikationsmulighed til andre  

 forbipasserende skibe og fartøjer.
 § 18. Der skal forefindes materiel af sådan  

 art og udformning, at dykkeren let og sikkert kan komme i og op af  

 vandet.
 Stk. 2. Hvis udsætningsarrangementet er placeret  

 mere end 5 meter over vandoverfladen, skal dykkeren anvende kurv eller  

 åben klokke under udsætningen.
 § 19. Under arbejde på stillinger, ved  

 ophold på dykkerlejder, under forhaling samt transport på  

 dykkerplatforme eller lignende skal dykkeren være sikret mod fald.
Stk. 2. Ved dykning med SCUBA-udrustning kan dykkeren  

 undlade at bære en redningsdragt velegnet til dykning, hvis det efter  

 den risikovurdering, der er nævnt i § 9, stk. 1, skønnes at  

 indebære en større risiko at bære en redningsdragt end at  

 undlade at bære denne.
Vurderingen indføres i arbejdsjournalen  

 eller vedhæftes denne.
 § 20. Under dykning skal dykkeren være i  

 forbindelse med dykkerassistenten og/eller dykkerlederen via  

 telefonforbindelse og livline.
Stk. 2. Under dykning, hvor anvendelse af livline  

 medfører forøget risiko, kan forbindelsen undtagelsesvis  

 udelades, hvis det efter den risikovurdering, som er krævet i § 9, stk.  

 1, skønnes at indebære en større risiko at anvende  

 livline end at undlade dette.
Der skal i stedet foretages andre lige så  

 hensigtsmæssige sikkerhedsforanstaltninger.
Vurderingen indføres  

 i arbejdsjournalen eller vedhæftes denne.
§ 21. Dykkeren eller dykkerlederen, hvor en  

 sådan er udpeget, skal sikre sig, at drivskruer og tilsvarende på  

 skibe og fartøjer, der benyttes i forbindelse med dykning eller  

 på dykkerstedet, ikke sættes i gang under dykkerarbejdet,  

 medmindre de er afskærmede, og der er taget sådanne  

 forholdsregler, at dykker, livline mv. ikke kan tage skade.
Dykkeren skal  

 underrettes, inden skruer tages i brug.
 § 22. Hjælpemateriel og -udstyr skal under  

 dykning være hensigtsmæssigt og solidt placeret eller  

 fastspændt.
 Stk. 2. Værktøj og apparater, der medbringes  

 og benyttes under dykningen, skal være indrettet, udformet og  

 afskærmet således, at dykkerudrustning og materiel ikke kan tage  

 skade.
Stk. 3. Mekanisk virkende værktøj og  

 apparater skal være indrettet, så de ikke utilsigtet kan  

 sættes i gang, og så de automatisk standser, når de slippes  

 af dykkeren.
Sker energitilførslen til sådanne  

 værktøjer og apparater fra overfladen, skal tilførslen  

 let kunne afbrydes af det mandskab, der er udpeget dertil, jf. § 15, stk.  

 4.
 Stk. 4. Under anvendelse af støjgivende  

 værktøjer, luftværktøj, højtrykspistoler og  

 lignende skal dykkeren have egnet høreværn til  

 rådighed.
 § 23. Dekompressions- eller behandlingskammer  

 beregnet for det antal personer, der skal dekomprimeres samtidig, skal  

 forefindes ved dykkerstedet, når de forhold, der er nævnt i § 5,  

 stk. 1, tilsiger dette eller i tilfælde, som nævnt under stk. 2  

 og 3, i denne paragraf.
 Stk. 2. Ved dykkerarbejder skal der være  

 dekompressionskammer ved dykkestedet hvis:
1)	dykningen i henhold til godkendte tabeller kræver  

 dekompression af længere varighed end 20 minutter, eller 2)	der dykkes til større dybder end 25 meter.
 Stk. 3. Behandlingskammer skal forefindes ved  

 dykkestedet, hvis:
1)	dykningen i henhold til godkendte tabeller kræver  

 dekompression af længere varighed end 60 minutter, eller 2)	dykning til større dybder end 40 meter.
 Stk. 4. I forbindelse med større arbejder kan  

 Søfartsstyrelsen uanset bestemmelserne i stk. 2 og 3 kræve, at  

 der forefindes et behandlingskammer ved dykkerstedet.
Stk. 5. Personer under dekompression skal  

 overvåges, og personer under behandling i kammer skal være  

 ledsaget af en hjælper i kammeret.
Slusen skal være afblæst  

 til atmosfæretryk, når der kun er en person i kammeret.
 § 24. Ved ethvert dykkersted skal der forefindes  

 et førstehjælps- og genoplivningsudstyr og dykke-,  

 dekompressions- og behandlingstabeller, som er godkendt af  

 Søfartsstyrelsen.
 Stk. 2. Beskyttelseshjelm til brug på land og i  

 vandet skal forefindes, hvis forholdene tilsiger det.
 Åndemidlers renhed, sammensætning,  

 mængde, deklaration mv.
 § 25. Åndemidler skal med hensyn til renhed,  

 sammensætning, mængde, deklaration mv. opfylde bestemmelserne i  

 bekendtgørelse om dykkermateriel.
 Stk. 2. Anvendes atmosfærisk luft som  

 åndemiddel under dykning, skal åndemiddelkilden ved dykningens  

 begyndelse indeholde tilstrækkelig med åndemiddel under hensyn  

 til dykketid og dybde.
Stk. 3. Åndemiddelkilder, der ikke frembæres  

 af dykkeren, skal, uanset åndemidlets sammensætning under  

 dykningen, til enhver tid indeholde reserveåndemiddel  

 tilstrækkeligt til 5 minutters ophold på dykkedybden, medmindre  

 dykkeren kan tilføres tilsvarende åndemiddelmængde fra en  

 særskilt reservekilde.
Denne skal være tilsluttet og klar til  

 brug, inden dykningen påbegyndes.
 Stk. 4. Uanset åndemidlets sammensætning skal  

 dykkere, der tilføres åndemiddel gennem slange fra overfladen,  

 fra åben dykkerklokke eller lignende endvidere medbringe en  

 nødåndemiddelmængde, der tillader dykkeren et ophold af 5  

 minutters varighed på den maksimale dykkedybde.
 Stk. 5. De reserve- og  

 nødåndemiddelmængder, der er nævnt under stk. 3 og 4  

 i denne paragraf, beregnes ved et åndemiddelforbrug svarende til 40  

 liter/minut på den pågældende dybde.
Arbejdsgiverens, skibsførerens og rederens  

 forpligtelser § 26. Arbejdsgiveren skal sikre, at dykkerarbejdet  

 udføres i overensstemmelse med bestemmelserne i denne  

 bekendtgørelse.
Ved dykning fra skibe påhviler denne  

 forpligtigelse tillige skibsføreren og rederen, jf. §§ 9 og 10 i lov  

 om sikkerhed til søs.
Straffe- og ikrafttrædelsesbestemmelser § 27. Medmindre højere straf er forskyldt  

 efter anden lovgivning, straffes med bøde, hæfte eller  

 fængsel i indtil 1 år den, der overtræder §§ 4 - 26.
 Stk. 2. Straffen kan stige til hæfte eller  

 fængsel i indtil 2 år, hvis overtrædelsen er begået  

 forsætligt eller ved grov uagtsomhed.
Stk. 3. Ved straffens udmåling efter stk. 1 og 2  

 skal det betragtes som en skærpende omstændighed, at 1)	der ved overtrædelsen er sket skade på liv eller helbred  

 eller fremkaldt fare herfor, 2)	der tidligere er afgivet påbud efter § 18 for samme eller  

 tilsvarende forhold, eller 3)	der ved overtrædelsen er opnået eller tilsigtet en  

 økonomisk fordel for den pågældende selv eller  

 andre.
 Stk. 4. Det skal betragtes som en særlig  

 skærpende omstændighed, at der for unge under 18 år er sket  

 skade på liv eller helbred eller fremkaldt fare herfor, jf. stk. 3, nr.  

 1.
Stk. 5. Er der ved en overtrædelse opnået  

 eller tilsigtet en økonomisk fordel, konfiskeres denne efter reglerne  

 i straffelovens 9. kapitel.
Kan der ikke ske konfiskation, skal der tages  

 særskilt hensyn hertil ved udmåling af en bøde, herunder  

 en eventuel tillægsbøde.
 Stk. 6. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 28. Bekendtgørelsen træder i kraft  

 den 15. september 2000.
 Stk. 2. Bekendtgørelse nr. 478 af 17. juni 1999 om  

 dykkerarbejdets sikre udførelse ophæves.
 Stk. 3. Kursusbeviser vedrørende skæring og  

 svejsning, trykspuling samt sprængning udstedt i henhold til §§ 12 -14  

 i bekendtgørelse nr. 30 af 15. januar 1988 om betryggelse ved  

 erhvervsdykkerarbejde og om erhvervsdykkerarbejdes sikre udførelse,  

 bevarer deres gyldighed indtil videre.
