Bekendtgørelse om ændring i forretningernes fordeling mellem ministrene Efter statsministerens indstilling er der ved kongelig resolution af 25. januar 2016 fastsat følgende bestemmelser vedrørende forretningernes fordeling mellem ministrene:
 § 1. Fra erhvervs- og vækstministeren til energi-, forsynings- og klimaministeren overføres ressortansvaret for afsnit IV i lov om elektroniske kommunikationsnet og -tjenester, men således at ressortansvaret for de opgaver vedrørende sektorspecifik konkurrenceregulering, der efter afsnit IV varetages af den uafhængige telemyndighed, herunder gennemførelse af markedsundersøgelser, sikring af samtrafik og tilsyn med den sektorspecifikke fusionskontrol efter lovens kapitel 11-14 og 16-18, forbliver hos erhvervs- og vækstministeren.
 § 2. Fra energi-, forsynings- og klimaministeren til erhvervs- og vækstministeren overføres ressortansvaret for sager vedrørende hemmeligholdelse af elektronisk kommunikation og behandling af persondata på teleområdet.
