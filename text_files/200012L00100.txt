Fremsat den 10. november 2000 af  

 arbejdsministeren (Ove Hygum) Forslag til Lov om en generel  

 arbejdsmiljøafgift § 1. Der opkræves en generel arbejdsmiljøafgift  

 til staten, som har til formål at tilskynde arbejdsgiverne til at sikre  

 et sikkert og sundt arbejdsmiljø. Afgiften består af to  

 dele:
 1)	En årlig afgift som opkræves fra alle arbejdsgivere i  

 forhold til antallet af fuldtidsbeskæftigede, jf. §§ 2-4.
 2)	En årlig afgift på i alt 280 mio. kr., som  

 opkræves fra forsikringsselskaber, Arbejdsmarkedets  

 Erhvervssygdomssikring og selvforsikrede offentlige myndigheder og  

 virksomheder i forhold til deres andele af godtgørelser for mén  

 og erstatninger for erhvervsevnetab tilkendt af Arbejdsskadestyrelsen efter  

 lov om sikring mod følger af arbejdsskade, jf. §§ 5-8.
Afgift pr. beregnet fuldtidsbeskæftiget § 2. Arbejdsgivere, der er omfattet af lov om Arbejdsmarkedets  

 Tillægspension, skal betale en årlig arbejdsmiljøafgift  

 til staten, jf. stk. 2. Afgiften opkræves af Arbejdsmarkedets  

 Tillægspension på statens vegne.
 Stk. 2. Afgiften udgør 65 kr. pr. år pr. beregnet  

 fuldtidsbeskæftiget lønmodtager i det foregående år.  

 Antallet af fuldtidsbeskæftigede opgøres svarende til det fra  

 arbejdsgiveren modtagne ATP-bidrag i en forudgående 12 måneders  

 periode, inkl. bidrag indbetalt i henhold til § 2 a, stk. 2, 1.  

 pkt., i lov om Arbejdsmarkedets Tillægspension.
 Stk. 3. Hvis den samlede årlige afgift for en  

 arbejdsgiver udgør under 20 kr., opkræves beløbet  

 ikke.
 § 3. Sker betaling af afgiften ikke rettidigt, skal  

 arbejdsgiveren betale renter af afgiften med 1½ pct. for hver påbegyndt  

 måned fra forfaldsdagen.
 Stk. 2. Arbejdsmarkedets Tillægspension har  

 udpantningsret for afgiften, renter og et eventuelt ekspeditionsgebyr, jf.  

 stk. 4.
 Stk. 3. Arbejdsmarkedets Tillægspension kan indhente de  

 oplysninger hos skattemyndigheder og andre offentlige myndigheder om den  

 pågældende arbejdsgiver, som er nødvendige for at varetage  

 inddrivelsen af skyldige afgiftsbeløb, renter og ekspeditionsgebyr,  

 herunder oplysninger om indkomst- og formueforhold.
Stk. 4. Arbejdsministeren fastsætter nærmere  

 regler om beregning og indbetaling af afgiften, herunder frist for  

 arbejdsgiverens indbetaling af afgiften til Arbejdsmarkedets  

 Tillægspension, og for Arbejdsmarkedets Tillægspensions  

 overførsel af indbetalte afgiftsbeløb og renter heraf til  

 staten.
Det kan i disse regler bestemmes, at Arbejdsmarkedets  

 Tillægspension kan opkræve et ekspeditionsgebyr ved påkrav  

 på grund af manglende betaling.
 § 4. Klage over Arbejdsmarkedets Tillægspensions  

 beregning og opkrævning af afgiften kan indbringes for det  

 ankenævn, der er nedsat i medfør af § 28 i lov om  

 Arbejdsmarkedets Tillægspension, og følger de regler, der  

 gælder for klager over Arbejdsmarkedets Tillægspensions  

 afgørelser i henhold til lov om Arbejdsmarkedets  

 Tillægspension.
Afgift baseret på godtgørelser for  

 mén og erstatninger for erhvervsevnetab tilkendt af  

 Arbejdsskadestyrelsen § 5. Afgiften efter § 1, nr. 2, på i alt 280 mio. kr.  

 pr. år betales af de afgiftspligtige efter stk. 2 ud fra de  

 pågældendes forholdsmæssige andele af de samlede  

 godtgørelser for mén og erstatninger for erhvervsevnetab, som  

 Arbejdsskadestyrelsen har tilkendt efter lov om sikring mod følger af  

 arbejdsskade i det år, hvor afgiften opkræves.
 Stk. 2. Afgiftspligtige efter stk. 1 er:
1)	staten, 2)	Arbejdsmarkedets Erhvervssygdomssikring, 3)	forsikringsselskaber, der tegner arbejdsskadeforsikring, samt 4)	kommuner, amtskommuner og andre arbejdsgivere, der ikke har tegnet  

 forsikring, jf. § 5, stk. 1-5, og § 74 i lov om sikring mod  

 følger af arbejdsskade.
 Stk. 3. Arbejdsskadestyrelsen opgør de enkelte  

 afgiftspligtiges forholdsmæssige andele efter stk. 1.
 Stk. 4. Godtgørelser og erstatninger efter stk. 1  

 består af godtgørelser for varigt mén og  

 éngangserstatninger samt hensættelser til dækning af  

 fremtidige løbende erstatninger for tab af erhvervsevne, som  

 Arbejdsskadestyrelsen har tilkendt i kalenderåret.
 § 6. Arbejdstilsynet beregner og opkræver afgiften efter  

 § 5.
 Stk. 2. Sker betaling af afgiften ikke rettidigt, skal de  

 afgiftspligtige efter § 5, stk. 2, betale renter af afgiften med 1½  

 pct. for hver påbegyndt måned fra forfaldsdagen.
 Stk. 3. Arbejdstilsynet har udpantningsret for afgiften,  

 renter og et eventuelt ekspeditionsgebyr, jf. stk. 4.
Stk. 4. Arbejdsministeren fastsætter nærmere  

 regler om beregning, opkrævning og indbetaling af afgiften, herunder  

 frist for indbetaling af afgift.
Det kan i disse regler bestemmes, at  

 Arbejdstilsynet kan opkræve et ekspeditionsgebyr ved påkrav  

 på grund af manglende betaling.
 § 7. Til dækning af afgiften efter § 5 kan  

 forsikringsselskaberne forhøje præmierne for lovpligtig  

 arbejdsskadeforsikring forholdsmæssigt uanset de trufne  

 forsikringsaftaler.
 Stk. 2. Til dækning af afgiften efter § 5 kan  

 Arbejdsmarkedets Erhvervssygdomssikring forhøje bidraget for  

 lovpligtig sikring mod følger af pludselige løfteskader og  

 erhvervssygdomme.
 Stk. 3. De beløb, som Arbejdsmarkedets  

 Erhvervssygdomssikring opkræver fra de enkelte sikringspligtige  

 arbejdsgivere til dækning af afgiften efter § 5, fastsættes  

 i overensstemmelse med § 53, stk. 2, i lov om sikring mod  

 følger af arbejdsskade.
 § 8. Klage over Arbejdstilsynets beregning og opkrævning  

 af afgiften hos de afgiftspligtige kan indbringes for Arbejdsministeriet.
 Stk. 2. Klage skal fremsendes til Arbejdsministeriet inden for  

 en frist af fire uger fra den dag, hvor opkrævning er modtaget.
 § 9. Loven træder i kraft den 1. januar 2001.
 § 10. Første opkrævning af afgiften efter  

 § 2 sker med forfaldstidspunkt den 1. september 2001 på grundlag  

 af ATP-bidrag, der er modtaget i perioden 13. februar 2000 til 12. februar  

 2001, og vedrører beskæftigelsen efter 1. januar 2000.
 § 11. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Forslaget er et led i udmøntningen af  

 finanslovsaftalen mellem regeringen og Socialistisk Folkeparti samt  

 Enhedslisten om et forbedret arbejdsmiljø.
Forslaget skal medvirke til at forstærke indsatsen  

 for et bedre arbejdsmiljø på de enkelte virksomheder.
Efter  

 forslaget vil virksomhederne blive pålagt en arbejdsmiljøafgift.  

 Afgiftsordningen indeholder i sig selv en økonomisk tilskyndelse til  

 at styrke indsatsen for et bedre arbejdsmiljø. Forslaget er endvidere  

 et led i en samlet incitamentspakke på  

 arbejdsmiljøområdet.
Incitamentspakken består ud over  

 dette forslag af en certificerings- og tilskudsordning og en gebyrbelagt  

 tilsynsordning.
Forslag om en certificerings- og tilskudsordning for  

 virksomheder med et særligt godt arbejdsmiljø forventes fremsat  

 i foråret 2001. Forslag om gebyrbelagt tilsyn forventes at indgå  

 i et forslag om ændring af arbejdsmiljøloven, som efter planen  

 vil blive fremsat i januar 2001.
1. Forslagets indhold Afgiften er en del af en samlet incitamentspakke på  

 arbejdsmiljøområdet Forslaget om en generel arbejdsmiljøafgift  

 udgør en del af en samlet incitamentspakke på  

 arbejdsmiljøområdet.
Forslaget skal ses på baggrund af, at  

 antallet af arbejdsskader stadig er relativt højt efter en række  

 års styrket indsats på området, jf. regeringens  

 handlingsprogram Rent Arbejdsmiljø År 2005 og arbejdsministerens  

 Handlingsplan for forbedring af Arbejdsmiljøet fra 1999.
En styrket indsats på virksomhedsniveau er  

 forudsætningen for at nedbringe antallet af arbejdsskader  

 (arbejdsulykker og erhvervssygdomme) og den generelle nedslidning på  

 arbejdsmarkedet.
En styrket arbejdsmiljøindsats er især  

 væsentlig af hensyn til den enkelte lønmodtager.
Men også  

 af hensyn til samfundet, som påføres omkostninger, bl.a. i form  

 af udgifter til overførselsindkomster, ikke mindst  

 førtidspension.
En styrket indsats for at nedbringe antallet af  

 arbejdsskader skal også ses i lyset af regeringens  

 målsætning om en fortsat vækst i arbejdsstyrken.
 Med den samlede incitamentspakke på  

 arbejdsmiljøområdet, skabes der en bedre sammenhæng mellem  

 arbejdsmiljøbelastning og udgiftsbyrde, samtidig med at arbejdsgiverne  

 tilskyndes til selv at opprioritere arbejdsmiljøindsatsen.
 Incitamentspakken består af følgende tre  

 elementer:
1)	En arbejdsmiljøafgift, 2)	en certificerings- og tilskudsordning, hvorefter virksomheder, der  

 kan dokumentere et særligt godt arbejdsmiljø, kan opnå  

 tilskud til betaling af afgiften, jf. nr. 1, og blive fritaget for det  

 gebyrbelagte tilsyn, jf. nr. 3, og 3)	et gebyrbelagt tilsyn, hvorefter virksomheder inden for  

 særligt belastede brancher skal igennem et intensiveret gebyrbelagt  

 tilsyn fra Arbejdstilsynet.
Den samlede incitamentspakke giver virksomhederne en  

 tilskyndelse til ad frivillighedens vej at forbedre arbejdsmiljøet.  

 Virksomheder med et særligt godt arbejdsmiljø vil som  

 følge af ovenstående element nr. 2 kunne søge om  

 certificering og efterfølgende tilskud til dækning af  

 arbejdsmiljøafgiften.
Certificerede virksomheder i særligt  

 belastede brancher bliver ligeledes fritaget for det gebyrbelagte tilsyn  

 efter ovenstående element nr. 3.
 Ud over den økonomiske tilskyndelse til at  

 søge om certificering og tilskud, vurderes det også at  

 være et væsentligt incitament, at en certificeret virksomhed vil  

 kunne fremstå som en virksomhed med et særligt godt  

 arbejdsmiljø med deraf følgende profileringsmuligheder på  

 afsætnings- og arbejdsmarkedet.
 De virksomheder, der vil kunne blive certificeret, skal  

 have et særligt godt arbejdsmiljø og have taget initiativer, der  

 ligger ud over arbejdsmiljøloven.
 Hovedelementerne i certificerings- og tilskudsordningen  

 forventes at blive:
 Via en særlig certificering skal virksomheder med et  

 særligt godt arbejdsmiljø kunne opnå tilskud, der  

 modsvarer arbejdsmiljøafgiften.
 Certificeringen af virksomhederne vil basere sig på  

 overholdelse af kriterier opstillet i en særlig tilskudslov.  

 Kriterierne for certificering vil dels omfatte krav til virksomhedernes  

 egenindsats med henblik på at forbedre arbejdsmiljøet, dels krav  

 til virksomhedernes materielle arbejdsmiljø:
Hvad angår virksomhedernes egenindsats handler det bl.a. om at  

 vurdere, om virksomheden opfylder de formelle krav i arbejdsmiljøloven  

 om fx udarbejdelse af den lovpligtige arbejdspladsvurdering, etablering af  

 sikkerhedsorganisation og tilslutning til BST.
Derudover forudsættes  

 det, at virksomheden udarbejder og offentliggør en  

 arbejdsmiljøredegørelse/-regnskab, og at der på  

 virksomheden arbejdes systematisk/metodisk med sundhedsfremme og det  

 rummelige arbejdsmarked.
 Vurderingen af virksomhedens materielle arbejdsmiljø  

 indebærer en vurdering af, om der på den pågældende  

 virksomhed er uløste arbejdsmiljøproblemer, der må  

 antages at ville give anledning til fx påbud, hvis Arbejdstilsynet kom  

 på besøg.
 Certificeringen foretages af private institutioner  

 (certificeringsorganer), som Dansk Akkreditering (DANAK) har akkrediteret  

 hertil.
Virksomhederne betaler for certificeringen.
Mindre virksomheder med  

 under ti ansatte vil dog få et tilskud til hel eller delvis  

 dækning af virksomhedernes udgifter i forbindelse med  

 certificeringen.
 Med kombinationen af arbejdsmiljøafgiften (element  

 nr. 1) og certificerings- og tilskudsordningen (element nr. 2) skabes der  

 økonomiske incitamenter for den enkelte arbejdsgiver til at  

 gøre en ekstra indsats på arbejdsmiljøområdet.
 Der vil være et yderligere incitament for  

 virksomheder i de særligt belastede brancher til at blive certificeret,  

 idet disse virksomheder forventes at opnå den ekstra fordel, at de  

 fritages for det gebyrbelagte tilsyn (element nr. 3).
Mens arbejdsmiljøafgiften både omfatter  

 arbejdsgivere, der er omfattet af arbejdsmiljøloven, og arbejdsgivere,  

 der er omfattet af lovgivning om arbejdsmiljø på andre  

 ministerområder (søfartsområdet under Erhvervsministeriet,  

 luftfartsområdet under Trafikministeriet og offshore-området  

 under Miljø- og Energiministeriet), vil den planlagte certificerings-  

 og tilskudsordning alene rette sig mod arbejdsgivere, som er omfattet af  

 arbejdsmiljøloven.
De kriterier, der forventes fastsat i et kommende  

 forslag om certificerings- og tilskudslov, forventes således ikke  

 umiddelbart at kunne anvendes i forhold de specielle arbejdsforhold, der  

 gør sig gældende på de nævnte øvrige  

 områder.
I stedet overvejes alternative incitamentsordninger for  

 virksomheder på disse områder.
De tilskud, der gives til certificerede virksomheder,  

 forudsættes finansieret via afgiften.
Der afsættes derfor en  

 tilskudsramme med henblik herpå.
Ud fra en foreløbig vurdering  

 af, at ca. 20 pct. af det samlede antal beskæftigede er ansat på  

 virksomheder, der umiddelbart må forventes at søge om at blive  

 certificeret og dermed få tilskud, afsættes der en samlet ramme  

 på 105 mio. kr., som dels består af en ramme på 85 mio. kr.  

 vedrørende tilskud, der modsvarer den generelle afgift, dels af en  

 ramme på 20 mio. kr. vedrørende tilskud til hel eller delvis  

 dækning af de mindre virksomheders udgifter ved at blive  

 certificeret.
 For så vidt angår virksomheder på de  

 områder, der ikke omfattes af certificerings- og tilskudsordningen  

 (søfart, luftfart og offshore), kan der afsættes en mindre del  

 af rammen til eventuelle særlige incitamentsordninger på disse  

 områder (svarende til deres andel af det samlede antal  

 fuldtidsbeskæftigede).
Der er afsat en tilskudsramme til administration af  

 såvel afgiften som certificerings- og tilskudsordningen på 15  

 mio. kr. årligt.
Det er forudsat, at der er et nettoprovenu til staten  

 på 300 mio. kr.
Det budgetterede bruttoprovenu ved  

 arbejdsmiljøafgiften er således 420 mio. kr.
Budgetmæssige konsekvenser af incitamentspakken Afgiftsprovenu 300 mio. kr.
Tilskudsramme (i alt) 105 mio. kr.
Administrationsomkostninger 15 mio. kr.
I alt 420 mio. kr.
Arbejdsmiljøafgiften Dette forslag vedrører det første element i  

 incitamentspakken: En arbejdsmiljøafgift.
Forslaget giver grundlag for  

 opkrævning af en generel arbejdsmiljøafgift, som har til  

 formål at tilskynde arbejdsgiverne til at sikre et sikkert og sundt  

 arbejdsmiljø.
 Arbejdsmiljøafgiften sammensættes af to  

 dele:
1.	En afgift, der opkræves fra alle arbejdsgivere i forhold til  

 antallet af fuldtidsbeskæftigede, og 2.	en afgift, der opkræves fra forsikringsselskaber,  

 Arbejdsmarkedets Erhvervssygdomssikring (AES) og selvforsikrede offentlige  

 myndigheder og virksomheder i forhold til deres andele af godtgørelser  

 for mén og erstatninger for erhvervsevnetab tilkendt af  

 Arbejdsskadestyrelsen efter lov om sikring mod følger af  

 arbejdsskade.
Ad 1) Denne del af afgiften rammer bredt.
Med afgiften  

 gives et signal om, at det er vigtigt at forebygge en bred række af  

 arbejdsmiljøproblemer, som ikke udløser erstatning, men som  

 alligevel kan få følger for den enkelte arbejdstager, og  

 samtidig have økonomiske følgevirkninger for den enkelte  

 virksomhed og samfundet som helhed.
Denne del af afgiften opkræves  

 direkte hos arbejdsgiveren og beregnes på grundlag af de indbetalte  

 ATP-bidrag omregnet til antallet af fuldtidsbeskæftigede i det  

 foregående år.
Ad 2) Denne del af afgiften baseres på tilkendte  

 erstatninger og méngodtgørelser for arbejdsulykker og  

 erhvervssygdomme.
Denne del af afgiften opkræves fra  

 forsikringsselskaber, Arbejdsmarkedets Erhvervssygdomssikring samt  

 selvforsikrede offentlige myndigheder og virksomheder i forhold til deres  

 andele af godtgørelser for mén og erstatninger for  

 erhvervsevnetab tilkendt af Arbejdsskadestyrelsen efter lov om sikring mod  

 følger af arbejdsskade i det år, hvor afgiften  

 opkræves.
 Denne del af afgiften er et signal om, at det har  

 økonomiske konsekvenser, hvis man ikke prioriterer  

 arbejdsmiljøarbejdet og dermed forebygger alvorlige arbejdsskader.
Også denne del af afgiften forventes at slå  

 igennem på virksomhedsniveau.
Det gælder i sagens natur i forhold  

 til de selvforsikrede offentlige myndigheder og virksomheder, men også  

 i forhold til den del af afgiften, som opkræves fra Arbejdsmarkedets  

 Erhvervssygdomssikring og de private forsikringsselskaber.
 Ved opkrævning af bidrag fra arbejdsgiverne til  

 dækning af Arbejdsmarkedets Erhvervssygdomssikrings andel af afgiften  

 skal Arbejdsmarkedets Erhvervssygdomssikring efter forslaget fastsætte  

 de enkelte sikringspligtige arbejdsgiveres bidrag ud fra arbejdsgiverens  

 branchetilhørsforhold, antal fuldtidsansatte og de forventede udgifter  

 vedrørende den pågældende arbejdsgiver (jf. lov om sikring  

 mod følger af arbejdsskade, § 53, stk. 2). Hvad angår  

 den del af afgiften, der opkræves hos forsikringsselskaberne, forventes  

 det, at forsikringsselskaberne også vil søge dækning for  

 deres del af afgiften gennem de præmier, som de opkræver fra  

 forsikringstagerne.
 Det er således den samlede vurdering, at  

 arbejdsmiljøafgiften i sig selv indeholder et incitament til at styrke  

 arbejdsmiljøindsatsen på den enkelte virksomhed, og at den  

 samlede incitamentspakke vil bidrage væsentligt til at nedbringe  

 antallet af arbejdsskader som følge af et dårligt  

 arbejdsmiljø.
2. De økonomiske og administrative konsekvenser for det  

 offentlige De administrative konsekvenser Den beskæftigelsesbaserede del af afgiften beregnes  

 og opkræves efter forslaget af Arbejdsmarkedets Tillægspension.  

 Dette forventes at give anledning til dels tilretning af eksisterende  

 systemer i Arbejdsmarkedets Tillægspension, dels udvikling af nye  

 supplerende systemer.
Arbejdsmarkedets Tillægspension vurderer, at de  

 løbende driftsomkostninger   når ordningen er kørt ind -  

 vil udgøre omkring 9 mio. kr. årligt.
Hertil kommer  

 opstartsomkostninger i 2001.
 Da afgiften opkræves én gang årligt,  

 forventes opkrævningen ikke at påføre staten, kommuner og  

 amtskommuner nævneværdige administrative byrder.
 Den erstatningsbaserede del af afgiften foreslås  

 beregnet og opkrævet efter samme model, som i dag anvendes i  

 forbindelse med opkrævning af bidraget til arbejdsmarkedets parters  

 arbejdsmiljøindsats, jf. § 68 i arbejdsmiljøloven.  

 På den baggrund forventes beregning og opkrævning af afgiften  

 ikke i væsentlig grad at lægge beslag på øgede  

 ressourcer i staten.
 Af samme grund forventes afgiften heller ikke at  

 påføre kommuner og amtskommuner nævneværdige  

 administrative byrder.
De økonomiske konsekvenser Vurderet på grundlag af Danmarks Statistiks  

 opgørelse af de fuldtidsbeskæftigede i perioden 3. kvartal  

 1999-2. kvartal 2000 vil statens bidrag til den beskæftigelsesbaserede  

 del af afgiften udgøre 14 mio. kr., og kommunernes og amtskommunernes  

 bidrag i alt 34 mio. kr.
Vurderet på grundlag af de tilkendte erstatninger i  

 1999 vil den offentlige sektors andel af de 280 mio. kr., som den  

 erstatningsbaserede del af afgiften er fastsat til, udgøre i alt 80  

 mio. kr.
Statens andel udgør 18 mio. kr., og kommunernes og  

 amtskommuners andel i alt 62 mio. kr.
Da der er tale om en generel arbejdsgiverafgift, der  

 påvirker de kommunale arbejdsgivere på samme måde som de  

 private arbejdsgivere, skal kommuner og amtskommuner ikke kompenseres for de  

 udgifter, som afgiften påfører dem.
De kommunale parter er  

 hørt herom samtidig med, at forslaget i øvrigt er sendt i  

 høring.
3. De økonomiske og administrative konsekvenser for  

 erhvervslivet De administrative konsekvenser Den beskæftigelsesbaserede del af afgiften, som  

 opkræves af Arbejdsmarkedets Tillægspension, opkræves  

 én gang årligt.
Selve opkrævningen af afgiften forventes  

 derfor ikke at påføre de private bidragsydere administrative  

 byrder i nævneværdig grad.
Den erstatningsbaserede del af afgiften opkræves fra  

 de private forsikringsselskaber og Arbejdsmarkedets Erhvervssygdomssikring  

 samt selvforsikrede virksomheder.
Afgiften forventes opkrævet efter  

 samme model, som i dag anvendes i forbindelse med opkrævning af  

 bidraget til arbejdsmarkedets parters arbejdsmiljøindsats, jf.  

 § 68 i arbejdsmiljøloven.
Det må forventes, at  

 forsikringsselskaberne og Arbejdsmarkedets Erhvervssygdomssikring kan  

 indarbejde opkrævning af præmier og bidrag til dækning af  

 deres del af afgiften i de procedurer og forretningsgange, som de allerede  

 har tilrettelagt.
Opkrævningen af afgiften forventes således ikke  

 i sig selv at påføre de private afgiftspligtige administrative  

 byrder i nævneværdig grad.
De økonomiske konsekvenser Vurderet på grundlag af Danmarks Statistiks  

 opgørelse af de fuldtidsbeskæftigede i perioden 3. kvartal  

 1999-2. kvartal 2000 vil den private sektors bidrag til den  

 beskæftigelsesbaserede del af afgiften udgøre i alt 92 mio.  

 kr.
Vurderet på grundlag af de tilkendte erstatninger i  

 1999 vil den private sektors andel af de 280 mio. kr., som den  

 erstatningsbaserede del af afgiften er fastsat til, udgøre i alt 200  

 mio. kr.
Denne post indeholder 25 mio. kr., som ikke umiddelbart kan placeres  

 på stat, kommuner, amtskommuner eller private.
Det vurderes dog, at  

 langt hovedparten af udgiften ligger hos de private arbejdsgivere.
4. De miljømæssige konsekvenser Forslaget antages ikke at have væsentlige  

 konsekvenser for det ydre miljø.
5. Forholdet til EU-retten Det er Arbejdsministeriets udgangspunkt, at der med  

 incitamentspakken, herunder særligt afgiftsdelen, ikke er tale om  

 statsstøtte i EF-traktatens forstand.
Da der imidlertid foreligger en  

 rimelig tvivl, og da det er Kommissionens kompetence at fortolke  

 anvendelsesområdet for EF-traktatens forhold til EF-traktatens  

 statsstøttebegreb, er der uformelt taget kontakt til Kommissionen med  

 henblik på at afklare afgiftens forhold til EF-traktatens  

 statsstøttebegreb.
6. Hørte myndigheder og organisationer Følgende vil blive hørt om lovforslaget  

 parallelt med forslagets fremsættelse i Folketinget:
Alle øvrige ministerier Arbejdsmarkedets Tillægspension Arbejdsmarkedets Erhvervssygdomssikring Arbejdsmiljørådet Forsikring og Pension (forsikringsselskabernes  

 brancheorganisation) De kommunale parter (om de kommunaløkonomiske  

 konsekvenser) Sammenfattende skema Positive konsekvenser/mindreudgifter Negative konsekvenser/merudgifter Økonomiske konsekvenser for a) stat, b) kommuner og amtskommuner Det samlede bruttoprovenu til staten forventes at  

 udgøre 420 mio. kr. årligt.
På længere sigt må det forventes, at der sker en  

 forbedring af arbejdsmiljøet og dermed et fald i antallet af  

 arbejdsskader.
Som følge heraf vil der ske et fald i de offentlige  

 udgifter, der er forbundet med arbejdsskader.
 Skønnet afgiftsbetaling:
 a) 32 mio. kr. årligt.
 b) 96 mio. kr. årligt.
 Skønnede udgifter til administrationsomkostninger i ATP: 9 mio. kr.  

 årligt.
Administrative konsekvenser for stat, kommuner og amtskommuner Ingen Ingen nævneværdige konsekvenser Økonomiske konsekvenser for erhvervslivet På længere sigt må det forventes, at der  

 sker en forbedring af arbejdsmiljøet og dermed et fald i antallet af  

 arbejdsskader.
Som følge heraf vil der ske et fald i de udgifter, der  

 er forbundet med arbejdsskader.
 Skønnet afgiftsbetaling: 292 mio. kr.
Administrative konsekvenser for erhvervslivet Ingen Ingen nævneværdige konsekvenser Miljømæssige konsekvenser Ingen væsentlige konsekvenser Administrative konsekvenser for borgerne Ingen Ingen Forholdet til EU-retten Det er Arbejdsministeriets udgangspunkt, at der med  

 incitamentspakken, herunder særligt afgiftsdelen, ikke er tale om  

 statsstøtte i EF-traktatens forstand.
Da der imidlertid foreligger en  

 rimelig tvivl, er der taget en uformel kontakt til Kommissionen  

 herom.
De økonomiske konsekvenser for stat,  

 kommuner, amtskommuner og erhvervslivet skal ses i sammenhæng med den  

 kommende certificerings- og tilskudslov, hvorefter certificerede virksomheder  

 vil kunne opnå tilskud til dækning af afgiften og   for mindre  

 virksomheder   til certificeringsudgiften.
Det forventede nettoprovenu til  

 staten skønnes at udgøre 300 mio. kr. årligt.
Bemærkninger til lovforslagets enkelte  

 bestemmelser Til § 1 Der henvises til forslagets almindelige  

 bemærkninger.
Til § 2 Til stk.1 og 2 De arbejdsgivere, der skal betale afgiften, er de  

 arbejdsgivere, som på det tidspunkt, hvor afgiften forfalder til  

 betaling, har ansat lønmodtagere, der er omfattet af Lov om  

 Arbejdsmarkedets Tillægspension.
I 2001 forventes afgiften opkrævet pr. 1. september,  

 idet Arbejdsmarkedets Tillægspension ikke kan nå at foretage  

 opkrævningen tidligere.
For efterfølgende år  

 fastsættes opkrævningstidspunktet ved bekendtgørelse, jf.  

 § 3, stk. 4. For nærværende forventes afgiften  

 opkrævet pr. 1. marts.
Dette tidspunkt kan dog ændres, hvis der  

 senere viser sig behov herfor, bl.a. med sigte på at opkræve  

 afgiften samtidig med andre bidrag.
Afgiften opkræves på grundlag af de samlede  

 ATP-bidrag, som arbejdsgiveren har indbetalt for sine ansatte for det  

 år, der ligger forud for det år, hvor afgiften skal betales.  

 Endvidere opkræves afgiften på grundlag af indbetalte  

 ATP-bidragsrestancer for tidligere år (for så vidt angår  

 det første år, henvises til bemærkningerne til § 10). De  

 ATP-bidrag, som opkrævningen baseres på, er beregnet af  

 arbejdsgiveren selv.
Der kan således blive tale om efterregulering som  

 følge af en efterfølgende kontrol fra Arbejdsmarkedets  

 Tillægspension af, om der er indbetalt korrekt ATP-bidrag.
Til stk. 3 Bestemmelsen er bl.a. begrundet i, at udgiften ved at  

 opkræve afgiften, når det handler om meget små  

 beløb, kan overstige indtægten.
Til § 3 Til stk. 4 I den bekendtgørelse, der skal udstedes, vil der  

 udover betalingsfrist, jf. selve lovteksten, bl.a. blive fastsat  

 nærmere regler om opkrævnings- og forfaldstidspunkt, hvilke  

 perioder der indgår i beregningerne, nærmere regler om  

 indbetaling, udpantning m.v.
Til § 4 I lyset af, at afgiften baseres på indbetalte  

 ATP-bidrag, er det naturligt, at det klageorgan, som i øvrigt  

 behandler klager vedrørende beregning og opkrævning m.v. af  

 ATP-bidrag, også behandler eventuelle klager over Arbejdsmarkedets  

 Tillægspensions beregning og opkrævning m.v. af afgiften i  

 medfør af §§ 2 og 3.
 Efter § 28 i lov om Arbejdsmarkedets Tillægspension  

 er der en klagefrist på fire uger.
Til § 5 Til stk. 1 Afgiften opkræves efter samme principper, som det  

 bidrag på 45 mio. kr., der opkræves til dækning af  

 arbejdsmarkedets parters arbejdsmiljøindsats efter  

 arbejdsmiljølovens § 68. Der er dog den forskel, at erstatninger,  

 der kan henføres til søfart og fiskeri, indgår i  

 beregningen af arbejdsmiljøafgiften, mens de ikke indgår ved  

 beregning og opkrævning af bidrag til partsindsatsen.
Afgiften baseres på de erstatninger, der er tilkendt  

 i det år, hvor afgiften skal betales.
En endelig opgørelse af de  

 erstatninger, der er tilkendt i det år, hvor afgiften skal betales,  

 foreligger imidlertid først året efter.
Den afgift, der  

 opkræves i det enkelte kalenderår, har derfor karakter af et a  

 conto-beløb.
En endelig afregning af afgiften sker således i  

 forbindelse med opkrævning af a conto-beløbet i det  

 efterfølgende kalenderår.
 Arbejdsskadestyrelsen beregner således de enkelte  

 afgiftspligtiges forholdsmæssige andel af de erstatninger, der er  

 tilkendt i det kalenderår, der ligger forud for afgiftsåret.  

 Denne beregning danner dels grundlag for en beregning af de afgiftspligtiges  

foreløbige andel af den samlede afgift på 280 mio. kr. i  

 afgiftsåret, dels grundlag for en beregning af de afgiftspligtiges  

endelige andel af den samlede afgift for det foregående  

 kalenderår.
Herefter opkræver Arbejdstilsynet den  

 foreløbige afgift for det pågældende kalenderår.
I  

 samme forbindelse afregner Arbejdstilsynet de enkelte afgiftspligtiges  

 endelige andele af afgiften for det foregående kalenderår.
Til stk. 2 De afgiftspligtige, er de samme, som efter § 68 i  

 arbejdsmiljøloven, jf. dog bemærkningerne til stk.1  

 vedrørende fiskeri- og søfartsområdet.
I alt 75 har i  

 år 2000 modtaget en opkrævning.
Til stk. 4 Beregningsgrundlaget for afgiften er det samme, som danner  

 grundlag for beregning af bidrag til det 45 mio. kr.'s bidrag, som  

 opkræves til finansieringen af arbejdsmarkedets parters  

 arbejdsmiljøindsats efter § 68 i arbejdsmiljøloven, idet  

 dog erstatninger, der er tilkendt på søfarts- og  

 fiskeriområdet indgår ved beregningen af de enkelte  

 afgiftspligtiges andel af afgiften.
 Forinden Arbejdsskadestyrelsen fremsender grundlaget for  

 opkrævning af afgiften til Arbejdstilsynet, hører  

 Arbejdsskadestyrelsen bidragsyderne om de opgjorte erstatningsudgifter.
Til § 6 Til stk. 1 Afgiften opkræves af Arbejdstilsynet.
Bidrag efter  

 § 68 i arbejdsmiljøloven har hidtil været opkrævet af  

 Arbejdsministeriet, men forventes fremover opkrævet af Arbejdstilsynet  

 samtidig med afgiften.
Til stk. 4 I den bekendtgørelse, som arbejdsministeren  

 bemyndiges til at udstede, fastsættes nærmere regler om beregning  

 og opkrævning af afgiften, jf. den i bemærkningerne til § 5,  

 stk. 1, beskrevne procedure vedrørende beregning og  

 opkrævning af a conto-beløb i »afgiftsåret« og den  

 endelige afregning i det efterfølgende kalenderår.
Der henvises  

 også til den proces, der er beskrevet vedrørende  

 opkrævningen af bidraget til finansiering af partsindsatsen i § 2  

 i bekendtgørelse nr. 863 af 5. december 1998.
Til § 7 Til stk. 1 Det forventes, at forsikringsselskaberne gennem deres  

 præmier til virksomhederne (forsikringstagerne) vil søge  

 dækning for det bidrag, som forsikringsselskaberne skal bidrage med  

 efter § 5.
Til stk. 3 Hensigten med afgiften er at anspore virksomheder i  

 brancher med mange arbejdsskader, der udløser erstatninger efter lov  

 om sikring mod følger af arbejdsskade, til at forbedre  

 arbejdsmiljøet og forebygge, at der opstår sådanne  

 alvorlige skader.
Derfor foreslås det, at Arbejdsmarkedets  

 Erhvervssygdomssikring (AES) i sin opkrævning af bidrag fra de  

 sikringspligtige arbejdsgivere til dækning af det bidrag, som AES skal  

 betale efter denne lov, skal følge samme fremgangsmåde, som  

 fremgår af § 53, stk. 2, i lov om sikring mod følger  

 af arbejdsskade fx gennem en procentuel forhøjelse af de eksisterende  

 bidrag efter denne bestemmelse.
 Det fremgår af denne bestemmelse, at bestyrelsen for  

 AES fastsætter størrelsen af bidragene ud fra arbejdsgiverens  

 tilhørsforhold til en branche, arbejdsgiverens beregnede antal  

 fuldtidsansatte og de forventede udgifter vedrørende den  

 pågældende arbejdsgiver.
Til § 10 Den afgift, der opkræves i 2001, vil alene omfatte  

 beskæftigelsen efter 1. januar 2000. Der vil således ikke  

 indgå ATP-bidragsrestancer fra tidligere kalenderår i beregningen  

 af afgiften.
