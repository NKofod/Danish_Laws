Nr BTL 142 Betænkning over Forslag til lov om ændring af lov om støtte til  

 miljøforbedrende investeringer i mindre landbrug m.v.   

 Nr L 142 1991-92, 1. samling Afgivet af Landbrugs- og Fiskeriudvalget Afgivet: 19920422 Udvalget har behandlet lovforslaget i en række møder og har herunder  

 stillet spørgsmål til landbrugsministeren, som denne har besvaret skriftligt.
 Nogle af udvalgets spørgsmål og ministerens svar herpå optrykkes som bilag  

 til betænkningen.
 Endvidere har udvalget modtaget mundtlige og/eller skriftlige henvendelser  

 fra:
Danske Husmandsforeninger, De danske Landboforeninger og Landskontoret for Planteavl.
 Der er af landbrugsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Flertallet forventer, at landbrugsministeren i tilfælde af problemer med  

 udnyttelse af fast gødning med henholdsvis 30 pct., 35 pct. og 40 pct. vil  

 tage spørgsmålet op igen over for udvalget i forbindelse med udarbejdelse af  

 bekendtgørelse om sædskifte- og gødningsplaner m.m.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil stemme imod de  

 stillede ændringsforslag.
 Fremskridtspartiet henviser til partiets bidrag til beretningen om en  

 bæredygtig landbrugsudvikling, der blev afgivet af Udvalget vedrørende en  

 Bæredygtig Landbrugsudvikling den 17. december 1991.
 I beretningsbidraget meddeler Fremskridtspartiet tydeligt, at de stillede  

 krav er alt for høje og ude af proportioner med de krav, Fremskridtspartiet  

 mener der bør stilles til landbruget.
 Derfor har Fremskridtspartiet heller ingen del i de krav, et flertal i  

 Folketinget stiller til landbruget.
 Ud fra disse betragtninger vil mindretallet heller ikke gå ind for en  

 støttelovgivning med direkte tilskud til bygning af gylletanke til øget  

 opbevaringskapacitet for gylle, flydende husdyrgødning og møddingsanlæg, som  

 der er tale om i lovforslaget.
 ÆndringsforslagAf landbrugsministeren , tiltrådt af et  

flertal (udvalget med undtagelse af FP):
 Til titlen 1) Titlen affattes således:
»Forslag til Lov om ændring af lov om støtte til miljøforbedrende investeringer i  

 mindre landbrug m.v. og af lov om ændring af lov om skattemæssige  

 afskrivninger m.v.« Til § 1 2) Før nr. 1 indsættes som nyt nummer:
 »01. § 1, stk. 1, affattes således:
»Støtte efter denne lov kan ydes til investeringer i anlæg til  

 opbevaring af husdyrgødning, der er nødvendige til opfyldelse af  

 lovgivningens krav til udbringning, udnyttelse og opbevaring af husdyrgødning  

 fra landbrug og andre virksomheder med husdyrhold.
Endvidere kan støtte ydes  

 til anlæg, der medfører en større opbevaringskapacitet, end hvad der er  

 nødvendigt for at opfylde lovgivningens krav til udbringning og udnyttelse af  

 husdyrgødning.«» 3) Nr. 6 affattes således:
 »6. § 4, stk. 1, affattes således:
»Støtte ydes til investeringer på ansøgerens ejendom eller til  

 investeringer, der gennemføres af flere ansøgere i fællesskab, hvis anlægget  

 efter investeringens gennemførelse har en tilstrækkelig kapacitet til  

 opfyldelse af lovgivningens krav om udbringning, udnyttelse og opbevaring af  

 husdyrgødning i landbrug og andre virksomheder med husdyrhold.«» 4) Nr. 7 affattes således:
 »7. § 4, stk. 2, affattes således:
»Stk. 2. Landbrugsministeren kan fastsætte særlige regler om  

 støtte til 1) fælles opbevaringsanlæg for flere ejendomme, 2) anlæg, der har forbindelse med eller indgår i fælles biogasanlæg, og 3) andre anlæg til særlig udnyttelse af husdyrgødning.«» 5) Efter nr. 17 indsættes som nyt nummer:
 »02. I § 14, stk. 1, tilføjes efter 1. pkt. som nyt  

 punktum:
»Projektbeskrivelsen vedlægges en erklæring fra landbrugets  

 konsulenttjeneste om den tilstrækkelige kapacitet samt om, at  

 opbevaringsanlægget, hvortil der søges om tilskud, tillige med eventuelt  

 allerede etablerede anlæg, har en kapacitet, der er i overensstemmelse med  

 tilstrækkelig kapacitet.«» Ny paragraf 6) Efter § 1 indsættes som ny paragraf:
»§ 01. I lov nr. 74 af 18. februar 1987 om ændring af lov om  

 skattemæssige afskrivninger m.v. (Miljøforbedrende investeringer i landbrug  

 m.v.), som ændret ved lov nr. 153 af 15. marts 1989, ændres i § 2, stk.  

 2, »1992« til: »1994«.' Til § 2 7) Efter stk. 1 indsættes som nyt stykke:
»Stk. 2. Landbrugsministeren kan fastsætte regler om, at der  

 i en overgangsperiode, indtil ændrede regler om udbringning og udnyttelse af  

 husdyrgødning er fastsat, kan ydes tilskud til anlæg, hvis  

 opbevaringskapacitet er mindst 9 måneder.
For ejendomme med kvæg, der går ude  

 om sommeren, kan landbrugsministeren fastsætte regler om, at der kan ydes  

 tilskud til anlæg med mindst 7 måneders opbevaringskapacitet.« BemærkningerTil nr. 1 Ændringsforslaget er en konsekvens af  

 ændringsforslag nr. 6.
 Til nr. 2 Ved de foreslåede ændringer af reglerne om tilskud til  

 miljøforbedrende investeringer tilpasses lovforslaget de regler om  

 udbringning og udnyttelse af husdyrgødningen, der vil blive fastsat i  

 overensstemmelse med beretning nr. 5 om en bæredygtig landbrugsudvikling  

 (miljøinitiativer) af 17. december 1991. Der ydes tilskud til nødvendige  

 investeringer i opbevaringsanlæg med en kapacitet, der mindst er  

 tilstrækkelig til at kunne opfylde ovennævnte krav.
De gældende krav til opbevaringskapacitet i husdyrgødningsbekendtgørelsen  

 vil blive ændret.
Dette indebærer, at alle bedrifter med husdyr skal etablere  

 tilstrækkelig kapacitet til at sikre, at husdyrgødningen kan udnyttes i  

 overensstemmelse med de kommende regler herom.
For anlæg i tilknytning til  

 den enkelte bedrift vil der dog være krav om mindst 6 måneders  

 opbevaringskapacitet.
 Beregningen af tilstrækkelig kapacitet foretages på grundlag af kravene om  

 mindst 45 pct. udnyttelse af kvælstofindholdet i svinegylle og mindst 40 pct.  

 udnyttelse af kvælstofindholdet i kvæggylle pr. 1. august 1993. For anden  

 husdyrgødning (fast gødning og ajle) fastsættes et krav om en 30 pct.s  

 udnyttelse af kvælstofindholdet gældende fra 1. august 1993, 35 pct. fra 1.  

 august 1994 og 40 pct. fra 1. august 1995.
 Det bemærkes, at kravene til udnyttelse af kvælstofindholdet i  

 husdyrgødning i henhold til beretningen om en bæredygtig landbrugsudvikling  

 vil blive øget i 1997.
 Bestemmelserne om udnyttelse af husdyrgødning fastsættes i  

 Landbrugsministeriets bekendtgørelse om sædskifte- og gødningsplaner samt  

 grønne marker i jordbruget og skal have virkning fra de angivne datoer.
 Bestemmelserne om udbringning af husdyrgødning fastsættes i  

 Miljøministeriets husdyrgødningsbekendtgørelse og skal have virkning fra 1.  

 juli 1993.
 For investeringer i opbevaringsanlæg med større kapacitet end nødvendigt i  

 henhold til lovgivningens krav om udbringning og udnyttelse af husdyrgødning  

 vil der blive fastsat nærmere regler, herunder regler om den minimumsperiode,  

 hvori der skal forefindes en større kapacitet.
 På grund af de skærpede krav til udbringning og udnyttelse af  

 husdyrgødningen på alle bedrifter forventes behovet for opbevaringskapacitet  

 på den enkelte bedrift i en række tilfælde at ville være højere end efter de  

 gældende regler og forventes normalt at svare til mindst 9 måneders  

 tilførsel, dog mindst 7 måneders tilførsel for kvægbrug, hvor dyrene går ude  

 i sommerhalvåret.
 Det forventes, at hovedparten af investeringerne vil blive gennemført i  

 1992 og 1993. Da udnyttelseskravet på 40 pct. for fast gødning og ajle skal  

 nås i 1995, forventes det, at nogle investeringer i opbevaringsanlæg for fast  

 gødning og ajle først vil finde sted i 1994.
På baggrund af de seneste oplysninger om udnyttelse af  

 straksafskrivningsordningen må det antages, at udgifterne under  

 miljøstøtteordningen vil blive højere end hidtil antaget.
Det må endvidere  

 antages, at det skærpede krav til udbringning og udnyttelse af  

 husdyrgødningen vil medføre øgede investeringer og dermed øgede udgifter i  

 forhold til det gældende krav om opbevaringskapacitet.
Der forventes ikke et  

 øget bevillingsbehov i 1992. For 1993 og følgende år vil udgifterne blive  

 optaget på forslag til finanslov.
Til nr. 3 og 4 Som et nyt element i miljøstøtteordningen foreslås det, at  

 der åbnes mulighed for at yde tilskud til fællesanlæg til opbevaring af  

 gødning for en flerhed af ejendomme.
Der henvises vedrørende baggrunden for  

 dette forslag til Beretning nr. 5 afgivet af Udvalget vedrørende en  

 Bæredygtig Landbrugsudvikling den 17. december 1991.
 For at give mulighed for en mere fleksibel tilpasning for landmænd, der  

 skal øge opbevaringskapaciteten for at kunne opfylde lovgivningens krav til  

 udbringning og udnyttelse af husdyrgødning, foreslås det hidtidige princip  

 om, at tilskud er betinget af, at opbevaringskapaciteten skal tilvejebringes  

 på egen ejendom, suppleret med en mulighed for at yde tilskud, hvor der  

 foreligger aftaler med andre ejendomme om fælles opbevaringsanlæg eller andre  

 former for naboaftaler, der medfører, at kapacitetskravet er opfyldt efter §  

 4, stk. 1.
Investeringer i fælles opbevaringsanlæg kan være en fordel for landmænd,  

 der har behov for at supplere deres opbevaringskapacitet.
I stedet for at øge  

 kapaciteten på egen ejendom kan de vælge at gå sammen med andre og i  

 fællesskab opføre et større anlæg.
Fælles opbevaringsanlæg kan placeres på ejendomme med eller uden  

 husdyrhold, og fælles opbevaringsanlæg kan omfatte såvel et anlæg for en  

 jordbruger med flere ejendomme som et anlæg for flere jordbrugere.
Hvis flere  

 jordbrugere investerer i et fællesanlæg, ydes tilskuddet til de ansøgere, der  

 investerer i fællesanlægget.
Ordningen omfatter herunder anlæg, der placeres  

 på rene planteavlsejendomme.
Det vil være en betingelse for tilskud til fælles opbevaringsanlæg, at  

 sådanne anlæg kan etableres veterinært forsvarligt.
Endvidere vil det af  

 hensyn til det veterinære beredskab være nødvendigt, at kredsdyrlægerne har  

 kendskab til fællesanlæg beliggende i deres amter, herunder kendskab såvel  

 til leverandørbesætninger som til aftagerejendomme.
 Ved udbrud af en alvorlig smitsom husdyrsygdom, som berører bedrifter  

 tilsluttet et fælles opbevaringsanlæg, må dette forventes at få betydelige  

 konsekvenser med hensyn til opfyldelse af opbevaringskravet.
 Landbrugsministeren kan i medfør af lov om husdyrsygdomme, lov nr. 814 af  

 21. december 1988, fastsætte nærmere bestemmelser for behandling, opbevaring  

 og transport m.v. af gødning m.v., bl.a. i forbindelse med fælles  

 opbevaringsanlæg med henblik på at forebygge spredning af smitsomme  

 husdyrsygdomme.
 Det vil tillige være en betingelse for tilskud til investering i et fælles  

 opbevaringsanlæg, at der for en periode på mindst 5 år indgås en skriftlig  

 aftale godkendt af kommunalbestyrelsen om levering af husdyrgødning til  

 opbevaring, der omfatter de involverede ejendomme i overensstemmelse med de i  

 Miljøministeriets husdyrgødningsbekendtgørelse fastsatte regler herom.
 Det er endvidere en betingelse for tilskud, at der foreligger skriftlige  

 aftaler om udbringningsplaner i overensstemmelse med reglerne i  

 husdyrgødningsbekendtgørelsen.
 Endelig vil det være en betingelse for tilskud til investeringen i fælles  

 opbevaringsanlæg, at alle ejendomme, der indgår i aftalen om levering til det  

 fælles anlæg, efter investeringen er i stand til at opfylde lovgivningens  

 krav til udbringning og udnyttelse af husdyrgødning, jf. § 4, stk. 1.
Ved flere samtidige investeringer, der omfatter investeringer både på en  

 eller flere af de deltagende ejendomme og i fælles opbevaringsanlæg, er det  

 den samlede opbevaringskapacitet, der lægges til grund for, om lovgivningens  

 krav til udbringning og udnyttelse af husdyrgødning er opfyldt.
Tilskud kan  

 ikke udbetales til noget enkeltanlæg eller fællesanlæg, før lovgivningens  

 krav om udbringning og udnyttelse af husdyrgødning er opfyldt i sin helhed.
Det er som hidtil en forudsætning for tilskud efter miljøstøtteloven, at  

 der ikke kan opnås tilskud efter forbedringsloven, jf. § 3, stk. 1, i  

 lovbekendtgørelse nr. 563 af 20. august 1987 om støtte til miljøforbedrende  

 investeringer i mindre landbrug m.v.
I tilfælde, hvor et fælles  

 opbevaringsanlæg vedrører opbevaringskapacitet for flere bedrifter, vil der  

 normalt ikke kunne opnås tilskud efter forbedringsloven.
 Tilskud til fælles opbevaringsanlæg kan ikke overstige det tilskud, der  

 ville kunne være givet til de tilsluttede ejendomme, hvis de hver for sig  

 skulle have gennemført investeringen på deres egne ejendomme.
Administrationen af tilskudssager i forbindelse med fælles  

 opbevaringsanlæg efter § 4, stk. 2, nr. 1, varetages af kommunerne, idet  

 afgørelsen vedrørende øvrige fællesanlæg efter § 4, stk. 2, nr. 2 og 3, dog  

 træffes af Jordbrugsdirektoratet.
Det skønnes, at forslaget om tilskud til  

 fælles opbevaringsanlæg ikke vil forøge kommunernes administration, ligesom  

 forslaget ikke i sig selv skønnes at indebære merudgifter.
Til nr. 5 Der er tale om en konsekvensændring.
Administrationen af  

 miljøstøtteordningen vil med visse ændringer blive tilrettelagt som under den  

 gældende ordning.
Det er således hensigten, at landbrugets konsulenttjeneste  

 i ansøgningen attesterer, at opbevaringsanlægget, hvortil der søges tilskud,  

 har den tilstrækkelige kapacitet.
 Til nr. 6 Afskrivningsloven indeholder i §§ 3 A og 21 A regler om adgang  

 til straksafskrivning i anskaffelsessummen for de miljøforbedrende  

 driftsmidler og anlæg i landbrug m.v., der er omtalt i § 1 i loven om støtte  

 til miljøforbedrende investeringer i mindre landbrug m.v.
 Adgangen til at benytte denne straksafskrivning er bl.a. betinget af, at  

 der ikke opnås tilskud i medfør af loven om støtte til miljøforbedrende  

 investeringer i mindre landbrug m.v. eller i medfør af forbedringsloven.
 Reglerne i afskrivningslovens §§ 3 A og 21 A om adgang til  

 straksafskrivning på miljøforbedrende driftsmidler og anlæg i landbrug m.v.  

 har ifølge en ændringslov til afskrivningsloven virkning for driftsmidler og  

 anlæg, der anskaffes/tages i brug i perioden fra den 1. december 1985 til og  

 med den 31. december 1992.
 Ændringsforslaget tilsigter, at adgangen til at foretage straksafskrivning  

 efter afskrivningslovens §§ 3 A og 21 A forlænges for driftsmidler og anlæg,  

 der anskaffes/tages i brug senest den 31. december 1994, således at denne  

 straksafskrivningsadgang får samme virkeperiode som muligheden for at opnå  

 tilskud i medfør af loven om tilskud til miljøforbedrende investeringer i  

 mindre landbrug m.v.
 Med baggrund i en forventet beskeden udnyttelse af adgangen til  

 straksafskrivninger skønnes provenutabet ved ændringsforslaget at blive af  

 begrænset omfang.
 Ændringsforslaget skønnes ikke at få nævneværdige administrative  

 konsekvenser.
Til nr. 7 Gennem bestemmelsen åbnes mulighed for at yde tilskud til  

 investeringer i opbevaringsanlæg, der har mindst 9 måneders kapacitet, i en  

 overgangsperiode, indtil ændrede regler om udbringning og udnyttelse af  

 husdyrgødning er fastsat.
For ejendomme med kvæg, der går ude om sommeren,  

 kan der i overgangsperioden opnås tilskud til investeringer i  

 opbevaringsanlæg, der har mindst 7 måneders kapacitet.
Erling Christensen (S) Eva Fatum (S) Arne Jensen (S) Henrik Dam Kristensen  

 (S) Jacob Lindenskov (S) Henning Nielsen (S) nfmd.
Bjørn Westh (S) Birthe  

 Hansen (SF) Jens Thoft (SF) Rønholt (KF) Grove (KF) Mejdahl (V) Sønderby  

 (V) fmd.
Svend Heiselberg (V) Aage Brusgaard (FP) Marianne Jelved (RV)  

 Lysholm Christensen (KRF)Centrum-Demokraterne havde ikke medlemmer i  

 udvalget.
Bilag Nogle af udvalgets spørgsmål til landbrugsministeren og dennes svar herpå Spørgsmål 10:
»Kan der efter lovforslaget gives tilskud til gylleanlæg beliggende  

 et andet sted end hos husdyrproducenter, f.eks. på en planteproducents  

 ejendom? I benægtende fald bedes oplyst, om ministeren vil være sindet at stille  

 ændringsforslag herom.« Svar:
 Jeg kan oplyse, at der i ændringsforslaget åbnes mulighed for at yde  

 tilskud efter loven til investering i gylleanlæg, der placeres på ejendomme  

 uden husdyr.
 Spørgsmål 14:
»Udvalget udbeder sig ministerens kommentar til henvendelsen af 7.  

 april 1992 fra De danske Landboforeninger og Danske Husmandsforeninger, jf.
L  

 142 - bilag 16.« Svar:
Opgørelsen af behovet for opbevaringskapacitet vil relatere sig til  

 husdyrgødningsbekendtgørelsen, der vil blive revideret af miljøministeren som  

 led i opfølgningen af beretningen om en bæredygtig landbrugsudvikling.
Ved  

 revisionen er det hensigten at lade de gældende bestemmelser om  

 opbevaringskapacitet blive afløst af regler, der foreskriver, at  

 opbevaringskapaciteten skal være »tilstrækkelig« til at sikre  

 udnyttelse af husdyrgødningen i overensstemmelse med kravene til udbringning  

 og udnyttelse.
Hermed sikres, at opbevaringskapaciteten kan beregnes under  

 hensyn til forholdene på den enkelte bedrift.
Samtidig vil reglerne om  

 udbringning af gødning i husdyrgødningsbekendtgørelsen blive bragt i  

 overensstemmelse med beretningen.
I landbrugsministeriets bekendtgørelse om  

 sædskifte- og gødningsplaner samt grønne marker i jordbruget vil kravene til  

 udnyttelse af husdyrgødningens kvælstofindhold blive fastlagt.
 Der vil således med ændringerne i de to bekendtgørelser, og som omtalt i  

 bemærkningerne til ændringsforslaget, være fuld overensstemmelse mellem  

 tilskudsreglerne i henhold til lovforslaget og kravene i bekendtgørelserne.
Med hensyn til spørgsmålet om udnyttelsesprocenten for fast gødning m.v.  

 bemærkes, at udnyttelsesprocenten beregnes på grundlag af gødningens  

 kvælstofindhold.
Dette indhold fastlægges enten på grundlag af normtal  

 (standard N-indhold) eller - efter landmandens valg - på grundlag af  

 repræsentative analyser af N-indholdet.
Specielt for så vidt angår fast gødning bemærkes, at bedrifter, der har  

 »ren« fast gødning, også vil råde over ajle, der har et højt  

 indhold af ammonium.
Ved beregningen af udnyttelsesgraden er det bedriftens  

 samlede gødningsmængde, der lægges til grund.
 De procenter, som i ændringsforslaget er nævnt for udnyttelse af  

 husdyrgødningen, relaterer sig til de traditionelle staldsystemer for gylle,  

 fast staldgødning og ajle.
 For så vidt angår nyere staldsystemer, herunder systemer med dybstrøelse,  

 vil der i forbindelse med udarbejdelse af bekendtgørelsen blive fastsat krav  

 om udnyttelsesprocenter, der så vidt muligt tager hensyn til det pågældende  

 staldsystems særlige karakteristika.
