Meddelt tilladelse til at et mobiltelefonselskab kan føre et  

 advarselsregister over kunder, der har tilsidesat abonnementsvilkårene  

 væsentligt, eller hvor der er en overhængende risiko herfor.
Tilladelsen blev  

 meddelt på nærmere angivne vilkår På baggrund af en avisartikel rettede Registertilsynet henvendelse til et  

 mobiltelefonselskab for at undersøge, om selskabet førte en sortliste over  

 personer, der bevidst havde bedraget selskabet for store beløb.
Det fremgik af sagen, at aftale om køb af mobiltelefon og tegning af  

 abonnementsaftale indgås hver for sig.
Selskabet yder provision til  

 selskabets forhandlere for formidling af abonnement.
Denne provision anvender  

 forhandlerne ofte til at give rabat på selve telefonen eller til at levere  

 billigt ekstraudstyr.
Det er ikke et krav fra selskabet, at provisionen  

 anvendes således.
Forhandleren kunne selv beholde provisionen ubeskåret.
Når en kunde har tegnet abonnement, faxer forhandleren den underskrevne  

 oprettelsesblanket til telefonselskabet.
Selskabet foretager herefter en  

 almindelig kreditvurdering.
Det undersøges i den forbindelse, om kunden er  

 registreret hos et kreditoplysningsbureau, eller om kunden har gammel gæld  

 hos selskabet.
Er dette tilfældet, vil selskabet typisk kræve depositum eller  

 anden sikkerhedsstillelse samt tilbagebetaling af eventuel gammel gæld.
Såfremt det viser sig, at abonnementet ikke kan tegnes, får forhandleren  

 ikke provision.
Forhandleren vil således have lidt et tab, hvis han har  

 anvendt (en del af) provisionen til at nedsætte prisen på telefonen og  

 udleveret denne til kunden.
 Der foreligger en generel instruks til selskabets forhandlere om, at  

 såfremt en enkeltperson ønsker at købe et større antal telefoner, skal  

 forhandleren rette henvendelse til selskabet for en fremrykket  

 kreditvurdering.
 Den almindelige fremgangsmåde ved misbrug af selskabets tilbud er, at der  

 bestilles et eller flere abonnementer med dertil hørende nedsatte  

 mobiltelefoner ved en eller flere forhandlere inden for en kort periode.  

 Dette sker typisk i en kampagneperiode, hvor prisen for oprettelsen er  

 yderligere nedsat i forbindelse med tegning af en abonnementsaftale, der er  

 uopsigelig i en vis periode.
Mobiltelefonselskabet anførte bl.a., at selskabets forhandlere optræder  

 som fuldmægtige for selskabet i aftalelovens forstand.
Listen er således  

 udelukkende udarbejdet til intern brug mellem selskabet og selskabets agenter  

 som fuldmægtige, hvorfor der efter mobiltelefonselskabets opfattelse ikke er  

 tale om et register oprettet med henblik på at advare andre.
 Registertilsynet, som havde behandlet sagen på et møde i Registerrådet,  

 udtalte, at det er afgørende for, hvorvidt et register er omfattet af lov om  

 private registre § 3, stk. 6, om registeret er oprettet med henblik på  

 videregivelse.
 Registertilsynet fandt, at uanset om der foreligger et fuldmagtsforhold,  

 vil udsendelse af listen være omfattet af § 3, stk. 6. I den forbindelse  

 henvistes navnlig til, at forhandlerne er selvstændige virksomheder, hvor  

 formidling af abonnementer kun udgør en begrænset del af deres  

 forretningsområde, og at listen under alle omstændigheder tjener som advarsel  

 mod, at forhandleren sælger selve mobiltelefonen til den pågældende.
 Det var derfor Registertilsynets opfattelse, at den omhandlede liste må  

 betragtes som et selvstændigt register, oprettet med henblik på  

 videregivelse, og omfattet af lovens § 3, stk. 6.
Registertilsynet udtalte endvidere, at tilsynet ville være indstillet på  

 at meddele selskabet tilladelse til at føre et advarselsregister over kunder,  

 der har tilsidesat abonnementsvilkårene væsentligt, eller hvor der er en  

 overhængende risiko herfor.
En sådan tilladelse ville i givet fald blive  

 meddelt på nærmere angivne vilkår.
 Der er efterfølgende meddelt tilladelse til selskabet.
