Fremsat den 13. december 2012 af Mogens Lykketoft (S), Bertel Haarder (V), Pia Kjærsgaard (DF), Camilla Hersom (RV) og Anne Baastrup (SF) Forslag til Lov om ændring af lov om valg til Folketinget (Mere fleksible regler for befordringsgodtgørelse til Folketingets medlemmer) § 1 I lov om valg til Folketinget, jf. lovbekendtgørelse nr. 107 af 8. februar 2011, som ændret ved lov nr. 251 af 21. marts 2012 og lov nr. 589 af 18. juni 2012, foretages følgende ændring:
 1. § 109 b affattes således:
»§ 109 b.
Der kan til et medlem af Folketinget ydes godtgørelse for befordring i egen bil mellem bopælen og den for medlemmet mest hensigtsmæssige offentlige transportforbindelse til og fra Folketinget.
 Stk. 2. Der kan til et medlem af Folketinget ydes godtgørelse for befordring i egen bil i følgende tilfælde:
 1) Ved befordring mellem medlemmets bopæl og Folketinget i forbindelse med møder som led i folketingsarbejdet.
 2) Ved befordring mellem medlemmets bopæl og den storkreds, hvor det pågældende medlem er opstillet, i forbindelse med møder i storkredsen.
 3) Ved befordring mellem den storkreds, hvor det pågældende medlem er opstillet, og Folketinget, hvis befordringen sker til møder i storkredsen eller til møder i Folketinget som led i folketingsarbejdet.
 Stk. 3. Det er en betingelse for godtgørelse efter stk. 2, nr. 1-3, at befordringen erstatter en indenrigsflyrejse.
 Stk. 4. I særlige tilfælde, hvor det ikke er muligt eller ikke skønnes hensigtsmæssigt at benytte offentlige transportmidler, kan Folketingets formand beslutte, at der i nærmere bestemt omfang skal ydes et eller flere medlemmer godtgørelse for befordring i egen bil i Danmark til varetagelse af det politiske arbejde.
Stk. 5. Godtgørelse for befordring i egen bil efter stk. 1-4 pr. kørt kilometer sker efter de satser, som er fastsat af Skatterådet, jf. ligningslovens § 9 B.
Befordringsgodtgørelsen medregnes ikke i den skattepligtige indkomst.
Stk. 6. Udvalget for Forretningsordenen fastsætter nærmere regler om indenlandsk transport for medlemmer af Folketinget.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra den 18. september 2012.
Bemærkninger til lovforslaget Almindelige bemærkninger 1. Lovforslagets formål og indhold Lovforslaget har til formål at sikre de berørte medlemmer mere fleksibilitet i tilrettelæggelsen af transporten mellem henholdsvis medlemmets bopæl og Folketinget og mellem medlemmets bopæl eller Folketinget og den storkreds, hvor det pågældende medlem er opstillet.
 Det foreslås, at Folketingets formand i særlige tilfælde, hvor det ikke er muligt eller ikke skønnes hensigtsmæssigt at benytte offentlige transportmidler, kan beslutte, at der i et nærmere bestemt omfang skal ydes ikke kun ét medlem, men flere medlemmer, herunder grupper af medlemmer, godtgørelse for befordring i egen bil i Danmark til varetagelse af det politiske arbejde.
 Det foreslås endvidere, at der i loven indsættes en hjemmel til, at Udvalget for Forretningsordenen kan fastsætte nærmere regler om indenlandsk transport for medlemmer af Folketinget.
2. Økonomiske og administrative konsekvenser for det offentlige Økonomiske beregninger viser, at lovforslaget er omkostningsneutralt.
Lovforslaget har ikke væsentlige administrative konsekvenser for det offentlige.
3. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
4. Miljømæssige konsekvenser Lovforslaget har ikke miljømæssige konsekvenser.
5. Administrative konsekvenser for borgerne Lovforslaget har ikke administrative konsekvenser for borgerne.
6. Forholdet til EU-retten Lovforslaget har ikke EU-retlige konsekvenser.
7. Høring Lovforslaget har ikke været sendt i høring.
8. Sammenfattende skema Bemærkninger til lovforslagets enkelte bestemmelser Til § 1 Den foreslåede affattelse af § 109 b indeholder en række indholdsmæssige ændringer, jf. nedenfor.
Herudover er formålet med den nye affattelse at dele bestemmelsen op i et antal stykker af overskuelighedshensyn.
Det foreslåede § 109 b, stk. 1, er næsten identisk med 1. pkt. i den gældende § 109 b.
Den eneste ændring er, at ordet befordring benyttes i stedet for ordet kørsel.
Der er herved ikke tilsigtet nogen indholdsmæssige ændringer af retstilstanden.
 Ved det foreslåede § 109 b, stk. 2, sikres de berørte medlemmer mere fleksibilitet i tilrettelæggelsen af transporten mellem henholdsvis bopælen og Folketinget og mellem bopælen eller Folketinget og den storkreds, hvor medlemmet er opstillet.
Ved lovforslaget får medlemmer af Folketinget således mulighed for at køre i egen bil mellem bopælen og Folketinget i forbindelse med møder som led i folketingsarbejdet og få befordringsgodtgørelse for afstanden mellem bopælen og Folketinget.
Med lovforslaget kan medlemmer af Folketinget endvidere køre i egen bil mellem bopælen og den storkreds, hvor medlemmet er opstillet, i forbindelse med møder i storkredsen og få befordringsgodtgørelse for afstanden mellem bopælen og storkredsen.
Et medlem af Folketinget vil også kunne køre fra Folketinget til storkredsen, hvis medlemmet har været i København (Folketinget) som led i folketingsarbejdet og skal til et møde af politisk karakter i den storkreds, hvor medlemmet er opstillet.
Befordringsgodtgørelse ydes i denne situation for afstanden mellem Folketinget og storkredsen.
Endelig vil et medlem af Folketinget kunne køre fra storkredsen til Folketinget, under forudsætning af at medlemmet har været til et politisk møde i storkredsen, hvor medlemmet er opstillet, og skal til København (Folketinget) i forbindelse med møder som led i folketingsarbejdet.
Befordringsgodtgørelse ydes for afstanden mellem storkredsen og Folketinget.
Det følger af det foreslåede § 109 b, stk. 3, at det i alle situationer ved befordringsgodtgørelse efter det foreslåede § 109 b, stk. 2, er en betingelse, at befordringen erstatter en indenrigsflyrejse.
Det er et krav, at befordringen fremstår som et naturligt alternativ til en indenrigsflyrejse.
 Det er endvidere en betingelse, at hovedformålet med befordringen er transport mellem henholdsvis bopælen og Folketinget eller mellem bopælen eller Folketinget og den storkreds, hvor medlemmet er opstillet.
Med udtrykket møder som led i folketingsarbejdet forstås møder i Folketingssalen, i udvalgene, i delegationerne eller i øvrigt i Folketingets regi.
Udtrykket møder i den storkreds, hvor det pågældende medlem er opstillet, skal forstås som møder i den storkreds, hvor medlemmet er opstillet, som har et politisk formål eller indhold.
Der kan ydes befordringsgodtgørelse til og fra den adresse, hvor mødet afholdes.
Ved den foreslåede affattelse af § 109 b, stk. 4, i forhold til 2. pkt. i den gældende § 109 b foreslås Folketingets formand bemyndiget til at beslutte, at der i særlige tilfælde i nærmere bestemt omfang skal ydes ikke kun ét, men flere medlemmer, herunder grupper af medlemmer, godtgørelse for befordring i egen bil i Danmark til varetagelse af det politiske arbejde i tilfælde, hvor det ikke er muligt eller skønnes hensigtsmæssigt at benytte offentlige transportmidler.
Bestemmelsen kan f.eks. være aktuel i forbindelse med sygdom eller på grund af trafiksituationen generelt.
Brugen af ordet befordring i bestemmelsen i stedet for ordet kørsel, som er anvendt i 2. pkt. i den gældende § 109 b, indebærer ingen indholdsmæssige ændringer af retstilstanden.
 Formålet med den foreslåede affattelse af § 109 b, stk. 5, 1. pkt., i forhold til den gældende § 109 b, 3. pkt., er at udstrække bestemmelsen til også at omfatte befordring efter det nye stk. 2, således at godtgørelse for befordring mellem bopælen og Folketinget og mellem bopælen eller Folketinget og møde i den storkreds, hvor et medlem er opstillet, også sker efter de satser, som er fastsat af Skatterådet, jf. ligningslovens § 9 B.
 Brugen af ordet befordring«i bestemmelsen i stedet for ordet kørsel i 3. pkt. i den gældende § 109 b indebærer ingen indholdsmæssige ændringer af retstilstanden.
 § 109 b, stk. 5, 2. pkt., svarer til den gældende § 109 b, 4. pkt., og bestemmelsen omfatter således også befordring efter den nye § 109 b, stk. 2, der således ikke medregnes i den skattepligtige indkomst.
Ved den foreslåede § 109 b, stk. 6, indsættes der i loven en hjemmel til, at Udvalget for Forretningsordenen kan fastsætte nærmere regler om indenlandsk transport for medlemmer af Folketinget.
Der vil bl.a. kunne fastsættes nærmere regler om, under hvilke betingelser befordring i egen bil erstatter en indenrigsflyrejse, og om kontrol og dokumentation for udbetaling af befordringsgodtgørelse.
Til § 2 Det foreslås i stk. 1, at loven træder i kraft dagen efter bekendtgørelsen i Lovtidende.
Det foreslås i stk. 2, at loven har virkning fra den 18. september 2012.
Skriftlig fremsættelse Mogens Lykketoft: (S):
 Som ordfører for forslagsstillerne tillader jeg mig herved at fremsætte:
Forslag til Lov om ændring af lov om valg til Folketinget (Mere fleksible regler for befordringsgodtgørelse til Folketingets medlemmer) (Lovforslag nr.
L 106) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
