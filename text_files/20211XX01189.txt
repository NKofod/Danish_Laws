Skriftlig fremsættelse (23. august 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet og ligningsloven (Nedsættelse af den almindelige elafgift i fjerde kvartal 2022 og i 2023 og forhøjelse af det maksimale beskæftigelsesfradrag for indkomstårene 2022 og 2023) (Lovforslag nr.
L 204) Regeringen (Socialdemokratiet), Venstre, Socialistisk Folkeparti, Radikale Venstre, Enhedslisten og Det Konservative Folkeparti har den 24. juni 2022 indgået Aftale om kompensation til borgere for stigende energipriser.
Lovforslaget udmønter to elementer af aftalen: lempelse af elafgiften i fjerde kvartal 2022 og i 2023 og forhøjelse af det maksimale beskæftigelsesfradrag i 2022 og 2023.
 Der foreslås en lempelse af den almindelige elafgift, så den fra 1. oktober 2022 lempes med 4 øre pr. kWh stigende til 4,3 øre pr. kWh i 2023 (2022-priser). En lempelse af den almindelige elafgift vil i en tid med prisstigninger gøre danskernes elregning billigere.
 Det foreslås desuden at forhøje det maksimale beskæftigelsesfradrag, så fradraget maksimalt kan udgøre 43.500 kr. (2022-niveau) for indkomståret 2022. For indkomståret 2023 forhøjes det maksimale beskæftigelsesfradrag til 44.300 kr. (2022-niveau). Dette vil give en yderligere økonomisk håndsrækning i forhold til at imødegå de stigende priser.
 Forslaget om nedsættelsen af elafgiften skønnes at medføre et umiddelbart mindreprovenu på ca. 125 mio. kr. og ca. 100 mio. kr. efter tilbageløb og adfærd i 2022. I 2023 skønnes mindreprovenuet at udgøre 525 mio. kr. i umiddelbar virkning og 375 mio. kr. efter tilbageløb og adfærd (2022-niveau).
 Forhøjelsen af det maksimale beskæftigelsesfradrag skønnes efter tilbageløb og adfærd at medføre et mindreprovenu på ca. 500 mio. kr. årligt i 2022 og 2023.
 Det foreslås, at loven træder i kraft den 1. oktober 2022.
 Lovforslaget har været i høring fra den 8. august 2022 til den 11. august 2022.
 Den korte høringsperiode og fremsættelsestidspunktet uden for Folketingets samling er en følge af, at det følger af Aftale om kompensation til borgere for stigende energipriser, at de foreslåede ændringer skal træde i kraft den 1. oktober 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
