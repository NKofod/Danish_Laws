 Strukturstøtte i henhold til lov om midlertidig statstilskud til visse  

 strukturforanstaltninger inden for fiskeriet, ydet til forlængelse af en  

 fiskekutter, blev anset for ydet til denne bestemte kutter, og skulle derfor  

 beskattes ved salg af denne kutter, selv om ejeren i samme år havde købt en  

 anden kutter.
 Fiskeskipper A klagede for indkomståret 1984 over, at de stedlige  

 skattemyndigheder havde anset ham for indkomstskattepligtig af et beløb på  

 172.521 kr., som han havde modtaget i strukturstøtte.
Det var oplyst, at klageren i indkomstårene 1982 og 1983 i henhold til lov  

 om midlertidig statstilskud til visse strukturforanstaltninger inden for  

 fiskeriet (lov nr. 199 af 29. april 1981) havde modtaget 480.521 kr. i  

 strukturstøtte til forlængelse af fiskekutteren B.
Klageren havde i 1983  

 indtægtsført et beløb på 308.000 kr. og havde i 1984 opført det resterende  

 beløb, 172.521 kr., som en ikke indtægtsført passiv post.
I 1984 havde  

 klageren afhændet kutteren for 7.500.000 kr. og erhvervet en ny kutter for  

 5.500.000 kr.
 Ifølge ligningslovens § 27 B, stk. 1, nr. 7, vil tilskud, der ydes efter  

 den ovennævnte lov om tilskud til visse strukturforbedringer m.v. inden for  

 fiskeri, skulle medregnes ved opgørelsen af den skattepligtige indkomst inden  

 for en 10-års periode.
Ligningslovens § 27 B, stk. 5, bestemmer, at når en virksomhed afhændes,  

 hvortil der er ydet tilskud, skal tilskudsbeløbet som nævnt i stk. 3  

 medregnes i den skattepligtige indkomst i salgsåret.
Det samme gælder, hvis  

 en overvejende del af virksomhedens aktiver afhændes.
De stedlige skattemyndigheder havde som begrundelse for beskatningen af  

 restsaldoen for den modtagne strukturstøtte henvist til, at klageren i  

 indkomståret 1984 havde afhændet kutteren, samt til, at strukturstøtten  

 fulgte virksomheden og ikke personen.
Myndighederne havde bl.a. henvist til  

 oplysninger fra Fiskeriministeriet og Statsskattedirektoratet, hvorefter  

 strukturstøtten måtte anses ydet til den konkrete kutter, og denne måtte  

 således i relation til ligningslovens § 27 B anses for virksomheden.
Klagerens revisor gjorde heroverfor gældende, at klagerens udskiftning af  

 kutteren ikke kunne betragtes som en afhændelse af den overvejende del af  

 virksomhedens aktiver i et tilfælde, hvor der var sket erhvervelse af en ny  

 fiskekutter af stort set samme type som den afhændede.
Endvidere henvistes  

 til, at bestemmelsen i § 27 B, stk. 5 - i her omhandlede relation som i alle  

 relationer, hvor der lægges vægt på afhændelse af en virksomhed - skulle  

 fortolkes således, at den skattemæssige virkning ved ophør først indtrådte,  

 når den pågældende skatteyder trådte helt ud af det omhandlede erhverv.
Efter de foreliggende oplysninger fandt Landsskatteretten, at  

 strukturstøtten, modtaget i henhold til lov om midlertidig statstilskud til  

 visse strukturforanstaltninger m.v., måtte anses for at vedrøre den konkrete  

 fiskekutter B.
Bestemmelsen i ligningslovens § 27 B, stk. 5, var derfor med  

 rette bragt i anvendelse i indkomståret 1984, hvor der var sket en afhændelse  

 af den omhandlede fiskekutter.
 Den påklagede ansættelse blev herefter stadfæstet.
 LV 1988, L 7.2.
