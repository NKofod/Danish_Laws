Udøvelse af revisionsvirksomhed Ved skrivelse af 30. november 1998 indgav Bjarne Ruby  

 klage mod statsautoriseret revisor Egon Larsen.
 Erhvervs- og Selskabsstyrelsen har meddelt, at Egon Larsen  

 har været beskikket som statsautoriseret revisor siden den 3. marts  

 1971.
 Indklagede har under sagen påstået sagen  

 afvist under henvisning til, at klagen ikke vedrører forhold, der er  

 begået ved udøvelse af revisionsvirksomhed, at klageren har ikke  

 retlig interesse i klagen, og at forhold fra tiden før 30. november  

 1993 er forældede.
 Sagens omstændigheder:
Såvel klager som indklagede er ejer af en  

 ejerlejlighed i ejendommen beliggende Hyskenstræde 11, København  

 K.
Det er en udlejningsejendom, og begge har udlejet deres lejligheder,  

 således at der for begge parters vedkommende er tale om  

 investering.
Indklagede erhvervede sin ejerlejlighed i 1984.  

 Fordelingstallet er 33/503. Lejligheden - et kælderlokale - har hele  

 tiden været udlejet.
Indklagede har oplyst, at den årlige  

 lejeindtægt udgør kr. 36.000,-, og at afkastet udgør ca.  

 6% p.a.
 Ejerforeningen har i perioden siden indklagedes  

 erhvervelse af sin ejerlejlighed været præget af en lang  

 række interne stridigheder, der er refereret og dokumenteret af  

 parterne i de for Disciplinærnævnet afgivne indlæg.
3. Klagepunkterne Under sagen har klager præciseret, at klagen  

 vedrører følgende forhold:
1) Indklagede har bevidnet forhold, hvorom han som  

 statsautoriseret revisor burde være bedre vidende 2) Det er uforeneligt med hvervet som revisor at drive  

 udlejningsvirksomhed og 3) Indklagede har bevidnet forhold, hvorom han ingen kundskab  

 har.
 Indklagede har, som ovenfor nævnt,  

 påstået klagen afvist.
 Parternes argumenter vedrørende afvisning i relation til punkt 1  

 og 3:
Indklagede har anført, at klagen ikke  

 vedrører forhold, som indklagede har begået ved udøvelse  

 af sin virksomhed som revisor.
Indklagede har ikke udført arbejde for  

 ejerforeningen som statsautoriseret revisor.
Det eneste tilfælde, der  

 kan give anledning til en anden opfattelse er, at administrator på et  

 tidspunkt bad indklagede foretage renteberegning vedrørende klagers  

 gæld til ejerforeningen.
Det bestrides, at indklagede i 1989 blev valgt  

 som ejerforeningens revisor.
Klageren har ingen retlig interesse i sagen.
Hvis klager  

 har indsigelser om forhold i ejerforeningen, må det ske direkte til  

 ejerforeningen.
Det er uden reel betydning at klageren mener, at indklagede  

 har en større indflydelse i ejerforeningen, end indklagedes ejerandel  

 berettiger til.
Klagen er yderst alvorlig og en grov chikane af indklagede,  

 men er et godt eksempel på, hvordan klageren manipulerer med  

 oplysninger og materiale.
Klagers mål er ikke at klage over bestemte  

 forhold, men at skade de involverede personer mest muligt og pleje egne  

 interesser.
Ejendommens beboere er stedse blevet generet af klagers verbale  

 og skriftlige terror.
Klagers adfærd var årsagen til, at 2  

 advokater er fratrådt som administratorer.
 Klagen må afvises som forældet for så  

 vidt angår forhold, der vedrører tiden før 30. november  

 1993, jvf. § 5, stk. 2, i Disciplinærnævnets  

 forretningsorden.
Klageren har på ny på generalforsamlingen den  

 15. juni 1999 udvist grov chikane over for indklagede.
Klageren klager over  

 alt og alle, personer og myndigheder.
Advokatsamfundet har afvist klagerens  

 sag mod foreningens administrator.
 Klageren har anført, at klagen ikke  

 bør afvises.
I forbindelse med lovrevisionen i 1994 blev det ved  

 vedtagelsen af § 10, stk. 2 og 3, i lov om statsautoriserede revisorer  

 præciseret, at der var sket en skærpelse med hensyn til  

 statsautoriserede revisorers deltagelse i privat virksomhed og med hensyn til  

 revisorers investeringer.
Reglerne for revisorers virksomhed (god  

 revisorskik) som anført i lovens § 6a, stk. 2, omfatter således  

 "rådgivning og assistance i forbindelse hermed og inden for  

 tilgrænsende områder". I denne sag vedrører klagen  

 indklagedes rådgivning og assistance.
Loven stiller ikke krav om, at  

 der for en statsautoriseret revisors arbejde skal ydes økonomisk  

 kompensation.
Loven gælder således også for revisorers  

 optræden i medier og udtalelser på offentlige møder.
 Ejerforeningens administrator har tydeligvis benyttet  

 indklagede som rådgiver, og indklagede har på generalforsamlinger  

 gentagne gange udtalt sig om bogførings- og regnskabspraksis.  

 Indklagede har således i den årrække, han har været  

 medlem af ejerforeningen, set det som en del af sin virksomhed som revisor  

 aktivt at deltage i bestyrelsesarbejdet, at assistere og rådgive  

 foreningen samt at drive akkvisitionsvirksomhed blandt foreningens medlemmer.  

 Han har i denne forbindelse ikke levet op til god revisorskik.
Det bestrides, at klageren ikke er i besiddelse af den  

 fornødne retlige interesse.
Ved lovændringen i 1994 blev det  

 muligt for en langt bredere kreds at indgive klager til  

 Disciplinærnævnet.
Klageren havde oprindelig fire lejligheder med  

 et samlet fordelingstal på 340/503. Der er efterfølgende  

 investeret betydelige beløb i ejerlejlighederne.
Klageren har derfor  

 en stor interesse i, at foreningen fungerer på helt normale legale  

 vilkår, selvom klageren siden 1995/96 kun har ejet én  

 ejerlejlighed.
I samme forbindelse begyndte bestyrelsen at "fabrikere"  

 beløb, som klageren skulle være skyldig til foreningen.
Klageren  

 har retlig interesse i, at bogføring og regnskaber, der  

 fremlægges på generalforsamlingerne, opstilles efter  

 gældende regler.
Det må bero på en misforståelse,  

 når indklagede påberåber sig forældelse.
Klagen  

 angår først og fremmest, hvad der er passeret de seneste 3-4  

 år.
I denne periode er det ved det fremsendte materiale dokumenteret,  

 at indklagede har bevidnet forhold, hvorom han som statsautoriseret revisor  

 burde være bedre vidende.
Det er endvidere dokumenteret, at indklagede  

 har bevidnet forhold, hvorom han ingen kundskab har, idet han har  

 medunderskrevet en advarsel af 14. juni 1999 fra ejerforeningen til klageren.
 Disciplinærnævnet skal udtale:
 Efter den præcisering af klagen, der er sket i  

 klagerens indlæg af 2. marts 1999, angår klagen tre punkter.
 Indklagede har nedlagt påstand om afvisning for  

 så vidt angår alle tre punkter.
 Nævnet finder det hensigtsmæssigt, at der  

 allerede på nuværende tidspunkt tages stilling hertil for  

 så vidt angår klagepunkt 1 og 3, og udskiller derfor disse  

 spørgsmål til særskilt påkendelse.
 Under det første punkt er der klaget over, at  

 indklagede i forbindelse med ejerforeningens regnskaber for 1995, 1996 og  

 1997 "har bevidnet forhold, hvorom han som statsautoriseret revisor burde  

 være bedre vidende." Endvidere er der under det tredje punkt klaget  

 over, at indklagede "(har) bevidnet forhold, hvorom han ingen kundskab har",  

 idet han har underskrevet en advarsel af 14. juni 1996 fra ejerforeningen til  

 klageren.
 Efter § 18, stk. 3, i lov om statsautoriserede revisorer  

 er det en betingelse for nævnets adgang til at behandle klagen, at den  

 angivne pligtstridige adfærd har fundet sted under den indklagedes  

 udøvelse af sin virksomhed som statsautoriseret revisor.
Nævnet må i så henseende lægge til  

 grund, at indklagede ikke på de angivne tidspunkter var valgt som  

 ekstern revisor for ejerforeningen.
Det må videre lægges til  

 grund, at den under de nævnte klagepunkter påklagede  

 adfærd, for så vidt den har fundet sted, er udvist af indklagede  

 i dennes egenskab af medlem af den pågældende ejerforening.
Dette  

 medlemskab var en følge af, at indklagede som privatperson i  

 pensionsøjemed havde købt en ejerlejlighed i den af  

 ejerforeningen omfattede ejendom.
Herefter finder nævnet, at den  

 påklagede adfærd ikke udsprang af indklagedes virksomhed som  

 statsautoriseret revisor.
Det er herved uden betydning, om han under sit  

 virke i ejerforeningen måtte have benyttet sig af den fagkundskab, han  

 besad som revisor.
Nævnet finder derfor, at nævnet efter loven  

 ikke har kompetence til at behandle klagepunkterne 1 og 3, som således  

 må afvises.
 Behandlingen af klagepunkt 2 fortsættes,  

 således at der senere tages stilling til indklagedes  

 afvisningspåstand.
 Thi bestemmes:
 Klagepunkterne 1 og 3 i den af klageren Bjarne Ruby mod  

 indklagede statsautoriseret revisor Egon Larsen rejste klage afvises.
 Spørgsmålet om offentliggørelse af  

 denne beslutning afgøres ved den endelige afgørelse i sagen i  

 denne instans.
