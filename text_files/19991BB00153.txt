Fremsat den 2. maj 2000 af  

 Henriette Kjær (KF),  

 Knud Erik Kirkegaard (KF), Gitte Seeberg (KF),  

 Inge Refshauge (DF) og Birthe Skaarup (DF) Forslag til folketingsbeslutning om patienters adgang til oplysninger om og aktindsigt i  

 visse tandlægeklagesager Folketinget opfordrer regeringen til snarest muligt og  

 inden udgangen af år 2000 at fremsætte lovforslag, der sikrer  

 patienter ret til at få oplyst, om den tandlæge, man benytter  

 eller påtænker at benytte, har tabt klagesager og i  

 bekræftende fald hvor mange, og sikrer, at patienter kan få  

 aktindsigt i disse klagesager.
Bemærkninger til forslaget Et afgørende element i forholdet  

 mellem patient og tandlæge er, at patienten har tillid til  

 tandlægen.
Denne tillid bygger blandt andet på, at patienten har  

 en viden om, at den pågældende tandlæge formår at  

 udføre en given behandling på forsvarlig og betryggende vis.
 På den baggrund er det vigtigt, at en patient,  

 såfremt denne skulle føle behov herfor, har mulighed for at  

 orientere sig om, hvorvidt tandlægen er i stand til at leve op til  

 dette naturlige krav om en forsvarlig og betryggende behandling.
 Som forholdene er i dag, har en patient ingen reel  

 mulighed for at orientere sig om en given tandlæges faglige kompetence.  

 Følgen af denne manglende mulighed er, at man som patient som oftest  

 må sætte sin lid til, at tandlægen formår at  

 udføre sit hverv på ordentlig vis, uden dog at have en egentlig  

 sikkerhed herfor.
 Intentionerne bag forslaget er derfor at give den enkelte  

 patient en selvstændig mulighed for at foretage en individuel vurdering  

 af tandlægens faglige kundskaber, så man på den baggrund  

 kan beslutte, om man vil vælge at lade sig behandle af den  

 pågældende tandlæge.
Rent konkret skal denne vurdering kunne finde sted ved, at  

 man giver patienter ret til at få oplyst, om den tandlæge, man  

 benytter eller påtænker at benytte, har tabt klagesager og i  

 bekræftende fald hvor mange.
Ydermere skal patienten   med forbehold  

 for fortrolige oplysninger   kunne få aktindsigt i disse sager,  

 såfremt der måtte være ønske om dette.
Det  

 forudsættes naturligvis, at klagesagerne anonymiseres.
Ved en  

 sådan fremgangsmåde åbnes der for, at man som patient kan  

 se, om den tandlæge, man agter at lade sig behandle af, besidder de  

 nødvendige faglige kvalifikationer, man som patient finder bør  

 være til stede.
Forslaget indebærer således, at det er den  

 enkelte patient selv og ikke Sundhedsministeriet, der afgør, om en  

 tandlæge lever op til de krav, man som patient måtte have.
Krav,  

 der givetvis vil variere fra person til person, og som der derfor ikke  

 på tilfredsstillende vis kan tages højde for på et  

 overordnet niveau, sådan som der lægges op til i forbindelse med  

 det af sundhedsministeren i denne samling fremsatte og vedtagne lovforslag om  

 ændring af lov om sundhedsvæsenets centralstyrelse m.v. (Tilsyn  

 med sundhedspersoner).
 Det skal i øvrigt bemærkes, at retten til  

 aktindsigt skal gælde for såvel patienter, der behandles af  

 offentligt ansatte tandlæger, som for patienter, der modtager  

 behandling af privatpraktiserende tandlæger.
 Da påtaler over for tandlæger kan finde sted  

 på baggrund af mangeartede forhold, hvoraf nogle givetvis ikke kan  

 formodes at indebære en skadelig effekt hverken direkte eller  

 indirekte, finder forslagsstillerne, at der bør fastlægges en  

 bagatelgrænse for de sager, i hvilke der kan opnås aktindsigt.  

 Formålet med denne bagatelgrænse er at beskytte tandlægerne  

 mod en utilsigtet og unødvendig påvirkning af deres virke.
Arbejdet med at fastlægge disse bagatelgrænser  

 skal foretages af fagligt kompetente personer, der udpeges af  

 sundhedsministeren.
Som vejledning for fastsættelse af  

 bagatelgrænserne skal det gælde, at de lægges der, hvor man  

 kan sondre mellem forhold, der enten er til skade eller ikke til skade for  

 den enkelte patient.
I tvivlstilfælde skal der som udgangspunkt tages  

 behørige hensyn til patienternes sikkerhed for en fagligt kvalitativ  

 behandling.
Skriftlig fremsættelse Henriette Kjær (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om patienters adgang  

 til oplysninger om og aktindsigt i visse tandlægeklagesager .
(Beslutningsforslag nr.
B 153).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
