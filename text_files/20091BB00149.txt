Fremsat den 15. marts 2010 af Marlene Harpsøe (DF), René Christensen (DF), Kim Christiansen (DF), Kristian Thulesen Dahl (DF), Pia Kjærsgaard og Peter Skaarup (DF) Forslag til folketingsbeslutning om forbud mod import af dyr, der har været udsat for operative kosmetiske indgreb Folketinget pålægger regeringen inden udgangen af 2010 at fremsætte forslag til lov om ændring af dyreværnsloven, der forbyder personer at indføre og importere dyr til Danmark, som har fået foretaget operative indgreb i udlandet, som er ulovlige i Danmark, og hvor formålet har været at ændre dyrets udseende.
Bemærkninger til forslaget Beslutningsforslaget er en delvis uændret genfremsættelse af et delelement af beslutningsforslag nr.
B 181, folketingsåret 2008-09, jf.
Folketingstidende tillæg A side 6760 og 6757.
Af dyreværnslovens § 14, stk. 2, fremgår, at operative og lignende indgreb, som har til formål at ændre et dyrs udseende, ikke må foretages.
Denne bestemmelse indebærer bl.a., at man ikke må udføre øre- og halekupering af hunde.
En væsentlig årsag til, at denne bestemmelse blev indført, var netop, at man ønskede at sætte en stopper for den smertelige bortoperation af en hunds hale eller øre.
En hel naturlig konsekvens af denne bestemmelse vil være at indføre et forbud mod at importere hunde, der har fået foretaget sådanne operative indgreb.
I Danmark er det allerede forbudt at udføre operative indgreb med henblik på at ændre dyrs udseende.
Det er også forbudt at udstille hale- eller ørekuperede hunde.
Men det er ikke forbudt at importere øre- eller halekuperede hunde til Danmark, og forslagsstillerne ønsker dette hul i lovgivningen lukket.
Skriftlig fremsættelse Marlene Harpsøe (DF):
 Forslag til folketingsbeslutning om forbud mod import af dyr, der har været udsat for operative kosmetiske indgreb.
(Beslutningsforslag nr.
B 149).
