 Et medlem opsagde den 25. september 1990 sit arbejde til fratræden den  

 31. oktober 1990 på grund af mobning fra kollegas side.
 Medlemmet var efter opsigelsen sygemeldt i 14 dage og afholdt herefter  

 ferie.
 Medlemmet havde flere gange uden resultat henvendt sig til  

 kontorchefen.
 Af lægeerklæring af 22. januar 1991 fremgår, at medlemmet ved  

 henvendelsen den 5. oktober 1990 var psykisk kørt ned.
 Ankenævnet fandt det ikke godtgjort, at samarbejdsvanskelighederne  

 væsentligst kunne tilregnes medlemmet.
 Ankenævnet lagde vægt på, at medlemmet gentagne gange havde henvendt  

 sig til sin arbejdsgiver for at søge samarbejdsproblemerne løst, og medlemmet  

 var derfor berettiget til dagpenge fra den 1.
 november 1990.
 Et medlem opsagde den 25. september 1990 sin stilling til fratræden den  

 31. oktober 1990 under henvisning til »mobning« fra en kollegas  

 side.
 Medlemmet havde været ansat som kontorassistent på deltid siden den 7.  

 september 1989. Ansættelsesforholdet forløb uden problemer i en periode,  

 hvorefter der opstod samarbejdsproblemer med den nærmeste samarbejdspartner.
 Medlemmet har oplyst, at ansættelsesforholdet bl.a. omfattede renskrivning  

 af manuskripter m.v. til et blad, og at problemerne opstod i forbindelse med  

 renskrivningen og redigeringen af bladet.
Ifølge medlemmet medførte samarbejdspartnerens sene afleveringer af  

 materiale mindre tid til renskrivning af dette.
Medlemmet søgte problemet  

 afklaret med pågældende, dog uden held.
En manual til en edb-maskine blev  

 fjernet af samarbejdspartneren, hvilket vanskeliggjorde det daglige arbejde.
Medlemmet følte sig udsat for »mobning« og henvendte sig  

 gentagne gange til arbejdsgiveren for at finde en løsning på de opståede  

 problemer.
Til sidst følte medlemmet sig nødsaget til at opsige sin stilling  

 grundet det psykiske pres forårsaget af samarbejdsproblemerne.
 Medlemmet var sygemeldt i 14 dage og afholdt derefter ferie indtil  

 arbejdsophøret den 31. oktober 1990.
Medlemmet oplyste ved henvendelse til egen læge den 5. oktober 1990, at  

 hun på grund af »mobning« på arbejdspladsen havde det psykisk  

 dårligt.
I lægeerklæring af 22. januar 1991 udtaler medlemmets læge, at hun  

 efter hans opfattelse var psykisk »kørt ned« ved henvendelsen den  

 5. oktober 1990.
 Kassen meddelte, at medlemmet skulle tildeles 5 ugers karantæne regnet fra  

 den 1. november 1990, da medlemmet ikke havde henvendt sig til sin faglige  

 organisation for at søge forholdene ændret, eller søgt læge før opsigelsen.  

 Kassen fandt dog, at karantæne i den konkrete sag syntes urimeligt grundet de  

 meget dårlige arbejdsforhold.
 Hovedledelsen fastholdt den idømte karantæne, idet grunden til  

 arbejdsophøret ikke syntes underbygget med fornøden lægelig dokumentation, og  

 fordi alle forhandlingsmuligheder med arbejdsgiveren ikke fandtes udtømt.
 Medlemmet anførte i klagen til Direktoratet for  

 Arbejdsløshedsforsikringen, at hun fandt, at hun opfyldte betingelserne i  

 bekendtgørelse nr. 315 af 17. maj 1989, § 28, stk. 1, nr. 1, og nr. 11.
 Hovedledelsen fastholdt sin afgørelse.
På forespørgsel fra direktoratet har medlemmets tidligere arbejdsgiver  

 bekræftet, at der var alvorlige samarbejdsproblemer mellem medlemmet og  

 hendes kollega.
Det dårlige samarbejde var så psykisk belastende for  

 medlemmet, at hun følte sig presset til at opsige sin stilling.
Direktoratet meddelte, at medlemmets arbejdsophør den 31. oktober 1990  

 ikke kunne anses for fyldestgørende begrundet i  

 arbejdsløshedsforsikringslovens forstand.
Medlemmet kunne derfor ikke få  

 dagpenge i 5 uger regnet fra den 1. november 1990.
 Direktoratet lagde ved afgørelsen vægt på, at medlemmet opsagde sit  

 arbejde, da hun ikke længere kunne klare det psykiske pres som følge af  

 samarbejdsproblemerne.
 Direktoratet fandt, at der ikke forelå tilstrækkelig lægelig dokumentation  

 for, at arbejdsophøret var fyldestgørende begrundet.
 Endvidere lagde direktoratet vægt på, at medlemmet ikke forud for  

 arbejdsophøret kontaktede sin faglige organisation, og derfor ikke kunne  

 anses for at have udtømt foreliggende forhandlingsmuligheder.
 Endelig lagde direktoratet vægt på, at arbejdsgiveren ikke syntes at have  

 misligholdt ansættelsesforholdet i en sådan grad, at medlemmet var berettiget  

 til opsigelse uden dagpengemæssige konsekvenser.
 Direktoratet henviste til arbejdsløshedsforsikringslovens § 63, stk. 1,  

 nr. 2, samt til direktoratets bekendtgørelse nr. 315 af 17. maj 1989, § 26,  

 stk. 1.
 Direktoratet fandt ikke, at medlemmet var omfattet af bestemmelserne i §  

 28, stk. 1, nr. 1, og nr. 11 i samme bekendtgørelse.
 Medlemmet anførte i sin klage, at hun gentagne gange har henvendt sig til  

 arbejdsgiveren for at finde en løsning på problemerne.
 Endvidere oplyste medlemmet, at hun ikke havde været helt opmærksom på  

 muligheden for hjælp fra den faglige organisations side, da hun ikke  

 tidligere har befundet sig i en lignende situation.
 Direktoratet fandt ikke grundlag for at ændre den trufne afgørelse.
 Direktoratet var ved afgørelsen bekendt med, at medlemmet gentagne gange  

 har henvendt sig til arbejdsgiveren, dog uden at finde en løsning.
 Ankenævnet fandt det ikke godtgjort, at samarbejdsvanskelighederne  

 væsentligst kunne tilregnes medlemmet.
 Ankenævnet lagde vægt på, at medlemmet gentagne gange henvendte sig til  

 sin arbejdsgiver for at søge samarbejdsproblemerne løst.
 Medlemmet var derfor berettiget til dagpenge fra den 1. november 1990.
 Ankenævnet ændrede således Direktoratet for Arbejdsløshedsforsikringens  

 afgørelse.
