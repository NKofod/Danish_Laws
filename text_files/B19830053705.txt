(Arbejdsløshedslovens § 91) I henhold til § 91, stk. 1, i lov om arbejdsformidling og  

 arbejdsløshedsforsikring m.v. skal en arbejdsgiver på begæring afgive  

 oplysninger til brug for administrationen af forsikringssystemet, herunder om 1. hvilke lønmodtagere han har beskæftiget i et  

 nærmere angivet tidsrum og disses beskæftigelsesperioder inden for dette  

 tidsrum, 2. hvorvidt han har beskæftiget bestemte medlemmer af  

 en kasse inden for et nærmere angivet tidsrum, 3. hvilken løn der er udbetalt til bestemte medlemmer  

 af en arbejdsløshedskasse inden for et nærmere angivet tidsrum og 4. årsagen til et medlems arbejdsophør.
 Efter § 91, stk. 2, kan de omhandlede oplysninger indhentes af  

 arbejdsdirektøren, et arbejdsformidlingskontor og for så vidt angår egne  

 medlemmer vedkommende arbejdsløshedskasse.
 I medfør af arbejdsløshedslovens § 91, stk. 3, fastsætter  

 arbejdsdirektøren efter forhandling med landsarbejdsnævnet regler om  

 administrationen af reglerne i stk. 1 og 2.
 Herefter fastsættes følgende:
 § 1.  Når der for et medlem af en arbejdsløshedskasse  

 efter de til enhver tid gældende regler herom skal foretages beregning af  

 dagpengenes eller efterlønnens størrelse, skal arbejdsgiveren på begæring  

 afgive oplysninger om den løn, der er indtjent i beregningsperioden, og om  

 antal beskæftigede timer (arbejdsgivererklæring).
 Stk. 2.  Arbejdsgiverens oplysningspligt kan opfyldes  

 ved afgivelse af kopi af lønsedler eller lønkonto, medmindre  

 arbejdsløshedskassen skønner, at disse ikke giver tilstrækkeligt sikkert  

 grundlag for beregning af dagpengene eller efterlønnen.
 § 2.  Arbejdsgivererklæringen, lønsedler eller  

 lønkonto skal afgives senest 3 hverdage efter, at der er fremsat begæring  

 herom.
 § 3.  Arbejdsgivererklæringen skal afgives på en af  

 arbejdsdirektøren udarbejdet blanket.
 § 4.  Til brug for administrationen af  

 forsikringssystemet er en arbejdsgiver på begæring af en arbejdsløshedskasse,  

 et arbejdsformidlingskontor eller arbejdsdirektøren pligtig til - udover de i  

 kapitel 1. omhandlede lønoplysninger m.v. til brug for dagpengeberegningen -  

 at afgive de i arbejdsløshedslovens § 91, stk. 1, nr. 1, 2, 3 og 4, nævnte  

 oplysninger.
 Stk. 2.  Arbejdsdirektøren kan i forbindelse med sin  

 udøvelse af tilsynsvirksomheden, såfremt det måtte være nødvendigt, pålægge  

 en arbejdsgiver at afgive oplysninger i videre omfang end efter stk. 1.
 Stk. 3.  Det skal af henvendelsen til arbejdsgiveren  

 klart fremgå, for hvilke(n) periode(r) der ønskes oplysninger.
 § 5.  Arbejdsgiveroplysningerne efter § 4, stk. 1 og  

 2, skal afgives inden for en af arbejdsløshedskassen,  

 arbejdsformidlingskontoret eller arbejdsdirektøren nærmere fastsat frist, der  

 dog ikke kan være kortere end 10 hverdage.
 § 6.  Arbejdsgiverens oplysninger skal, med mindre  

 andet er er angivet, afgives på det af arbejdsdirektøren udfærdigede  

 blanketmateriale.
 § 7.  Forsømmer en arbejdsgiver at opfylde  

 forpligtelserne efter denne bekendtgørelse, kan han straffes med bøde, jfr.  

 arbejdsløshedslovens § 101.
 § 8.  Bekendtgørelsen træder i kraft ved  

 offentliggørelsen i Lovtidende.
 § 9.  Arbejdsdirektoratets bekendtgørelse nr. 560 af  

 15. december 1980 er hermed bortfaldet.
