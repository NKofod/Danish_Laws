Pressenævnets kendelse i sag nr. 2009-6-0915 [K] har klaget til Pressenævnet over artiklen Heller betaler markedsprisen bragt i avisen 2770 Tårnby den 20. oktober 2009, idet man mener, at god presseskik er tilsidesat.
 Klagen er modtaget i Pressenævnet den 24. november 2009.
[K] har til støtte for klagen bl.a. anført, at avisen ukritisk har publiceret oplysninger fra en part i sagen.
Klager er af en kunde blevet orienteret om artiklen.
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel bragt den 20. oktober 2009, og nævnet først har modtaget klagen den 24. november 2009, er fristen overskredet.
Klagen over 2770 Tårnby afvises derfor i medfør af medieansvarsloven § 43, stk. 3.
