 Bekendtgørelse om offentliggørelse af resultatet af Sundhedsstyrelsens tilsyn med plejehjem m.v.
 I medfør af § 219, stk. 6, 2. pkt. og § 272, stk. 2, i sundhedsloven, jf. lovbekendtgørelse nr. 1202 af 14. november 2014, fastsættes:
Resultatet af Sundhedsstyrelsens tilsyn § 1. Sundhedsstyrelsen gennemfører i henhold til sundhedslovens § 219, stk. 1 og stk. 2, tilbagevendende tilsynsbesøg vedrørende de sundhedsmæssige forhold på plejehjem m.v. omfattet af lov om social service, i plejeboligbebyggelser omfattet af lov om almene boliger m.v. eller lov om boliger for ældre og personer med handicap og andre tilsvarende boligenheder i kommunen.
Tilsynet omfatter indsatsen over for de beboere og lejere, der modtager kommunale serviceydelser.
 § 2. Efter hvert tilsynsbesøg udarbejder Sundhedsstyrelsen en tilsynsrapport om de sundhedsmæssige forhold på plejehjemmet m.v. til brug for plejehjemmets og kommunens opfølgning på konstaterede fejl og mangler ved de sundhedsmæssige forhold.
 § 3. Sundhedsstyrelsen udarbejder årligt for den enkelte kommunes plejehjem m.v. et sammendrag af årets tilsynsrapporter og et sammendrag af den kommunale opfølgning efter § 3 til brug for den enkelte kommune.
Offentliggørelse § 4. Sundhedsstyrelsen offentliggør på Sundhedsstyrelsens hjemmeside oplysninger om resultatet af tilsynet med plejehjem m.v., jf. § 2 og § 3.
§ 5. Plejehjemmet m.v. skal offentliggøre Sundhedsstyrelsens tilsynsrapport, jf. § 2, vedrørende det seneste tilsyn let tilgængeligt på sin hjemmeside i samme periode, som tilsynsrapporten er offentliggjort på Sundhedsstyrelsens hjemmeside, hvis plejehjemmet m.v. har en hjemmeside.
Plejehjemmet skal desuden offentliggøre tilsynsrapporten umiddelbart tilgængeligt på plejehjemmet m.v. i samme periode.
 Stk. 2. Offentliggørelsen af tilsynsrapporten efter stk. 1, gælder også i de tilfælde, hvor det seneste tilsyn er gennemført før bekendtgørelsens ikrafttræden.
 § 6. Kommunen skal offentliggøre Sundhedsstyrelsens tilsynsrapporter vedrørende det seneste tilsyn på kommunens plejehjem m.v., jf. § 2, let tilgængeligt på kommunens hjemmeside og umiddelbart tilgængeligt i kommunen i samme periode, som tilsynsrapporterne er offentliggjort på Sundhedsstyrelsens hjemmeside.
 Stk. 2. Offentliggørelsen af tilsynsrapporterne efter stk. 1, gælder også i de tilfælde, hvor det seneste tilsyn er gennemført før bekendtgørelsens ikrafttræden.
 § 7. Kommunen skal offentliggøre Sundhedsstyrelsens seneste sammendrag af årets tilsynsrapporter og af den kommunale opfølgning herpå, jf. § 3, let tilgængeligt på kommunens hjemmeside og umiddelbart tilgængeligt i kommunen.
 Stk. 2. Offentliggørelsen af Sundhedsstyrelsens sammendrag af årets tilsynsrapporter og af den kommunale opfølgning herpå gælder også i de tilfælde, hvor det seneste sammendrag er fra før bekendtgørelsens ikrafttræden.
Straffebestemmelser § 8. Den, der undlader at efterkomme en forpligtelse efter §§ 5-7 straffes med bøde, medmindre højere straf er fastsat i lovgivningen.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 9. Bekendtgørelsen træder i kraft den 15. marts 2015.
