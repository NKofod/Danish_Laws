Fremsat den 29. november 2019 af Torsten Gejl (ALT) og Susanne Zimmer (ALT) Forslag til folketingsbeslutning om nedsættelse af udsatteråd i alle kommuner Folketinget pålægger regeringen inden udgangen af indeværende folketingsår at fremsætte lovforslag, så det gøres lovpligtigt for kommuner at nedsætte et udsatteråd med inspiration fra allerede gældende lovgivning om kommunale ældre- og handicapråd.
Bemærkninger til forslaget Kommunerne er generelt set gode til at inddrage borgerne, men når det kommer til mennesker, der af forskellige årsager lever på kanten af samfundet, lykkes det ikke altid.
Ved at oprette et lokalt udsatteråd er kommunen med til at bringe byrådet tættere på borgerne og gøre demokratiet mere tilgængeligt for denne gruppe af borgere.
At være udsat er at være sat helt eller delvis udenfor fællesskabet.
Nogle mennesker er i større risiko end andre, men at blive socialt udsat kan ske for alle.
Socialt udsatte er typisk borgere med komplekse sociale problemer, som kæmper for at opretholde en værdig tilværelse.
De har brug for at blive hørt og respekteret, og den enkelte borger formår sjældent selv at råbe op.
Derfor er det vigtigt, at alle kommuner nedsætter et udsatteråd og dermed fremmer dialogen med udsatte borgere og deres repræsentanter, så udsatte borgeres synspunkter tages med i det lokalpolitiske arbejde.
Formålet med dette forslag er derfor at sikre, at også socialt udsattes stemmer bliver hørt i det lokalpolitiske arbejde.
Det er afgørende, at de mennesker, som ved, hvad det vil sige at være udsat, og hvad der er brug for, får mulighed for at komme med input og blive hørt i forhold til de lokalpolitiske tiltag.
Forslagsstillerne mener, at det vil højne kvaliteten af de politiske tiltag til gavn for de mennesker, det handler om.
41 kommuner har allerede set værdien i systematisk at inddrage udsatte borgeres perspektiver i det lokalpolitiske arbejde og har nedsat et udsatteråd.
Det første lokale udsatteråd blev nedsat i 2007.
 Et udsatteråd skal varetage de udsatte gruppers interesser og fungere som deres talerør, og med oprettelsen af et udsatteråd inddrages flere borgere i demokratiet.
 Forslagsstiller mener, at det skal være op til den enkelte kommune at beslutte, hvad udsatterådets opgaver konkret skal være, men følgende opgaver er eksempler på opgaver, som et udsatteråd med fordel kunne varetage:
  Sikre fokus på udmøntningen og implementeringen af kommunens politik for socialt udsatte borgere.
  Medvirke til at synliggøre og opprioritere det fælles ansvar for socialt udsatte borgere.
  Repræsentere udsatte gruppers interesser og fungere som deres talerør.
  Være rådgivende og vejledende i kommunale spørgsmål.
 Udsatterådets arbejdsområder kunne mere specifikt tænkes at være:
  at lave et dialogforum mellem socialt udsatte, medarbejdere fra sociale tilbud, forvaltning osv.
 at ideudvikle og udtænke nye projekter og  at være vagthund, der gør opmærksom på svigt og mangler i indsatsen over for socialt udsatte borgere.
 Følgende grupper kan være repræsenteret i udsatterådet:
  Mennesker med psykiske lidelser.
  Mennesker med misbrug.
  Hjemløse.
  Mennesker i prostitution.
  Traumatiserede flygtninge.
  Mennesker ramt af fattigdom eller andre store og sammensatte sociale problemer, der er forbundet med eller kan føre til social udsathed.
  Repræsentanter for ovenstående grupper.
Kommunerne skal sikre, at det lokale udsatteråd består af både udsatte personer og repræsentanter for udsatte grupper.
Der kan desuden også være politikere i udvalget.
Skriftlig fremsættelse Torsten Gejl (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af udsatteråd i alle kommuner.
(Beslutningsforslag nr.
B 49) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
