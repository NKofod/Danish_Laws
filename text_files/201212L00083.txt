Fremsat den 16. november 2012 af skatteministeren (Holger K.
Nielsen) Forslag til Lov om ændring af lov om registrering af køretøjer og registreringsafgiftsloven (Betaling for registrering af køretøjer og justering af godtgørelsen af registreringsafgift ved eksport af køretøjer) § 1 I lov om registrering af køretøjer, jf. lovbekendtgørelse nr. 1009 af 24. oktober 2012, foretages følgende ændringer:
 1. I § 12 indsættes som stk. 2:
 »Stk. 2. For registrering af køretøjer hos told- og skatteforvaltningen ved personlig henvendelse betales:
 1) 200 kr. for indregistrering af et køretøj med nyt registreringsnummer.
 2) 100 kr. for omregistrering af et køretøj uden tildeling af nyt registreringsnummer.
3) 60 kr. for afmelding af et registreret køretøj.
Der betales dog ikke for en afmelding, der sker som følge af, at et køretøjs nummerplader afleveres af politiet.« 2. § 15, stk. 6 og 7, affattes således:
 »Stk. 6. Autoriserede virksomheder må kræve betaling for registrering af køretøjer, bortset fra registrering vedrørende køretøjer, der handles, repareres eller leases som led i den autoriseredes øvrige virksomhed.
Stk. 7. I områder af landet, hvor der i særlig grad mangler et ekspeditionssted, der har alle typer af nummerplader på lager, kan told- og skatteforvaltningen autorisere en anden virksomhed end nævnt i stk. 2 og 3, eller en offentlig myndighed til at registrere i Køretøjsregisteret og udlevere nummerplader.« 3. I § 15, stk. 8, udgår »eller krav på godtgørelse efter stk. 6«.
 4. I § 15 indsættes som stk. 10:
»Stk. 10. Told- og skatteforvaltningen kan stille lagre af alle typer af nummerplader gratis til rådighed for synsvirksomheder, der indvilliger i at foretage alle typer af registreringer, og for virksomheder eller myndigheder, der er autoriseret efter stk. 7.« § 2 I lov om registreringsafgift af motorkøretøjer m.v. (registreringsafgiftsloven), jf. lovbekendtgørelse nr. 615 af 7. juni 2012, som ændret ved § 11 i lov nr. 924 af 18. september 2012, foretages følgende ændring:
1. I § 7 b, stk. 3 og 5, ændres »7.500 kr.« til: »8.500 kr.«, og »4.000 kr.« ændres til: »4.500 kr.« § 3 Stk. 1. Loven træder i kraft den 1. januar 2013.
Stk. 2. Synsvirksomheder, der er autoriseret efter lov om registrering af køretøjer § 15, stk. 1, skal senest den 1. marts 2013 tilkendegive over for told- og skatteforvaltningen, om de fortsat vil være autoriserede, og om de i givet fald fortsat vil foretage alle typer af registreringer.
Meddeler en synsvirksomhed, at den ikke ønsker at være autoriseret, bortfalder autorisationen, og virksomhedens lager af nummerplader inddrages.
Meddeler en synsvirksomhed, at den fortsat ønsker at være autoriseret, men kun at foretage visse typer af registreringer, inddrages virksomhedens overskydende lager af nummerplader.
Undlader en synsvirksomhed at give told- og skatteforvaltningen besked efter 1. pkt., bortfalder autorisationen efter et forudgående skriftligt varsel på 14 dage, og virksomhedens lager af nummerplader inddrages, medmindre virksomheden inden udløbet af de 14 dage meddeler told- og skatteforvaltningen, at den fortsat ønsker af være autoriseret.
Stk. 3. Lovens § 2, nr. 1, har virkning for anmodninger om godtgørelse af registreringsafgift efter reglerne i registreringsafgiftslovens § 7 b, der for det enkelte køretøj indgives den 1. januar 2013 eller senere.
For registrerede virksomheder, der angiver afgiftsgodtgørelse samlet månedsvist, finder de hidtidige regler anvendelse for angivelsen for december måned 2012.
Bemærkninger til lovforslaget Almindelige bemærkninger 1. Indledning Der stilles forslag om at afskaffe ordningen, hvorefter staten yder en godtgørelse til synsvirksomheder for at registrere køretøjer i Køretøjsregisteret og håndtere nummerplader.
 Som konsekvens heraf indføres betaling for at få registreret køretøjer hos SKAT, således at det bliver nogenlunde prisneutralt for en borger eller virksomhed, om en registrering sker hos en privat nummerpladeoperatør eller SKAT.
 Der stilles endvidere forslag om at justere mindstebeløbet for reduktionen på 15 pct. i den godtgørelse af registreringsafgift, der udbetales ved udførsel af brugte biler og motorcykler.
Mindstebeløbet foreslås justeret i overensstemmelse med den almindelige prisudvikling.
Prisudviklingen har siden 2008, hvor mindstebeløb blev indført, været på ca. 10 pct.
2. Lovforslagets formål og baggrund 2.1. Afskaffelse af godtgørelsen til synsvirksomheder for at registrere køretøjer Den 6. juni 2012 blev den såkaldte digitale motorregistrering taget i brug.
Ordningen indebærer dels en digitalisering af køretøjsregistreringen, dels at opgaven med at registrere køretøjer og udlevere eller modtage nummerplader retur i vidt omfang overlades til private nummerpladeoperatører.
Formålet med omlægningen var at effektivisere køretøjsregistreringen og spare ressourcer.
 Som nummerpladeoperatør kan autoriseres virksomheder, der erhvervsmæssigt handler med eller leaser køretøjer, og syns- og omsynsvirksomheder.
Efter gældende regler må autoriserede nummerpladeoperatører, der er synsvirksomheder, ikke kræve betaling for at registrere køretøjer m.v., medmindre registreringen vedrører et køretøj, der handles, repareres eller leases som led i en virksomhed, der kan autoriseres som nummerpladeoperatør.
Synsvirksomheden får i stedet en godtgørelse fra staten for at udføre dette arbejde.
Godtgørelsen til synsvirksomhederne er imidlertid blevet dyrere for statskassen end forventet, og den er samtidig vanskelig at administrere.
Det foreslås derfor, at godtgørelsen afskaffes, og at synsvirksomheden får samme mulighed for at kræve betaling som andre nummerpladeoperatører.
Samtidig gøres det frivilligt for synsvirksomhederne, om de vil have alle typer af nummerplader på lager, eller om de kun vil have nogle typer af nummerplader på lager.
Lagerets sammensætning er styrende for, hvilke indregistreringer en nummerpladeoperatør kan foretage.
Vælger synsvirksomheden at have et fuldt lager af nummerplader, vil lageret fortsat blive stillet gratis til rådighed.
Vælger synsvirksomheden et mere begrænset lager, må synsvirksomheden selv finansiere lageret.
Efter gældende regler er der ikke betaling for at få registreret et køretøj hos SKAT.
For at undgå, at et stort antal nummerpladetransaktioner fremover vil blive foretaget ved personligt fremmøde hos SKAT frem for ved en autoriseret nummerpladeoperatør, foreslås indført betaling for at få registreret m.v. hos SKAT.
Prisen fastsættes til de takster, der i dag gælder for godtgørelsen til synsvirksomhederne.
2.2. Justering af godtgørelsen af registreringsafgift ved eksport af køretøjer Registreringsafgiften af såvel nye som brugte biler og motorcykler betales, når køretøjerne skal registreres her i landet, medmindre dette er sket på et tidligere tidspunkt.
Værdien af alle biler og motorcykler, der er på det danske marked, indeholder derfor en rest af den oprindeligt betalte registreringsafgift.
Denne resterende registreringsafgift godtgøres med et vist nedslag, hvis en bil eller motorcykel udføres her fra landet.
Nedslaget skal ses i sammenhæng med, at den resterende registreringsafgift fastsættes efter den almindelige pris ved salg til bruger her i landet.
Den almindelige pris ved salg til bruger her i landet indeholder imidlertid en avance, der ikke tilsvarende er indeholdt i værdien af den udførte brugte bil eller motorcykel.
Nedslaget er 15 pct., men skal dog mindst være henholdsvis 7.500 kr. for personbiler og 4.000 kr. for varebiler og motorcykler.
Nedslaget på 15 pct. følger automatisk den almindelige prisudvikling.
Omvendt vil mindstegrænserne for nedslaget blive udhulet i takt med den almindelige prisudvikling.
Det er denne udhuling, denne del af lovforslaget retter op på.
3. Lovforslagets enkelte elementer 3.1. Afskaffelse af godtgørelsen til synsvirksomheder for at registrere køretøjer 3.1.1. Gældende ret Efter gældende ret kan virksomheder, der erhvervsmæssigt forhandler eller leaser køretøjer, og syns- og omsynsvirksomheder autoriseres som nummerpladeoperatører.
Autoriserede nummerpladeoperatører kan autoriseres til at foretage de fleste typer af registreringer af køretøjer, men ikke alle.
Der er nogle særlige typer af køretøjsregistreringer, som kun SKAT må foretage, f.eks. registrering af et køretøj, hvor registreringsattesten mangler, eller registrering af et køretøj til en person med nedsat funktionsevne.
 Andre nummerpladeoperatører end synsvirksomheder må kræve betaling for at registrere køretøjer og udlevere eller modtage nummerplader retur, medmindre registreringen vedrører et køretøj, der handles, repareres eller leases som led i den autoriserede virksomheds øvrige virksomhed.
 Synsvirksomheder, der er autoriseret som nummerpladeoperatører, må ikke kræve betaling for at registrere køretøjer og udlevere eller modtage nummerplader retur, medmindre registreringen vedrører et køretøj, der handles som led i en anden synsvirksomheds virksomhed, eller handles, repareres eller leases som led i en virksomhed, der kan autoriseres som nummerpladeoperatør.
 I de tilfælde, hvor en synsvirksomhed, der er autoriseret som nummerpladeoperatør, ikke må kræve betaling for at registrere køretøjer og udlevere eller modtage nummerplader retur, yder staten synsvirksomheden en godtgørelse for dette arbejde.
 Godtgørelsen er på 200 kr. for at indregistrere et køretøj, 100 kr. for at omregistrere et registreret køretøj med ny ejer eller bruger og 60 kr. for at afmelde et registreret køretøj.
 Godtgørelsen udbetales månedligt.
Ved siden af registrering m.v. hos autoriserede nummerpladeoperatører, herunder synsvirksomheder, kan registrering m.v. ske hos SKAT.
SKAT kræver ikke særskilt betaling for at registrere køretøjer og udlevere eller modtage nummerplader retur.
Nummerpladeoperatører, bortset fra synsvirksomheder, bestemmer selv, hvilke typer af nummerplader de vil have på lager.
Det har sammenhæng med, at de selv skal finansiere lageret.
En nummerpladeoperatør må kun foretage indregistreringer med nummerplader af de typer, operatøren har på lager.
Synsvirksomheder, der er autoriseret som nummerpladeoperatører, skal have alle typer af nummerplader på lager, og dermed foretage alle typer af indregistreringer.
Til gengæld får de lageret stillet gratis til rådighed af staten.
 I øvrigt er SKAT bemyndiget til at autorisere særlige virksomheder og myndigheder som nummerpladeoperatør i områder af landet, hvor der mangler nummerpladeoperatører.
3.1.2. Lovforslaget Der stilles forslag om at afskaffe ordningen, hvorefter staten yder en godtgørelse til synsvirksomheder for at registrere køretøjer i Køretøjsregisteret og udlevere eller modtage nummerplader retur.
 Ordningen er vanskelig at administrere for synsvirksomhederne, og den er vanskelig at kontrollere for SKAT.
 Med afskaffelse af godtgørelsesordningen får synvirksomhederne samme mulighed som andre autoriserede nummerpladeoperatører for at kræve betaling for at registrere køretøjer i Køretøjsregisteret og udlevere eller modtage nummerplader retur.
Der stilles endvidere forslag om betaling for at få registreret et køretøj m.v. hos SKAT ved personlig henvendelse.
Betalingen er på 200 kr. for indregistrering af et køretøj, 100 kr. for omregistrering af et registreret køretøj uden tildeling af nyt registreringsnummer og 60 kr. for afmelding af et registreret køretøj.
 Der skal dog ikke ske betaling for afmeldinger, der sker som følge af at politiet afleverer et køretøjs nummerplader.
 Hermed skabes nogenlunde prismæssig konkurrenceneutralitet mellem registrering af køretøjer og udlevering eller modtagelse af nummerplader retur hos autoriserede nummerpladeoperatører og hos SKAT.
 For at sikre, at der landet over er nummerpladeoperatører, der har alle typer af nummerplader på lager, og dermed kan foretage alle de typer af indregistreringer, som en nummerpladeoperatør har mulighed for at foretage, stilles der forslag om, at SKAT kan stille komplette lagre af nummerplader gratis til rådighed for visse nummerpladeoperatører.
 Efter forslaget kan SKAT kun stille et lager gratis til rådighed for en nummerpladeoperatør, hvis den pågældende operatør er en synsvirksomhed eller en særligt autoriseret operatør i områder af landet, hvor der mangler nummerpladeoperatører.
 Og SKAT kan kun stille et lager gratis til rådighed, hvis operatøren indvilliger i at foretage alle de typer af køretøjsregistreringer, som nummerpladeoperatører må foretage.
 Synsvirksomheder, der ikke ønsker at have alle nummerplader på lager, må som andre nummerpladeoperatører selv finansiere lageret.
3.2. Justering af godtgørelsen af registreringsafgift ved eksport af køretøjer 3.2.1. Gældende ret Efter gældende ret kan den registreringsafgift, der er tilbage i en brugt bil eller motorcykel, godtgøres, hvis bilen eller motorcyklen udføres.
Godtgørelsesbeløbet beregnes med udgangspunkt i afgiften for tilsvarende brugte, indførte biler.
Der fratrækkes 15 pct. i den beregnede registreringsafgift, dog mindst 7.500 kr. for personbiler og mindst 4.000 kr. for varebiler og motorcykler.
3.2.2. Lovforslaget Det foreslås at justere mindstebeløbet for reduktionen på 15 pct. i den godtgørelse af registreringsafgift, der udbetales ved udførsel af brugte personbiler, med 1.000 kr. fra 7.500 kr. til 8.500 kr., og ved udførsel af motorcykler og varebiler med 500 kr. fra 4.000 kr. efter de gældende regler til 4.500 kr.
 Justeringen svarer til reguleringen efter den almindelige prisudvikling siden 2008, hvor mindstegrænsen blev indført.
4. Økonomiske konsekvenser for det offentlige 4.1. Afskaffelse af godtgørelsen til synsvirksomheder for at registrere køretøjer Forslaget om afskaffelse af godtgørelsen til synsvirksomheder vedrører finanslovens § 9 »Skatteministeriet«.
Forslagets konsekvenser er derfor beskrevet under de administrative konsekvenser for det offentlige.
 Afskaffelsen af godtgørelsen skønnes ikke at have nævneværdige økonomiske konsekvenser vedrørende finanslovens § 38 Skatter og afgifter.
4.2. Justering af godtgørelsen af registreringsafgift ved eksport af køretøjer Forslaget om justeringen af mindstegrænsen for godtgørelse af registreringsafgift ved eksport af køretøjer skønnes at medføre et varigt merprovenu på 15 mio. kr. årligt, jf. tabel 1. Merprovenuet er opgjort efter tilbageløb i form af reducerede moms og afgiftsindtægter fra lavere forbrug af andre varer og inklusiv adfærds- og arbejdsudbudseffekter.
 Det umiddelbare merprovenu skønnes at udgøre 30 mio. kr. i 2013, som gradvist udhules af prisudviklingen.
Justeringen af mindstegrænsen må forventes at reducere antallet af biler, som eksporteres.
En bil mindre til eksport giver en sparet udbetaling af godtgørelse af registreringsafgift, men samtidig også en reduktion i indtægten fra registreringsafgiften, fordi bilen ikke længere skal erstattes af en anden bil.
Adfærdseffekterne forventes ikke at have væsentlige provenumæssige konsekvenser.
5. Administrative konsekvenser for det offentlige Forslaget om afskaffelse af godtgørelsen til synsvirksomheder skønnes at medføre årlige mindreudgifter på omkring 75 mio. kr. vedrørende tilskud til erhverv, jf. tabel 2. Der er på forslag til finanslov for 2013 afsat i alt 24,5 mio. kr. årligt til godtgørelse til synsvirksomheder.
På baggrund af de faktiske udgifter i 2012 skønnes det imidlertid, at udgiften til godtgørelse kan være op til 75 mio. kr. årligt fra 2013 og frem, svarende til ca. 50 mio. kr. mere end afsat på forslag til finanslov for 2013.
 Forslaget om at indføre betaling for registreringer hos SKAT skønnes endvidere med betydelig usikkerhed at medføre årlige indtægter i størrelsesorden 2 mio. kr.
 Forslaget om afskaffelse af godtgørelse til synsvirksomheder skønnes herudover at medføre administrative engangsomkostninger på omkring 0,2 mio. kr. til it-tilretninger.
 Forslaget om justering af mindstegrænsen for godtgørelse af registreringsafgift ved eksport skønnes ikke at medføre nævneværdige administrative omkostninger.
6. Økonomiske konsekvenser for erhvervslivet Forslaget om afskaffelsen af godtgørelse til synsvirksomheder betyder, at der bortfalder statsligt tilskud til synsvirksomhederne.
Med afskaffelsen får synvirksomhederne imidlertid samme mulighed som andre autoriserede nummerpladeoperatører for at kræve betaling for at registrere køretøjer i Køretøjsregisteret og udlevere eller modtage nummerplader retur.
De autoforhandlere, som ikke er autoriserede nummerpladeoperatører, må fremover forventes at skulle betale synsvirksomhederne eller SKAT for registreringer.
Autoforhandlerne må forventes at overvælte betalingen på kunderne.
Forslaget om justering af mindstegrænsen for godtgørelse af registreringsafgift ved eksport må forventes at påvirke virksomheder som primært beskæftiger sig med eksport af biler.
Herudover må det forventes at påvirke erhvervene med biler, som eksporteres.
Det skønnes, at omkring 10 pct. af de biler, som eksporteres, vedrører erhvervenes biler.
Justeringen af mindstegrænsen forventes på den baggrund at medføre umiddelbare merudgifter for erhvervene med biler som eksporteres på omkring 3 mio. kr. årligt.
7. Administrative konsekvenser for erhvervslivet Forslaget vil blive sendt til Erhvervsstyrelsen, Team Effektiv Regulering, med henblik på en vurdering af forslaget i forhold til administrative byrder i virksomhederne.
8. Administrative konsekvenser for borgerne Lovforslaget skønnes ikke at have administrative konsekvenser for borgerne.
9. Miljømæssige konsekvenser Lovforslaget har ikke nævneværdige miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
Forslaget vil som udkast blive notificeret efter direktiv 98/34/EF (informationsproceduredirektivet) som ændret ved direktiv 98/48/EF.
 11. Hørte myndigheder og organisationer m.v.
Forslaget sendes i høring samtidig med fremsættelsen.
Det har af tidsmæssige årsager ikke været muligt at sende forslaget i høring forud for fremsættelsen.
 Som følge af at forslaget skal have virkning fra 2013, ønskes forslaget vedtaget inden jul med henblik på ikrafttræden ved årsskiftet.
 Lovforslaget sendes i høring til følgende:
 Advokatsamfundet, Autobranchens Handels- og Industriforening i Danmark, CEPOS, Brancheorganisationen for værksteder, Danmarks Motor Union, Dansk Automobilforhandler Forening, Dansk Automobil Sports Union, Dansk Bilforhandler Union, Danske Biludlejere, Danske Biludlejere, Danske Busvognmænd, Dansk Erhverv, Danske Motorcyklisters Råd, DI, Dansk Lokalsyn, Danske Synsvirksomheder, Danske Advokater, Dansk Transport og Logistik, De Danske Bilimportører, Den Danske Bilbranche, Den danske skatteborgerforening, ERFA-gruppen-bilsyn, FDM, Foreningen af vognimportører i Danmark, Forsikring og Pension, Finans & Leasing, FSR-Danske Revisorer, Håndværksrådet, International Transport Danmark, Landbrug & Fødevarer, MC Touring Club, Motorcykel Importør Foreningen, Motorhistorisk Samfund, Retssikkerhedschefen, Sammenslutningen af Karosseribyggere og Autooprettere i Danmark, Datatilsynet, Erhvervsstyrelsen  Team Effektiv Regulering.
Høring er efter omstændighederne først iværksat i forbindelse med lovforslagets fremsættelse.
Høringsfristen er sat til den 20. november 2012.
Bemærkninger til lovforslagets enkelte bestemmelser Til § 1 Til nr. 1 Med bestemmelsen indføres generelt særskilt betaling for at få registreret et køretøj hos SKAT ved personligt fremmøde.
 Betalingen skal ske ud over betalingen for nummerplader, for registrering af ny ejer eller bruger og for en registreringsattest efter lov om registrering af køretøjer §§ 8-12.
 Den betaling for at få registreret et køretøj, der skal ske hos SKAT, er:
 1) 200 kr. for indregistrering af et køretøj med nyt registreringsnummer.
 2) 100 kr. for omregistrering af et køretøj uden tildeling af nyt registreringsnummer.
 3) 60 kr. for afmelding af et registreret køretøj.
Betalingen skal ske før registreringen.
Skatteministeren kan efter § 14 i lov om registrering af køretøjer fastsætte nærmere regler for betalingen.
Der skal dog ikke ske betaling for omregistrering af et registreret køretøj uden tildeling af nyt registreringsnummer i tilfælde, hvor køretøjets ejer selv foretager omregistreringen over internettet.
Og der skal heller ikke ske betaling for afmelding af et registreret køretøj i tilfælde, hvor afmeldingen sker som følge af, at politiet afleverer køretøjets nummerplader til SKAT.
Til nr. 2 Efter § 15 i lov om registrering af køretøjer kan SKAT autorisere virksomheder, der erhvervsmæssigt handler med eller leaser køretøjer, og syns- og omsynsvirksomheder som nummerpladeoperatører.
 Bestemmelsen i stk. 6 er en videreførelse af princippet i den hidtidige § 15, stk. 6, 3. pkt., i lov om registrering af køretøjer.
 Herefter må en autoriseret nummerpladeoperatør ikke kræve betaling for registreringer vedrørende køretøjer, der handles, repareres eller leases som led i operatørens øvrige virksomhed.
 Synspunktet bag dette princip er, at branchen har så store økonomiske fordele af ordningen med digital motorregistrering, at branchen ikke tillige skal kunne kræve betaling for registreringer vedrørende de køretøjer, som i øvrigt indgår i deres virksomhed.
 Bestemmelsen i stk. 7 er med redaktionelle justeringer en videreførelse af den hidtidige § 15, stk. 7, i lov om registrering af køretøjer.
 Formålet med bestemmelsen er at sikre, at hele landet og ikke kun byområderne er dækket af nummerpladeoperatører, der kan foretage alle normale typer af registreringer, og som har alle de typer af nummerplader, der kan udleveres fra en autoriseret nummerpladeoperatør, på lager.
 Efter bestemmelsen kan SKAT, hvis det skønnes nødvendigt for at nå formålet, autorisere andre end forhandlere, leasingvirksomheder og syns- eller omsynsvirksomheder som nummerpladeoperatør.
Til nr. 3 Ændringen er af redaktionel karakter.
Til nr. 4 Bestemmelsen skal ses i sammenhæng med § 15, stk. 7, i lov om registrering af køretøjer, jf. bemærkningerne til § 1, nr. 2, ovenfor.
Efter bestemmelsen er SKAT bemyndiget til at stille komplette lagre af nummerplader gratis til rådighed for synsvirksomheder, der er autoriserede som nummerpladeoperatører.
Bemyndigelsen vil som udgangspunkt blive administreret således, at synsvirksomheder, der ønsker et komplet lager, vil få dette stillet gratis til rådighed.
 Bemyndigelsen omfatter også de særlige virksomheder eller myndigheder, SKAT kan autorisere som nummerpladeoperatører til sikring af, at der i alle dele af landet er nummerpladeoperatører, der kan foretage alle typer af registreringer af køretøjer.
Til § 2 Til nr. 1 Det foreslås, at mindstebeløbet for personbiler forhøjes med 1.000 kr. fra 7.500 kr. efter gældende regler til 8.500 kr., og mindstebeløbet for motorcykler og varebiler forhøjes med 500 kr. fra 4.000 kr. efter de gældende regler til 4.500 kr.
Til § 3 Til stk. 1 Efter bestemmelsen træder loven i kraft den 1. januar 2013.
Registrering af køretøjer, der sker den 1. januar 2013 eller senere, og udlevering eller modtagelse af nummerplader retur, der sker den 1. januar 2013 eller senere, er omfattet af denne lov.
Dette indebærer bl.a., at staten ikke yder godtgørelse til synsvirksomheder, der er autoriseret som nummerpladeoperatører, for registreringer m.v., der sker den 1. januar 2013 eller senere.
Til stk. 2 Bestemmelsen regulerer, hvorledes synsvirksomheder, der er autoriseret som nummerpladeoperatører, skal forholde sig ved overgangen til de nye regler.
 Efter bestemmelsen får disse synsvirksomheder 2 måneder til at vælge, om de fortsat vil være autoriseret som nummerpladeoperatør, og hvilken sammensætning deres lagre af nummerplader i givet fald skal have.
 Hvis en sådan synsvirksomhed meddeler SKAT, at den fortsat ønsker at være autoriseret som nummerpladeoperatør, men ikke ønsker at have alle typer af nummerplader på lager, skal det overskydende lager af nummerplader afleveres til SKAT.
Hvis en synsvirksomhed ikke giver SKAT besked senest den 1. marts 2013, om virksomheden fortsat vil være autoriseret nummerpladeoperatør eller ej, og om virksomheden i givet fald vil have alle typer af nummerplader på lager eller ej, giver SKAT den pågældende synsvirksomhed en frist på 14 dage til at træffe disse valg.
Reagerer synsvirksomheden ikke over for SKAT inden udløbet af de 14 dage, bortfalder autorisationen som nummerpladeoperatør, og lageret af nummerplader inddrages.
Til stk. 3 Ansøgninger om godtgørelse af registreringsafgift af enkeltstående køretøjer i forbindelse med eksport af køretøjet, der modtages i SKAT den 1. januar 2013 eller senere, er omfattet af denne lov.
For virksomheder, der angiver afgiftsgodtgørelse samlet for kalendermåneden, har loven virkning fra og med angivelsen for januar måned 2013.
