 Resume (udarbejdet af Socialministeriet) En ansøger til støtte til køb  

 af bil efter bistandslovens § 58 påstod, at kommunen ikke havde klaget  

 rettidigt over Revaliderings- og Pensionsnævnets afgørelse, der gav ansøgeren  

 medhold.
 Kommunen havde modtaget underretning om nævnets afgørelse ved notat af  

 25. januar 1988. Ansøgeren derimod blev først underrettet om nævnets  

 afgørelse d. 30. marts 1988.
 Under henvisning til sagens omstændigheder kunne kommunen ikke med  

 rette gøre gældende, at nævnets afgørelse først blev meddelt kommunen i  

 forbindelse med nævnets underretning til ansøgeren d. 30.
 marts 1988.
 Da kommunens klage d. 4. marts 1988 således var indgivet efter  

 ankefristens udløb, skulle realitetsbehandlingen af klagen afvises i  

 Ankestyrelsen.
H.D. 13. november 1996 i sag II 319/1993 A (adv.
K.L.
Nemeth, Kbh., e.o.) mod Den Sociale Ankestyrelse (KM.adv. v/adv.
Birthe Eskildsen, Kbh.).
Østre Landsrets dom 29. juni 1993 (14.afd.) (* 2) Højesterets dom.
 Den indankede dom er afsagt af Østre Landsret.
 I pådømmelsen har deltaget fem dommere: Kiil, Riis, Hermann, Melchior og  

 Asbjørn Jensen.
 Appellanten, A, har påstået indstævnte, Den Sociale Ankestyrelse,  

 tilpligtet at anerkende, at hun er berettiget til støtte til køb af bil efter  

 bistandslovens § 58 på vilkår som anført i Revaliderings- og Pensionsnævnets  

 skrivelse af 30. marts 1988.
 Den Sociale Ankestyrelse har påstået stadfæstelse.
 A har vedrørende spørgsmålet om overskridelse af klagefristen for  

 Højesteret særligt gjort gældende, at kommune ikke har klaget rettidigt,  

 fordi klagefristen i forhold til kommunen skal regnes fra modtagelsen den 26.  

 januar 1988 af det nedenfor gengivne notat af 25. januar 1988.
 Der er til brug for Højesteret tilvejebragt yderligere oplysninger og  

 afgivet nye forklaringer.
 I notatet af 25. januar 1988, udarbejdet af fuldmægtig D fra sekretariatet  

 for Revaliderings- og Pensionsnævnet, er anført:
 »I det sociale udvalgs møde den 16.12.1987 tiltrådte et flertal af  

 udvalgets medlemmer, at A fik afslag på sin ansøgning om støtte til  

 udskiftning af bil.
 Et mindretal ønskede at imødekomme ansøgningen.
 I Revaliderings- og Pensionsnævnets møde den 11. januar 1988 traf et  

 flertal af nævnets medlemmer afgørelse om at ændre indstillingen til tilskud  

 til udskiftning af bil på erhvervsindikation.
 Et mindretal ønskede at følge indstillingen om afslag.
 Flertallet lagde ved dets afgørelse til grund, at ansøgeren i 1977 i  

 Revalliderings- og Pensionsnævnet for Amtskommune C havde fået tilkendt bil  

 på erhvervsindikation.
 Flertallet fandt desuden, at oplysningerne fra ansøgeren om, at hun havde  

 en begyndende nedslidning af højre arm og skulder, pegede i retning af, at  

 der desuden var tale om et skånehensyn.
 Endelig fandt flertallet, at den omstændighed, at ansøgeren tidligere  

 havde fået bevilget bil, burde tillægges afgørende vægt, selvom man måske  

 ikke idag objektiv set ville have givet biltilskud.
Nævnets mindretal fandt ikke, at ansøgeren overhovedet opfyldte  

 betingelserne for at få bil, i og med at en manglende ekstremitet ikke efter  

 nævnets praksis og næppe heller efter Ankestyrelsens ville kunne begrunde  

 tilskud til bil, hverken i eller udenfor erhverv.« I skrivelse af 15. februar 1988 til Revaliderings- og Pensionsnævnet fra  

 kommunen er vedrørende bl.a.
A anført:
»I det sociale udvalgs personsagsmøde den 9. februar 1988 traf  

 udvalget beslutning om at anke ovennævnte sager.
Udvalget ønskede samtidig at  

 anken skulle have opsættende virkning.
I det der henvises til vedlagte nævnsmødeoplæg, nævnsafgørelser,  

 redegørelse af 25. januar 1988 samt udvalgets ankeskrivelse, skal jeg anmode  

 nævnet om, at tage stilling til om man ønsker at give afgørelserne af 11.  

 januar 1988 opsættende virkning.
Begrundelsen herfor er, at nævnet også har  

 kompetence til, at træffe beslutning om, at deres afgørelser ikke effektueres  

 før ankesagen er afgjort eller om anken skal have opsættende virkning.
 Med hensyn til konsekvenserne af at give en nævnsafgørelse opsættende  

 virkning kan det oplyses at i et tilfælde som de foreliggende, hvor der er  

 truffet en positiv afgørelse vil det efter forvaltningsretlig praksis ikke  

 være muligt at tilbagekalde en sådan når afgørelsen er kommet ansøgeren i  

 hænde.
I de aktuelle tilfælde vil dette betyde, at uanset om Ankestyrelsen måtte  

 komme til det modsatte resultat af nævnet (altså at ansøgerne ikke opfylder  

 betingelserne for at få tilskud til bil m.v.) så kan kommunen ikke kræve  

 lånet på 93.000 kr. tilbage, men derimod nok inddrage vægtafgiftsfritagelsen  

 uanset afgørelsens positive indhold.
Dette skyldes at vægtafgiftfritagelsen  

 ikke betragtes som en »engangsydelse« hvad lånet er.
 Angående de forvaltningsretlige betragtninger angående ovenstående  

 henvises der til Folketingets Ombudsmandsberetning 1978 side 619 til 631 samt  

 betænkning fra Socialministeriet fra juni 1984 kapitel 6 nr. 4 siderne 70 til  

 75 om effektivisering af ankesystemet.
 Det skal desuden bemærkes, at indtil ansøgeren har modtaget meddelse om  

 afgørelsen kan spørgsmålet om opsættende virkning selvstændigt indbringes for  

 Ankestyrelsen af såvel det sociale udvalg som nævnet.
Det skal endnu en gang understreges at ansøgerne ikke er vidende om  

 nævnets afgørelse.' I anledning af spørgsmål fra A's advokat har kommunen i skrivelse af 30.  

 november 1995 bl.a. anført:
»Med hensyn til de øvrige på nævnsmødet den 11. januar 1988  

 behandlede sager kan det oplyses, at der på dette møde i alt blev behandlet 4  

 sager vedrørende bilansøgninger, hvoraf sagen vedrørende A var den ene.
For  

 de 3 andre sagers vedkommende blev der i 2 af sagerne afsendt kendelse til  

 ansøgerne den 12. februar 1988, og i den 3. sag blev kendelsen afsendt den  

 30. marts 1988.« Fuldmægtig D har bl.a. forklaret, at han var ansat som daglig leder af  

 Revaliderings- og Pensionsnævnets sekretariat fra januar 1981 til oktober  

 1988. Sekretariatet var ikke tillige sekretariat for det sociale udvalg, idet  

 Ravaliderings- og Pensionsnævnet er helt adskilt fra det sociale udvalg.
Det  

 sociale udvalg har et selvstændigt socialdirektorat.
Referater fra nævnsmøder  

 uddeles normalt til nævnsmedlemmer på det følgende møde og godkendes så igen  

 på et efterfølgende møde.
Referatet underskrives af formanden.
Der blev  

 afholdt møder hver torsdag i København.
Han vil gætte på, at referatet af  

 mødet den 11. januar er underskrevet den 25. januar 1988. Sagerne går så  

 normalt tilbage til sagsbehandleren, der skriver et brev til ansøgeren om,  

 hvorvidt der er givet afslag eller tilsagn.
Der var imidlertid store  

 diskussioner i socialudvalget om det betimelige i at yde støtte til så mange  

 biler.
Diskussionen foregik overalt i Revaliderings- og Pensionsnævnene, i  

 hvert fald på Sjælland.
Den generelle fremgangsmåde blev derfor fraveget i  

 A's tilfælde, og han skrev notatet af 25. januar 1988 til det sociale udvalg.  

 Udvalget var ikke før ved dette notat orienteret om Revaliderings- og  

 Pensionsnævnets afgørelse.
Han deltog i udvalgsmødet den 9. februar 1988  

 vedrørende behandlingen af denne sag.
Han indstillede, at man ankede sagen og  

 gav anken opsættende virkning.
Han mente, at udvalget kunne træffe en sådan  

 beslutning.
A blev ikke som normalt orienteret om Revaliderings- og  

 Pensionsnævnets positive afgørelse for at undgå, at man kom i den situation,  

 at hun krævede sit lån udbetalt, og afgørelsen senere blev lavet om med  

 tilbagebetalingsproblemer til følge.
Han var temmelig sikker på, at  

 Ankestyrelsen ville ændre afgørelsen ud fra den foreliggende praksis.
Han ved  

 ikke, hvornår det sociale udvalgs medlemmer modtog notatet af 25. januar  

 1988, som han samme dag havde sendt til kommunen.
I mødet den 9. februar 1988  

 traf et flertal afgørelse om at anke sagen og anbefale, at anken fik  

 opsættende virkning.
A blev stadig ikke orienteret.
Han besluttede sammen med  

 socialdirektør E, at sagen ekspres skulle sendes til Den Sociale  

 Ankestyrelse, som så fik mulighed for en hurtig afgørelse.
Ankestyrelsen blev  

 gjort bekendt med, at A ikke var underrettet.
Han besluttede imidlertid, at  

 sagen forinden skulle tilbage til Revaliderings- og Pensionsnævnet, idet han  

 mente, at det var rigtigst at orientere nævnet om den noget usædvanlige  

 situation.
Han skrev derfor brevet af 15. februar 1988 til nævnet.
I brevet  

 henvises der til udvalgets ankeskrivelse.
Denne ankeskrivelse forelå først i  

 marts, men han ved ikke, om den eventuelt kan være lavet i udkast på forhånd.  

 Først den 4. marts 1988 blev der skrevet til den Sociale Ankestyrelse.
Det er  

 formelt korrekt, at nævnets afgørelse er truffet den 11. januar 1988, men man  

 har aldrig regnet retsvirkningerne fra før den dato, hvor afgørelsen blev  

 meddelt den pågældende.
Der går normalt ikke så lang tid mellem afgørelsen og  

 brevet til ansøgeren, men denne sag var jo også usædvanlig.
F, der var leder af Revalidreings- og Pensionsnævnets sekretariat for så  

 vidt angår københanversagerne i perioden 1976-1992, har bl.a. forklaret, at  

 nævnet normalt ikke ser de sager igen, som det har truffet afgørelse i.
En  

 sag kan dog tages op igen, hvis der f.eks. to dage efter afgørelsen modtages  

 nyt materiale fra en ansøger, som kan være afgørende for bedømmelsen.
Hvis  

 ikke en sag er sendt ud fra sekretariatet, betragtes nævnets afgøresle ikke  

 som endelig.
Nævnet kan således godt træffe en ny afgørelse.
Ankefristen blev  

 regnet fra den dag, hvor ansøgeren fik meddelse om afgørelsen.
I  

 afgørelsesskrivelsen er datoen for nævnets beslutning ikke anført.  

 Nævnsmedlemmerne fik protokollen til gennemsyn normalt ugen efter.
Der gik  

 normalt 14 dage fra mødet, til referatet var endelig godkendt.
Det skete en  

 sjælden gang, at der var indsigelser mod referatudkastet.
 Højesterets bemærkninger.
 Fire dommere - Kiil, Riis, Hermann og Melchior - udtaler:
 Efter § 17, stk. 2, i Socialministeret bekendtgørelse nr. 886 af 11.  

 december 1986 om støtte til køb af bil efter bistandslovens § 58 kan klage  

 over Revalidreings- og Pensionsnævnets afgørelse indbringes for Den Sociale  

 Ankestyrelse inden 4 uger efter, at klageren har fået meddelse om afgørelsen.  

 Fristen gælder, hvad enten klageren er kommunen eller ansøgeren.
På mødet den 11. januar 1988 besluttede nævnet at imødekomme A's  

 ansøgning.
Efter D's forklaring lægger vi til grund, at et referat af mødet  

 indeholdende denne afgørelse i overensstemmelse med sædvanlig praksis blev  

 underskrevet af nævnets formand på et møde i nævnet den 25. januar 1988, og  

 at ansøgeren under normale omstændigheder ville være blevet underettet om  

 afgørelsenn inden rimlig tid herefter.
Denne fremgangsmåde blev imidlertid i  

 dette tilfælde fraveget, fordi kommunen - på grund af den retsopfattelse, som  

 er gengivet i skrivelsen af 15. februar 1988 - ville undgå, at A krævede  

 lånet udbetalt med deraf følgende tilbagebetalingsproblemer, hvis  

 Ankestyrelsen ændrede afgørelsen.
Sekretariatet for Revaliderings- og Pensionsnævnet underrettede med  

 notatet af 25. januar 1988 kommunen om afgørelsen.
På grundlag af denne  

 underretning, som må antages modtaget i kommunen den 26. januar 1988,  

 besluttede det sociale udvalg på et møde den 9. februar 1988 at anke  

 afgørelsen.
Udvalget har således lagt til grund, at der allerede forelå en  

 afgørelse fra nævnet, som kunne påklages, selv om A endnu ikke var  

 underrettet om afgørelsen.
I forsættelse af denne beslutning anmodede  

 kommunen i skrivelsen af 15. februar 1988 nævnet om at tillægge afgørelsen af  

 11. januar 1988 opsættende virkning.
Under disse omstændigheder finder vi, at det ikke med rette kan gøres  

 gældende, at nævnets afgørelse først er meddelt kommunen i forbindelse med  

 nævnets underretning til A ved skrivelsen af 30.marts 1988 med den virkning,  

 at klagefristen også i forhold til kommunen først skulle løbe fra dette  

 tidspunkt.
Fristen må herefter regnes fra den 26. januar 1988.
En klage til Den Sociale Ankestyrelse kan indgives til den myndighed, der  

 har truffet afgørelsen, jf. herved Socialministeriets bekendtgørelse nr. 122  

 af 28. marts 1985 § 1, stk. 1. Det forhold, at det sociale udvalg på dets  

 møde den 9. februar 1988 besluttede at anke afgørelsen, og at D var tilstede  

 på dette møde, kan imidlertid ikke anses for indgivelse af klage.
Det samme  

 gælder kommunens skrivelse af 15. februar 1988 til nævnet.
Klagen til Ankestyrelsen er herefter først indgivet ved skrivelse af 4.  

 marts 1988 og således efter udløbet af 4-ugers fristen.
Ankestyrelsen har  

 ikke truffet afgørelse om behandling af klagen uanset fristens overskridelse.  

 Klagen skulle derfor have været afvist.
Vi stemmer herefter for at tage A's  

 påstand til følge.
Vi finder dog samtidig anledning til at bemærke, at vi er  

 enige i det i dissensen anførte vedrørende muligheden for at tillægge en  

 klage opsættende virkning og for klageinstansen for at underkende en  

 afgørelse om tildeling af støtte.
 Dommer Asbjørn Jensen udtaler:
Ifølge § 17 i Socialministeriets bekendtgørelse nr. 121 af 28. marts 1985  

 af forretningsorden for Revaliderings- og Pensionsnævnene udfærdiges  

 nævnsafgørelser skriftligt med begrundelse og underskrives af formanden eller  

 den, der bemyndiges hertil.
Som anført af flertallet skal klage indgives  

 inden 4 uger efter, at klageren har fået meddelse om afgørelsen.
Klagefristen  

 må efter disse bestemmelser også for kommunen regnes fra modtagelsen af  

 nævnets skrivelse af 30. marts 1988. Det forhold, at kommunens socialudvalg  

 af nævnets sekretariat, der var en del af kommunen, var blevet gjort bekendt  

 med resultatet af den afstemning i sagen, som nævnet havde foretaget på sit  

 møde den 11. januar 1988, og på det grundlag besluttede sig for at anke  

 sagen, allerede inden der forelå en afgørelse i endelig form fra nævnets  

 side, kan ikke medføre, at klagefristen for kommunen skal regnes fra et  

 tidligere tidspunkt.
Den omstændighed, at Revaliderings- og Pensionsnævnet på  

 grund af nævnets fortolkning af den foreliggende ombudsmandspraksis udsatte  

 udfærdigelsen af nævnets afgørelse for at give kommunen lejlighed til at  

 foranledige, at en klage blev tillagt opsættende virkning, og herefter undlod  

 at underrette A om afgørelsen, kan ikke føre til et andet resultat.
Ifølge § 9 i lov om Den Sociale Ankestyrelse kan Ankestyrelsens afgørelse  

 bl.a. gå ud på, at den påklagede afgørelse ophæves.
Det følger af  

 forarbejderne til loven, at Ankestyrelsen efter klage fra en kommune kunne  

 ændre en begunstigende forvaltningsakt til skade for borgeren dog således, at  

 den, der havde modtaget hjælp, som han efter Ankestyrelsens afgørelse ikke  

 var berettiget til, ikke ville komme til at tilbagebetale hjælpen  

 (Folketingstidende 1972/73, tillæg B, sp. 625f). En kommunes pligt til efter  

 en afgørelse om støtte til bilkøb at udbetale lånet indtræder først, når der  

 er indgået en købsaftale, som opfylder de fastsatte vilkår.
I alt fald indtil  

 denne pligt var indtrådt, ville der efter den dagældende retstilstand kunne  

 tillægges en klage opsættende virkning med den følge, at borgeren ikke ved  

 indgåelse af købsaftale kunne få kommunens betalingspligt til at indtræde.
 Som anført af landsretten traf Revaliderings- og Pensionsnævnet på sit  

 møde den 3. marts 1988 afgørelse om at tillægge kommunens klage opsættende  

 virkning, hvilket A blev underrettet om ved nævnets skrivelse af 22. april  

 1988. Hun havde ikke på dette tidspunkt indgået en aftale om køb af bil.  

 Ankestyrelsen har derfor været berettiget til at ophæve Revaliderings- og  

 Pensionsnævnets afgørelse af 30. marts 1988. Jeg har ikke herved taget  

 stilling til, om Ankestyrelsen kunne have opsagt et allerede udbetalt lån.
 Med denne begrundelse stemmer jeg for at stadfæste dommen.
 Afgørelsen træffes efter stemmeflertallet.
 Thi kendes for ret:
 Indstævnte, Den Sociale Ankestyresle, skal anerkende, at appelanten, A er  

 berettiget til støtte til køb af bil efter bistandslovens § 58 på vilkår som  

 anført i Revaliderings- og Pensionsnævnets skrivelse af 30. marts 1988.
 Ingen af parterne skal betale sagsomkostninger til den anden part eller  

 til statskassen.
