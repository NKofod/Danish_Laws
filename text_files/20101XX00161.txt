Skriftlig fremsættelse (17. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
 Forslag til lov om ændring af lov om en aktiv beskæftigelsesindsats (Prisloft på 6 ugers selvvalgt uddannelse).
(Lovforslag nr.
L 69) Lovforslaget udmønter aftalen om indførelse af et prisloft på 6 ugers selvvalgt uddannelse, som blev indgået mellem regeringen (Venstre og Det Konservative Folkeparti), Dansk Folkeparti og Kristendemokraterne den 8. november 2010. Aftalen indgår i den samlede aftale om finansloven for 2011.
 Lovforslaget indeholder følgende element:
  Prisloft på 6 ugers selvvalgt uddannelse.
Lovforslaget indeholder et prisloft på 6 ugers selvvalgt uddannelse på 140.000 kr. eksklusiv moms pr. årselev.
Dette svarer til en kursuspris på 3.500 kr. for en uge med uddannelse på fuld tid.
Der foreslås i overgangsbestemmelsen, at personer, der er i gang med selvvalgt uddannelse ved lovens ikrafttræden, fortsætter med uddannelsen efter de hidtidige regler.
Selve retten til 6 ugers selvvalgt uddannelse er uændret.
 Lovforslaget skal ses i sammenhæng med forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet m.v.) og lov om ændring af lov om sygedagpenge (Ændring af refusionssatser).
 Lovforslaget skønnes samlet set at medføre offentlige mindreudgifter på ca. 393 mio. kr. årligt i perioden 2011-2014.
 Det foreslås, at loven træder i kraft den 1. januar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
