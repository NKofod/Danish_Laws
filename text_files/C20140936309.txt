Cirkulære om aftale for tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning Generelle bemærkninger Aftale af 9. februar 2009 mellem Finansministeriet og Lærernes Centralorganisation om tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning er ved lov nr. 409 af 26. april 2013 om forlængelse og fornyelse af kollektive overenskomster og aftaler for visse grupper af ansatte på det offentlige område fornyet til den 31. marts 2015 med de ændringer og på de vilkår, der fremgår af lovens bilag 3.
 Finansministeriet har til brug for ansættelsesmyndighederne udarbejdet vedlagte bilag A, hvor ændringerne er indarbejdet i den hidtil gældende aftales tekst eller omtalt i cirkulærebemærkningerne.
 Bilag A har først virkning fra den 1. august 2014.
 For tiden indtil den 1. august 2014 henvises til Finansministeriets cirkulære nr. 9057 af 10. februar 2009 om tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning (Perst. nr. 009-09).
Ikrafttræden Cirkulæret har virkning fra 1. april 2013. Samtidig ophæves cirkulære af 10. februar 2009 om tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning (Perst. nr. 009-09).
Moderniseringsstyrelsen, den 4. juni 2014 Sara Talaii Olesen Bilag A Aftale for tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning § 1. Dækningsområde Aftalen omfatter tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning.
§ 2. Løn- og arbejdstidsvilkår Lærere m.fl. omfattet af nærværende aftale følger bestemmelserne om løn og arbejdstid i organisationsaftale for lærere m.fl. ved almen voksenuddannelse, forberedende voksenundervisning og ordblindeundervisning bortset fra pensionsbestemmelserne.
 Cirkulærebemærkning til § 2:
Ansatte med nedsat arbejdstid efter ordningen i organisationsaftale for lærere m.fl. ved almen voksenuddannelse, forberedende voksenundervisning ord ordblindeundervisning, § 6 c, optjener fortsat fuld pensionsret, jf. pkt. 3.1.2.3. i de almindelige bemærkninger til lovforslaget.
Ansatte med tjenestemandspensionsret optjener i overensstemmelse hermed pensionsalder svarende til den hidtidige beskæftigelsesgrad.
Der indbetales løbende pensionsdækningsbidrag efter tilsvarende regler som fortsat i Finansministeriets cirkulære om senior- og fratrædelsesordninger.
§ 2a.
Lokalaftaler mv.
 Lokalaftaler, herunder individuelle aftaler, og kutymer om anvendelse af arbejdstiden ophæves.
§ 3. Pension Tjenestemandsansatte lærere m.fl. er omfattet af aftalen om pensionsforhold for tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning, jf. bilag 1.
 Stk.2. Varige tillæg/tillægsforhøjelser, der før ikrafttræden af den supplerende pensionsaftale har medført, at den ansatte i tjenestemandspensionsmæssig henseende er blevet indplaceret i en højere lønramme, kan ikke aftales pensionsgivende til en supplerende pensionsordning.
Stk. 3. Der kan som supplement lokalt aftales pensionsbidrag af varige og midlertidige tillæg, der ikke er omfattet af stk. 2. I givet fald indbetaler ansættelsesmyndigheden et pensionsbidrag på 17,3 pct. af tillægget, hvis tillægget ligger under den tjenestemandspensionsgivende løn på slutskalatrinnet i det i pensionsaftalen fastlagte skalatrinforløb.
Hvis tillægget overstiger den tjenestemandspensionsgivende løn på slutskalatrinnet indbetales et pensionsbidrag på 18 pct. af det overskydende.
 Stk. 4. For tjenestemandsansatte lærere m.fl. under Lærernes Centralorganisations forhandlingsområde indbetales pensionsbidraget af ansættelsesmyndigheden til Lærernes Pension.
Stk. 5. Af pensionsbidraget anses 1/3 for at være den ansattes eget bidrag.
Lønspecifikation skal indeholde oplysning herom.
 Stk. 6. Den supplerende pensionsordning er omfattet af bestemmelserne i aftale af 22. april 2002 om pensionsbidrag af visse faste tillæg.
§ 4. Overgangsordning Lærere omfattet af nærværende aftale følger bestemmelserne om overgangsordning i organisationsaftale for lærere m.fl. ved almen voksenuddannelse, forberedende voksenundervisning og ordblindeundervisning (Perst. nr. 080-08).
 § 5. Ikrafttræden mv.
 Aftalen har virkning fra den [1. april 2008].
 Stk. 2. Aftalerne kan af parterne opsiges skriftligt med 3 måneders varsel til 31. marts, dog tidligst den [31. marts 2011].
 Cirkulærebemærkninger til § 5:
 Fornyelsen af aftalen har virkning fra den 27. april 2013, jf. lovens § 6, stk. 2, 2. pkt.
De ændringer i aftalen, der fremgår af lovens bilag 3, pkt.
D og F, har ifølge loven virkning fra den 1. august 2014.
 Aftalen kan tidligst opsiges til den 31. marts 2015, jf. lovens § 2.
Bilag 1 Aftale om pensionsforhold for tjenestemandsansatte lærere m.fl. ved almen voksenuddannelse, forberedende voksenundervisning og ordblindeundervisning I henhold til § 3 i aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer aftales følgende:
§ 1. Dækningsområde Aftalen omfatter tjenestemandsansatte lærere m.fl. på nyt lønsystem ved almen voksenuddannelse, forberedende voksenundervisning og ordblindeundervisning.
§ 2. Pensionsgivende skalatrinsforløb De i § 1 omhandlede lærere m.fl. optjener - i medfør af § 3, stk. 1, i aftale af 19. december 2003 om pensionsforhold for tjenestemandsgrupper o. lign. i forbindelse med nye lønsystemer - tjenestemandspensionsret efter følgende skalatrinsforløb:
 Tjenestemandsansatte lærere m.fl. aflønnet efter skalatrin 37, 38, 40, 42 i tidligere lønsystem:
 Optjener tjenestemandspensionsret efter følgende skalatrinsforløb:
 37, 38, 40, 42, 44.
Alle trin er 2-årige.
Skalatrin 44 er tillagt det hidtil gældende skalatrinsforløb for tjenestemandspensionsret og opnås efter 2 år på skalatrin 42, uanset om tiden på skalatrin 42 helt eller delvis ligger før denne aftales virkningstidspunkt.
Hvis mindst 2 år på skalatrin 42 er opnået, opnås skalatrin 44 fra denne aftales virkningstidspunkt.
 Tjenestemandsansatte lærere m.fl. aflønnet efter skalatrin 37, 38, 40, 43 i tidligere lønsystem:
 Optjener tjenestemandspensionsret efter følgende skalatrinsforløb:
 37, 38, 40, 43, 45.
Alle trin er 2-årige.
Skalatrin 45 er tillagt det hidtil gældende skalatrinsforløb for tjenestemandspensionsret og opnås efter 2 år på skalatrin 43, uanset om tiden på skalatrin 43 helt eller delvis ligger før denne aftales virkningstidspunkt.
Hvis mindst 2 år på skalatrin 43 er opnået, opnås skalatrin 45 fra denne aftales virkningstidspunkt.
 Tjenestemandsansatte lærere m.fl., hvor der er indgået aftale om, at den ansatte er indplaceret i en anden lønramme end det hidtidige gældende pensionsskalatrinsforløb for ovennævnte lærere m.fl., tillægges 2 ekstra skalatrin til slutskalatrinnet i lønrammeforløbet eller til det pensionsskalatrin den enkelte lærer m.fl. på tidspunktet for implementering af denne aftale er indplaceret på, dog maksimalt til skalatrin 48.
De 2 ekstra skalatrin opnås, når den enkelte lærer m.fl. i 2 år har haft ret til tjenestemandspension fra det samme skalatrin, som den pågældende jf. ovenstående er berettiget til som slutskalatrin, uanset om tiden helt eller delvis ligger før denne aftales virkningstidspunkt.
Hvis mindst 2 år på det pensionsberettigende skalatrin er opnået, tillægges de 2 ekstra skalatrin fra denne aftales virkningstidspunkt.
 Hvis en tjenestemandsansat lærer m.fl. avancerer til højere stilling inden for eget ansættelsesområde, opnås i pensionsmæssig henseende et ekstra skalatrin fra avancementstidspunktet, dog maksimalt til skalatrin 48, hvorefter den resterende del af pensionsskalaen forskydes med et skalatrin, jfr. § 3, stk. 4-5 i aftalen af 19. december 2003. Den enkelte lærer m.fl. kan kun opnå ét ekstra skalatrin i forbindelse med avancement, uanset hvor mange avancementer den pågældende opnår.
 § 3. Ikrafttrædelse mv.
 Denne aftale træder i kraft og har virkning fra 1. februar 2009.
 Stk. 2. For tjenestemandsansatte lærere m.fl., der er pensioneret inden for tidsrummet 1. april 2008 og indtil denne aftales virkningstidspunkt, og som på pensioneringstidspunktet opfyldte betingelserne for oprykning til skalatrin 44 (lærere skalatrin 37, 38, 40, 42) eller skalatrin 45 (lærere skalatrin 37, 38, 40, 43) eller opfyldte betingelserne for at få tillagt 2 ekstra skalatrin (tjenestemandsansatte lærere m.fl. indplaceret i anden lønramme), omberegnes pensionen på grundlag heraf med virkning fra pensioneringstidspunktet.
 Stk. 3. Denne aftale kan ikke opsiges uden sammenhæng med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer.
