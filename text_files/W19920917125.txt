Ankestyrelsens principafgørelse U-5-92 om astma - anerkendelse - erhvervssygdom - Retslægerådet - lungelidelse - arbejdsmand - arbejdsskade Resume:
 En mand, som gennem 13 år havde været beskæftiget på en fiskemelsfabrik, hvor han dagligt havde været udsat for formalin- og ammoniak dampe og organisk støv, udviklede en lungesygdom, diagnosticeret som astma og kronisk bronchitis.
 På baggrund af Retslægerådets udtalelse om, at manden havde udviklet lungesymptomer, der var karakteristiske for astma, at han havde været relevant eksponeret, og at der ikke var fundet anden forklaring på lidelsen, anerkendte Ankestyrelsen hans astma som forårsaget på arbejdspladsen ved indånding af støv fra organiske stoffer.
Ankestyrelsen afviste derimod at anerkende den del af hans lungelidelse, som blev diagnosticeret som kronisk bronchitis, idet styrelsen herved lagde vægt på Retslægerådets udtalelse i en anden sag fra samme virksomhed.
I denne sag havde Retslægerådet udtalt, at sammenhængen mellem kronisk obstruktiv lungelidelse og tobaksrygning var veldokumenteret, og pågældendes symptomer og karakteren af hans lungelidelse adskilte sig ikke fra lungesygdommen hos tobaksrygere uden erhvervsmæssig eksposition for de anførte gasarter.
Endelig forelå der ikke dokumentation for en sammenhæng mellem eksposition for formalin- og ammoniakdampe og udvikling af kronisk obstruktiv lungelidelse. *) _____________________________________________________________________ Love:
Lov om sikring mod følger af arbejdsskade - lov nr. 450 af 25. juni 1987 - § 10, stk. 2 Note:
 *) Se også SM U-6-92.
 Sagsfremstilling:
M havde været ansat ved en fiskemelsfabrik i perioden 1964 - 1978, hvor han var beskæftiget med industriel bearbejdning af skidtfisk.
M var under arbejdet udsat dels for formalin- og ammoniakdampe, dels for organisk støv stammende fra jutesække og fiskemel.
M begyndte at udvikle lungesymptomer i 1970. Symptomerne blev værre med årene, og efterhånden fik M anfald der var karakteristiske for astmatisk bronchitis.
De senere år udviklede M desuden en mere permanent lungefunktionsnedsættelse.
 M oplyste om sit tobaksforbrug, at han i perioden 1940 - 1960, havde et helt ubetydeligt forbrug.
 Arbejdsskadestyrelsen afviste at anerkende M's lungelidelse som erhvervssygdom under henvisning til, at der ikke var påvist nogen lungelidelse, der var optaget på fortegnelsen over erhvervssygdomme i Arbejdsskadestyrelsens bekendtgørelse af 20. januar 1989 (nu bekendtgørelse nr. 142 af 8. marts 1991).
 Arbejdsskadestyrelsen afviste endvidere at anerkende lidelsen i medfør af arbejdsskadeforsikringslovens § 10, stk. 3, i betragtning af erhvervssygdomsudvalgets anerkendelsespraksis for sådanne lidelser.
Ankestyrelsen forelagde herefter sagen for Retslægerådet.
I udtalelse derfra var det anført, at da M under sit erhvervsarbejde udviklede lungesymptomer, der var karakteristiske for astma bronchiale, og endvidere havde været eksponeret for organiske stoffer, jfr. bekendtgørelsen om fortegnelse over erhvervssygdomme i medfør af lovgivning om arbejdsskadeforsikring, gruppe C, pkt. 5 a og b samt for formalin, og da der ikke var fundet anden forklaring på M's astma, var det Retslægerådets vurdering, at M's lungelidelse kunne være en følge af de stoffer, som det var oplyst, at M havde været udsat for.
_____________________________________________________________________ Afgørelse:
 Ankestyrelsen anerkendte M's astmalidelse som erhvervssygdom jf. § 10, stk. 2, sammenholdt med erhvervssygdomsfortegnelsens § 2, gruppe C, pkt. 5 a og b.
 Ankestyrelsen ændrede således Arbejdsskadestyrelsens afgørelse.
