Bilag 1 Bekendtgørelse af aftale af 1. januar 2008 om Nordisk Patent Instituts hovedkontor Den 1. januar 2008 undertegnedes i Taastrup en aftale om Nordisk Patent Instituts hovedkontor.
 Aftalen har følgende ordlyd:
AFTALE OM NORDISK PATENT INSTITUTS HOVEDKONTOR Under henvisning til aftale om oprettelse af Nordisk Patent Institut af 5. juli 2006, hvori regeringerne i Danmark, Island og Norge har bestemt, at hovedkontoret for Nordisk Patent Institut skal være beliggende i Taastrup, samt den tilhørende protokol om rettigheder og immuniteter for Nordisk Patent Institut af 23. oktober 2007, har Danmark og Nordisk Patent Institut indgået følgende aftale til gennemførelse af protokol om rettigheder og immuniteter og regulering af andre forhold vedrørende Nordisk Patent Instituts hovedkontor:
Artikel 1. Definitioner Aftalen betyder aftale om Nordisk Patent Instituts hovedkontor.
 Kontraherende parter betyder regeringerne i Danmark, Island og Norge, som har indgået aftale om oprettelse af Nordisk Patent Institut.
 Aftale om oprettelse af Nordisk Patent Institut betyder aftale af 5. juli 2006 om oprettelse af Nordisk Patent Institut.
 Protokollen betyder protokol om rettigheder og immuniteter for Nordisk Patent Institut, indgået af regeringerne i Danmark, Island og Norge den 23. oktober 2007 og som er en integrerende del af aftale om oprettelse af Nordisk Patent Institut.
Artikel 2. Anvendelse af protokollens artikel 5 2.1 Hovedkontoret for Nordisk Patent Institut, dets indtægter og ejendom, som anvendes i tjenesteøjemed, skal være fritaget for al direkte beskatning.
 2.2 For så vidt angår genstande, som indføres eller udføres til tjenstligt brug, skal Nordisk Patent Institut endvidere være fritaget for alle toldafgifter og andre afgifter med tilsvarende virkning.
 2.3 Bestemmelserne i stk. 1 og 2 omfatter ikke skatter eller afgifter, som alene vedrører betaling for udførte tjenester.
 2.4 I øvrigt gælder de samme skatte- og afgiftsregler for Nordisk Patent Institut som for diplomatiske missioner med sæde i Danmark.
Artikel 3. Hovedkontorets sikkerhed 3.1 Nordisk Patent Institut er ansvarlig for sikkerhed og opretholdelse af orden i de bygninger, lokaler og på de grundarealer, det anvender.
Det er ligeledes ansvarligt for overholdelse af de danske love og andre bestemmelser, der gælder for det, med forbehold for bestemmelserne i protokollen.
3.2 Bygninger, lokaler og grundarealer, der anvendes af hovedkontoret, omfatter den lejede ejendom angivet i bilag 1. Meddelelse om ændringer gives ved brevveksling mellem de kontraherende parters relevante myndigheder.
Tegninger og planer fremlægges på anmodning.
3.3 Med henblik på at varetage det ansvar, der påhviler det i henhold til stk. 1, træffer hovedkontoret alle de foranstaltninger, som det skønner nødvendige, herunder ved udstedelse af interne instrukser.
Det kan nægte personer, det finder uønskede, adgang til dets bygninger, lokaler og grundarealer og lade dem fjerne derfra, dog med forbehold af bestemmelserne i hovedkontorets lejekontrakt.
 3.4 Hovedkontoret kan give sikkerhedspersonale særlige beføjelser i de bygninger og lokaler og på de grundarealer, hovedkontoret anvender.
 3.5 Bruger hovedkontorets personale sikkerhedsudstyr, skal dette anvendes i overensstemmelse med dansk lovgivning.
3.6 Hovedkontoret og Danmark orienterer hinanden om alle spørgsmål vedrørende sikkerhed for personer og for de bygninger, lokaler og grundarealer, hovedkontoret anvender.
De skal især give hinanden meddelelse om navn og status for enhver myndighed, der er ansvarlig for sikkerhedsspørgsmål, og for de i artikel 4, stk. 1 og 2 omtalte myndigheder.
Artikel 4. Adgang til hovedkontoret 4.1 Personer, der i henhold til danske love og andre bestemmelser er bemyndiget til at opretholde lov og orden, har ikke ret til at betræde de bygninger, lokaler og grundarealer, som hovedkontoret anvender, med mindre de anmodes herom eller får tilladelse hertil af hovedkontorets myndigheder, der i så tilfælde yder dem den bistand, de måtte anmode om.
Hovedkontorets myndigheder formodes dog at tillade adgang i tilfælde af brand eller anden nødsituation, der kræver øjeblikkelige beskyttelsesforanstaltninger.
4.2 De danske myndigheder bistår hovedkontoret med at varetage det ansvar, der påhviler det i henhold til artikel 4. De kan især af hovedkontoret blive anmodet om at foretage skridt, der skønnes nødvendige for at oprette sikkerhed og orden i de bygninger og lokaler og på de grundarealer, hovedkontoret anvender.
De opretholder orden i disses umiddelbare omgivelser.
De træffer beslutning om, hvordan dette bedst kan ske.
4.3 De danske myndigheder sikrer fri adgang til de bygninger, lokaler og grundarealer, som hovedkontoret anvender, for alle de personer, som denne aftale om hjemsted finder anvendelse på.
De skal især give hinanden meddelelse om navn og status for enhver myndighed, der er ansvarlig for sikkerhedsspørgsmål, og for de i stk. 1 og 2 omtalte myndigheder.
Artikel 5. Hovedkontorets personale 5.1 De bestemmelser i protokollen, som vedrører immuniteter og privilegier for hovedkontorets personale, finder anvendelse i forhold til denne aftale.
 5.2 Hovedkontoret holder de danske myndigheder orienteret om de ansattes identitet.
Artikel 6. Tvister Enhver tvist, der måtte opstå mellem Nordisk Patent Institut og den danske regering som følge af fortolkningen eller anvendelsen af denne aftale skal løses ved forhandling.
Artikel 7. Ikrafttræden Denne aftale træder i kraft den 1. januar 2008.
UDFÆRDIGET in duplo i Taastrup den 1. januar 2008 For Danmarks regering Jesper Kongstad Direktør For Nordisk Patent Institut Niels Ravn Direktør Aftalen trådte i medfør af artikel 7 i kraft den 1. januar 2008.
Udenrigsministeriet, den 13. november 2008 Per Stig Møller Bilag 1 Bygninger, lokaler og grundarealer, der anvendes som hjemsted for NPI, jf.
Artikel 4.2:
