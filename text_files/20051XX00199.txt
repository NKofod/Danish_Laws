Skriftlig fremsættelse (11. januar 2006) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov  

 om ændring af lov om omsætning  

 af fast ejendom, lov om leje af erhvervslokaler m.v., lov om leje og lov om  

 forbrugerbeskyttelse ved erhvervelse af fast ejendom m.v.  

 (oprettelse af et disciplinærnævn for  

 ejendomsmæglere, skærpelse af oplysningspligt m.v.) (Lovforslag nr.
L 118).
Med dette lovforslag ønsker regeringen at øge  

 forbrugerbeskyttelsen ved ejendomshandel og styrke tilliden til  

 ejendomsmæglerbranchen.
Bolighandel er den største økonomiske beslutning i  

 langt de fleste forbrugeres liv.
Derfor er det vigtigt, at reglerne og  

 procedurerne  

 for bolighandel er enkle, gennemsigtige og lettilgængelige.
Samtidig er det  

 centralt, at forbrugerne kan have tillid til den enkelte ejendomsmægler og  

 branchen som helhed.
Den seneste udvikling på ejendomsmarkedet har vist, at der  

 er behov for at øge gennemsigtigheden og justere reglerne for  

 ejendomsmæglernes  

 rolle ved ejendomshandler.
Boligmarkedet er i visse dele af landet i stigende  

 grad blevet sælgers marked, hvor køber kan føle sig presset til  

 at foretage  

 hurtige dispositioner, uden at have den fornødne tid til søge egen rådgiver.  

 Udviklingen på ejendomsmarkedet har endvidere skabt fokus på nybyggeri og  

 projektsalg, og samtidig har den store efterspørgsel på boliger medført en  

 øget  

 anvendelse af salg gennem licitation (budrunder). Udviklingen stiller store  

 krav til mæglerens rolle og etik samtidig med, at den skærper behovet for  

 klare  

 regler og gennemsigtighed i forhold til ejendomsmæglerens rolle som sælgers  

 repræsentant i en bolighandel.
Med dette lovforslag oprettes der for det første et  

 disciplinærnævn for ejendomsmæglere, der kan sikre den høje  

 forbrugerbeskyttelse  

 ved hurtigt og effektivt at gribe ind over for ejendomsmæglere, der  

 overtræder  

 loven.
Der er behov for et højt og præventivt sanktionsniveau, der står i  

 rimeligt forhold til karakteren af ejendomsmæglerens overtrædelse af  

 reglerne.
For det andet er det hensigten med lovforslaget at sikre  

 endnu højere grad af information og gennemsigtighed for forbrugerne, når de  

 handler bolig.
Fremover skal ejendomsformidleren således oplyse om enhver  

 økonomisk eller personlig interesse, som denne har i en konkret handel.  

 Lovforslaget  

 medfører endvidere, at ejendomsformidleren pålægges en øget pligt til at  

 oplyse  

 om eventuelle ejer- og samarbejdsforhold.
Endvidere præciseres reglerne om  

 mæglerens udtræden af en formidlingsaftale, så dokumentationsproblemet for  

 overtrædelse af forbuddet mod mæglernes dobbeltrolle som både mægler og køber  

 begrænses.
Med lovforslaget skabes desuden klarere regler for købers  

 deponering  

 og garantistillelse for købesummen, således at der bliver bedre  

 forbrugerbeskyttelse i forbindelse projektsalg.
Der indføres også regler om  

 større åbenhed i forbindelse med licitationssalg (budrunder).
Endvidere foreslås det, at der indføres flere krav til  

 standarddokumenter i forbindelse med omsætning af fast ejendom.
Det vil  

 betyde,  

 at dokumenterne bliver mere genkendelige og overskuelige for forbrugerne.  

 Samtidig opstilles generelle og klare regler for ejendomsformidleres  

 muligheder  

 for på sælgers vegne at bestille eller betale for tilstandsrapporter og  

 energimærkning.
Den frivillige aftale, som blev indgået med Dansk  

 Ejendomsmæglerforening  

 i 2004 udvides derfor til at omfatte alle ejendomsmæglere.
Endelig foretages  

 visse justeringer i erhvervslejeloven og lejeloven som følge af den seneste  

 revision af lukkeloven i 2005.
 Det foreslås, at loven træder i kraft den 1. juli 2006  

 samtidig med den seneste ændring (L 156).
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
