En tillidsrepræsentant og en sikkerhedsrepræsentant blev sammen med  

 den øvrige arbejdsstyrke opsagt den 29. juni 1989 med sædvanligt varsel,  

 efter at virksomheden var trådt i betalingsstandsning.
Den 1.
august 1989 blev virksomheden overtaget af et nystiftet selskab.
De to  

 nævnte afskedigede medarbejderes opsigelsesvarsel var på dette tidspunkt  

 endnu ikke udløbet.
 Arbejdsretten lagde til grund, at de to medarbejdere faktisk ikke  

 arbejdede i virksomheden efter 21. juli 1989, og at det fremgik af  

 opsigelsesskrivelsen sammenholdt med andre oplysninger, at deres  

 ansættelsesforhold ikke bestod den 1. august 1989, da virksomheden blev  

 overtaget af det nye selskab.
 Herefter havde det nye selskab ikke begået overenskomstbrud ved at  

 medvirke til eller fastholde afskedigelserne af de to medarbejdere.
 Sagen handler om en virksomhedskøbers forpligtelser over for en  

 tillidsrepræsentant og en sikkerhedsrepræsentant, der var ansat i den  

 overdragne virksomhed.
 PARTERNES PÅSTANDE:
Landsorganisationen i Danmark for Handels- og Kontorfunktionærernes  

 Forbund i Danmark har indklaget Dansk Arbejdsgiverforening for Jernets  

 Arbejdsgiverforening for Scaniadam A/S for Arbejdsretten med påstand om, at  

 indklagede har begået overenskomstbrud ved i strid med gældende overenskomst  

 at medvirke til eller fastholde afskedigelserne af tillidsrepræsentant J1 og  

 sikkerhedsrepræsentant J2 og ved at afbryde henholdsvis fastholde afbrydelsen  

 af disses ansættelsesforhold i opsigelsesperioden.
Klagerne har endvidere  

 påstået indklagede pålagt en bod til Handels- og Kontorfunktionærernes  

 Forbund i Danmark for overenskomstbrud.
 Indklagede har principalt påstået afvisning, subsidiært frifindelse.
 SAGSFREMSTILLING:
 A/S Scaniadam, der beskæftigede sig med forhandling og reparation af  

 (Ford)automobiler, trådte i betalingsstandsning den 14. juni 1989.
Advokat John Jakobsen, der havde tilsynet med betalingsstandsningsboet,  

 opsagde den 29. juni 1989 samtlige medarbejdere med sædvanligt varsel.
I  

 opsigelsesskrivelserne, der var enslydende, blev det understreget, at der var  

 mange rekonstruktionsmuligheder, og at opsigelsen alene skete af hensyn til  

 den risiko, der trods alt var for, at rekonstruktionen ikke lykkedes.
Ifølge  

 brevene var det tilsynets håb, at medarbejderne ville forstå, at  

 anstrengelserne gik ud på at redde virksomheden, således at opsigelserne  

 aldrig ville resultere i fratræden.
Den 21. juli 1989 meddelte A/S Scaniadam ved direktør Bent Rudolph  

 medarbejderne, at direktør Niels H.
Olsen via et nystiftet aktieselskab havde  

 overtaget en del af virksomheden, men at man som led i rekonstruktionen  

 desværre havde måttet lukke afdelingerne i Farum og Sydmarken og måtte sige  

 farvel til en række gode kolleger.
Samme dag skrev Bent Rudolph som direktør i A/S Scaniadam til ca. 30 af de  

 130 ansatte og herunder tillidsrepræsentant J1 og sikkerhedsrepræsentant J2,  

 at køberen af virksomheden desværre ikke kunne bruge deres arbejdskraft, og  

 at opsigelserne af 29. juni 1989 derfor stadig var gældende.
Ifølge brevene  

 ophørte disse medarbejderes arbejdspligt omgående, og de var fritstillet til  

 at søge anden beskæftigelse.
J1 og J2 arbejdede derefter ikke i virksomheden, der pr. 1. august 1989  

 blev overtaget af det nystiftede Scaniadam A/S.
På overtagelsesdagen var  

 deres opsigelsesvarsler ikke udløbet.
 Bent Rudolph og Ole Gudman Jensen fortsatte efter virksomhedsoverdragelsen  

 som henholdsvis direktør og underdirektør, Bent Rudolph dog kun nogle  

 måneder.
 Efter overdragelsen blev det tidligere A/S Scaniadam erklæret konkurs.
 VIDNEFORKLARINGER:
Niels H.
Olsen har bl.a. forklaret, at han har drevet virksomhed også i  

 automobilbranchen.
Han havde intet med A/S Scaniadam at gøre, før han i  

 avisen læste, at virksomheden var i betalingsstandsning.
Da han var  

 interesseret i at købe en sådan virksomhed, tog han via sin revisor kontakt  

 til selskabets direktør og bank, og han så afdelingen på Gladsaxe Møllevej.  

 Han fik lavet et budget, og det viste, at medarbejderantallet måtte reduceres  

 til ca. 90. Vidnet fik at vide, at samtlige medarbejdere var sagt op.
Et  

 holdingselskab, som vidnet kontrollerede, købte derefter virksomheden og  

 forpligtede sig til at overtage 95 medarbejdere.
Selskabet skulle drive samme  

 slags virksomhed som før overtagelsen.
Vidnet kendte ingen af medarbejderne,  

 og han var derfor ikke i stand til at afgøre, hvem der skulle fortsætte.
Det  

 fik han da heller ingen indflydelse på.
Siden vidnet overtog virksomheden, er  

 der blevet ansat forskellige timeløns-medarbejdere.
Ole Gudman Jensen har bl.a. forklaret, at han også blev afskediget den 29.  

 juni.
Han har ikke drøftet formuleringen af afskedigelsesbrevene med  

 advokaten.
Det var Bent Rudolph og vidnet, der i samarbejde med  

 afdelingslederne bestemte, hvem der skulle fortsætte.
Niels Olsen deltog  

 overhovedet ikke i den afgørelse.
Vidnet har ikke tænkt på, at der blandt  

 dem, afskedigelsen blev fastholdt overfor, var en tillidsmand og en  

 sikkerhedsrepræsentant.
 PARTERNES ARGUMENTER:
Til støtte for sine påstande har klagerne anført, at ansættelsesforholdet  

 for tillidsrepræsentanten og sikkerhedsrepræsentanten bestod ved  

 virksomhedsoverdragelsen den 1. august 1989. De opsigelser, der var afgivet,  

 var helt formelle, hvilket fremgår både af tonen og ordvalget i brevene af  

 29. juni 1989. Rekonstruktionen af virksomheden lykkedes jo netop, og herved  

 faldt forudsætningen for opsigelserne væk.
Brevene af 21. juli refererer  

 direkte til indklagedes beslutning om ikke at beskæftige de ansatte, og det  

 er bl.a. en sådan beslutning, loven om lønmodtageres retsstilling ved  

 virksomhedsoverdragelse sikrer tillidsmænd og lignende imod.
Indklagede har heroverfor anført, at en klage måtte rettes mod  

 virksomhedssælgeren, A/S Scaniadam, der foretog afskedigelserne.
Hvis der  

 derved af de tidligere virksomhedsejere er begået overenskomstbrud, kan dette  

 ikke gøres gældende over for indklagede.
Overdragelsen af virksomheden er ganske vist omfattet af den påberåbte  

 lov, men køberen indtræder ikke i forpligtelser over for de ansatte, som  

 sælgeren har opsagt og fritstillet, og som var fratrådt, således at deres  

 ansættelsesforhold ikke bestod ved overdragelsen.
Der er tale om et reelt  

 ejerskifte til en person(kreds), der er helt uafhængig af sælgeren.
 RETTENS PRÆMISSER OG KONKLUSION:
 De to medarbejdere, sagen drejer sig om, arbejdede faktisk ikke i  

 virksomheden efter den 21. juli 1989. Efter det utvetydige indhold af brevene  

 af 21. juli 1989 sammenholdt med brevet af 29. juni 1989 bestod deres  

 ansættelsesforhold ikke den 1. august 1989, da virksomheden blev overtaget af  

 indklagede.
 Herefter findes der ikke grundlag for som påstået at statuere, at  

 indklagede har begået overenskomstbrud, og indklagede frifindes derfor for  

 klagernes påstande.
 T h i k e n d e s f o r r e t :
 Indklagede, Dansk Arbejdsgiverforening for Jernets Arbejdsgiverforening  

 for Scaniadam A/S, frifindes.
I sagsomkostninger til Arbejdsretten skal klagerne, Landsorganisationen i Danmark, betale 2.000 kr.
 (* 1) Henvisninger: Svenning Andersen s.100, 115, K 89.319, K 89.426,  

 EF-domstolens dom af 17. december 1987 (Arbejdsrettens sag 10.388, A 1988, s.  

 13).
