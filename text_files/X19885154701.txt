 Udmugningssystem til pelsdyrfarme medtages ved ejendomsvurderingen som  

 egtl. bygningsbestanddele fsv. angår fortanken og lagertanken, jf.  

 vurderingsloven § 9. Skattemæssigt behandles denne del af systemet efter  

 reglerne i afskrivningslovens § 18.
 Anlæggets øvrige dele, såsom jordrender, hovedkanaler og bagskyllerør  

 medtages ikke ved vurderingen og behandles skattemæssigt som løsøre, jf.  

 afskrivningslovens afsnit I.
 En landboforening forespurgte, hvordan et Finelco udmugningsanlæg til  

 pelsdyrfarme skulle behandles vurderings- og afskrivningsmæssigt.
 Ifølge det fremsendte brochuremateriale fra fabrikanten findes 3  

 forskellige udmugningssystemer af det nævnte mærke:
 1) Halvautomatisk jordrendesystem med afløb gennem hovedkanal via fortanke  

 til lagertank.
 2) Halvautomatisk system med ophængte render, uden hovedkanaler.
 3) Fuldautomatisk bagskyllesystem med afløb gennem hovedkanal via fortank  

 til lagertank.
 Statsskattedirektoratet udtalte, at fortanken og lagertanken skulle  

 medtages ved ejendomsvurderingen som egentlige bygningsbestanddele, medens  

 anlæggets øvrige dele, såsom jordrender, ophængte render, hovedkanaler og  

 bagskyllerør ikke skulle medtages ved ejendomsvurderingen, og således  

 afskrivningsmæssigt kunne behandles som løsøre.
