Betænkning afgivet af Beskæftigelsesudvalget den 16. december 2015 Betænkning over Forslag til lov om ændring af lov om en aktiv beskæftigelsesindsats og lov om kommunal udligning og generelle tilskud til kommuner (Ændret minimumskrav til mentorindsats, sammenlægning af rammer for mentor og aktiv indsats m.v.) [af beskæftigelsesministeren (Jørn Neergaard Larsen)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 20. november 2015 og var til 1. behandling den 8. december 2015. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 1 møde.
Høring Lovforslaget blev sendt i ekstern høring samtidig med fremsættelsen som følge af et ønske om en hurtig fremsættelse af lovforslaget i forlængelse af finanslovsforhandlingerne.
Et udkast til lovforslaget har derfor ikke været fremsendt til udvalget inden fremsættelsen.
Den 3. december 2015 sendte beskæftigelsesministeren de indkomne høringssvar, et høringsnotat og en ligestillingsvurdering til udvalget.
3. Indstillinger Et flertal i udvalget (DF, V, LA og KF) indstiller lovforslaget til vedtagelse med de stillede ændringsforslag.
 Et mindretal i udvalget (S, ALT, RV og SF) indstiller lovforslaget til forkastelse ved 3. behandling, men vil stemme for de stillede ændringsforslag.
 Et andet mindretal i udvalget (EL) indstiller lovforslaget til forkastelse ved 3. behandling og vil stemme imod de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af beskæftigelsesministeren, tiltrådt af et flertal (udvalget med undtagelse af EL):
 1) Efter nr. 1 indsættes som nyt nummer:
 »01. I § 96 indsættes efter stk. 2 som nyt stykke:
»Stk. 3. En person, der er omfattet af § 2, nr. 3, og som i perioder på grund af personlige forhold ikke aktuelt kan deltage i tilbud efter stk. 2, har ret og pligt til tilbud om mentorstøtte efter kapitel 9 b, indtil personen kan deltage i tilbud efter stk. 2. Tilbud om mentorstøtte skal gives for en periode på 6 måneder, og der skal som minimum være kontakt en gang hver anden uge mellem mentor og personen.
Tilbud om mentorstøtte kan kun afbrydes, hvis personen i stedet kan påbegynde et tilbud efter stk. 2. Kan personen efter de 6 måneder fortsat ikke deltage i tilbud efter stk. 2, skal der gives et nyt tilbud om mentorstøtte.« Stk. 3 bliver herefter stk. 4.« [Præcisering af ret og pligt til mentor til aktivitetsparate kontanthjælps- og integrationsydelsesmodtagere omfattet af lov om en aktiv beskæftigelsesindsats] 2) Efter nr. 6 indsættes som nyt nummer:
»02. I § 118 a, stk. 2, der bliver stk. 3, ændres »jf. stk. 3,« til: »jf. stk. 4,«.« [Teknisk korrektion] Bemærkninger Til nr. 1 Med aftalen om kontanthjælpsreformen fra 2013 blev mentorstøtte efter lov om en aktiv beskæftigelsesindsats indført som tilbud på samme måde som tilbud om vejledning og opkvalificering, virksomhedspraktik og løntilskud.
Det fremgår af aftalen, at aktivitetsparate ledige skal have ret og pligt til en mentor i perioder, hvor kommunen vurderer, at de aktuelt ikke kan deltage i øvrig aktiv indsats.
Dette blev udmøntet i lov om en aktiv beskæftigelsesindsats således, at aktivitetsparate kontanthjælps- og uddannelseshjælpsmodtagere, som på grund af personlige forhold ikke er i stand til at gå i gang med deres første ret og pligt-tilbud om enten vejledning og opkvalificering, virksomhedspraktik eller ansættelse med løntilskud, har ret og pligt til tilbud om mentorstøtte, indtil de bliver i stand til at kunne deltage i en af disse tre tilbudstyper.
Mentorstøtten kan gives for en periode på 6 måneder og kan kun afbrydes, hvis personen i stedet kan påbegynde en af de øvrige tilbudstyper.
Hvis personen efter de 6 måneder fortsat ikke kan deltage i en af de øvrige tilbudstyper, skal der gives et nyt tilbud om mentorstøtte.
Der skal efter de gældende regler være ugentlig kontakt mellem mentor og personen.
Ankestyrelsen har i sit nyhedsbrev nr. 5 fra oktober 2015 fastslået, at dette, for så vidt angår aktivitetsparate kontanthjælpsmodtagere, alene angår det første ret og pligt-tilbud, som skal gives senest efter 6 måneder med kontanthjælp.
For kontanthjælpsmodtagere, der har overstået deres første ret og pligt-tilbud, og som ikke kan deltage i tilbud om vejledning og opkvalificering, virksomhedspraktik eller ansættelse med løntilskud, har kommunerne efter de gældende regler mulighed for at give mentorstøtte, men der er ikke regler om, at det skal gives som et ret og pligt-tilbud med de ovennævnte krav om et halvt års varighed og ugentlig kontakt.
Det fremgår ikke af aftalen om kontanthjælpsreformen, at denne ret og pligt til mentorstøtte for personer, der ikke kan deltage i andre former for tilbud, alene skal gælde for det første ret og pligt-tilbud.
Det fremgår heller ikke af bemærkningerne til lovforslag nr.
L 223, folketingsåret 2012-13, som udmøntede kontanthjælpsreformen, at dette skulle være tilfældet.
Derimod fremgår det af bemærkningerne til lovforslaget, at det foreslås, at særligt udsatte kontanthjælpsmodtagere, som ikke har mulighed for at deltage i almindelige aktive tilbud, skal tilbydes en mentor, jf. punkt 2.10., således at ingen bliver overladt til sig selv.
 Der er derfor tale om en fejl, når ret og pligt-mentoren ikke er skrevet ind i reglerne for ret og pligt til efterfølgende tilbud, men alene i reglerne for første ret og pligt-tilbud.
Dette underbygges af, at de økonomiske konsekvenser af mentorordningen ved udmøntningen af kontanthjælpsreformen blev beregnet med udgangspunkt i målgruppens størrelse (den tidligere match 3-målgruppe) og en times mentorstøtte pr. uge i 52 uger.
Der blev således ikke regnet med, at ret og pligt-mentoren kun skulle gælde for første tilbud.
 Det foreslås derfor, at reglerne om ret og pligt til mentorstøtte for aktivitetsparate kontanthjælpsmodtagere, der ikke kan deltage i andre former for tilbud, ændres, således at det også omfatter efterfølgende ret og pligt-tilbud, og således at der skal være kontakt til mentor mindst en gang hver anden uge, således som det også er foreslået ved det første ret og pligt-tilbud i det fremsatte lovforslags § 1, nr. 1.
 Det vurderes, at ændringsforslaget ikke har økonomiske konsekvenser, idet der i den bagvedliggende økonomi er taget udgangspunkt i, at ret og pligt-mentor også gælder for gentagne tilbud.
Til nr. 2 Der er tale om en teknisk korrektion, som følge af at der foreslås indsat et nyt stk. 2 i § 118 a og det gældende stk. 3 herefter bliver stk. 4. Henvisningen i § 118 a stk. 2, til stk. 3 skal derfor rettelig være en henvisning til stk. 4.
Bent Bøgsted (DF) fmd.
Jens Henrik Thulesen Dahl (DF) Peter Kofod Poulsen (DF) Mette Hjermind Dencker (DF) Marlene Harpsøe (DF) Pernille Bendixen (DF) Hans Andersen (V) Peter Juel Jensen (V) Louise Schack Elholm (V) Hans Christian Thoning (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Per Husted (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
