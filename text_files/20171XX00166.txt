Skriftlig fremsættelse (8. november 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om medarbejderinvesteringsselskaber (Ophævelse af revisionsbestemmelse) (Lovforslag nr.
L 74) Formålet med lovforslaget er at gøre forsøgsordningen om medarbejderinvesteringsselskaber permanent, og derfor fremsættes forslag om ophævelse af lovens evalueringsbestemmelse.
I 2014 blev der vedtaget en treårig forsøgsordning om medarbejderinvesteringsselskaber som led i Aftale om Vækstplan for Fødevarer.
Forsøgsordningen blev indført ved lov.
Ordningen blev i sin tid vedtaget for at give medarbejdere mulighed for at indskyde lønmidler i den virksomhed, de er ansat i.
Midlerne skal anvendes til modernisering eller udvikling af virksomheden for at sikre vækst og arbejdspladser.
Der eksisterer i dag ét medarbejderinvesteringsselskab, som er Danish Crowns afdeling i Rønne på Bornholm.
Det fremgår af loven, at der skal fremsættes forslag om revision af loven senest i Folketingsåret 2017-2018 og det blev i forbindelse med vedtagelsen besluttet, at loven skulle evalueres med henblik på at fastslå, om der er opnået den ønskede effekt i form af øgede investeringer i de virksomheder, som medarbejderinvesteringsselskaberne skal virke til gavn for.
Derfor er der i forsommeren 2017 foretaget en evaluering af loven med involvering af de mest centrale interessenter.
Med baggrund i denne evaluering er det vurderingen, at der samlet set er samfundsmæssig værdi i at bevare ordningen med medarbejderinvesteringsselskaber.
Loven har fungeret efter hensigten og skabt den ønskede effekt ved at bevare og øge investeringer i den virksomhed, som det konkrete medarbejderinvesteringsselskab er etableret til gavn for.
Samtidig kan det ikke udelukkes, at der på et senere tidspunkt opstår behov for at etablere flere medarbejderinvesteringsselskaber.
 På baggrund af evalueringen og høringen af lovforslaget foreslås det derfor, at evalueringsbestemmelsen ophæves, og at ordningen med medarbejderinvesteringsselskaber dermed gøres permanent.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Tingets velvillige behandling.
