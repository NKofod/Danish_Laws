Bekendtgørelse om beskyttelses- og overvågningszoner som følge af udbrud af bluetongue I medfør af § 30, stk. 1 og 3, § 34, § 37 og § 70, stk. 3 og 5, i lov nr. 432 af 9. juni 2004 om hold af dyr, som ændret ved lov nr. 105 af 20. februar 2006, fastsættes:
Definitioner § 1. I denne bekendtgørelse forstås ved:
 1) Bluetongue: Vektoroverført sygdom, der forårsages af orbivirus.
 2) Beskyttelseszone: Zone som er omfattet af § 10 i bekendtgørelse nr. 97 af 20. februar 2002 om bekæmpelse af bluetongue.
 3) Overvågningszone: Zone, som er omfattet af § 11 i bekendtgørelse nr. 97 af 20. februar 2002 om bekæmpelse af bluetongue.
Beskyttelseszonen § 2. Beskyttelseszonen omfatter følgende kommuner:
 1) Alle kommuner i Region Hovedstaden, bortset fra Bornholms Regionskommune.
 2) Alle kommuner i Region Sjælland.
 3) Alle kommuner i Region Syddanmark, bortset fra Billund Kommune, Varde Kommune og Vejle Kommune.
Overvågningszonen § 3. Overvågningszonen omfatter følgende kommuner:
 1) Billund Kommune.
 2) Hedensted Kommune.
 3) Herning Kommune.
 4) Horsens Kommune.
 5) Ikast-Brande Kommune.
 6) Odder Kommune.
 7) Ringkøbing-Skjern Kommune.
 8) Samsø Kommune.
 9) Silkeborg Kommune.
 10) Skanderborg Kommune.
 11) Varde Kommune.
 12) Vejle Kommune.
 13) Århus Kommune.
Flytterestriktioner i beskyttelseszonen og overvågningszonen § 4. I beskyttelseszonen finder § 10 i bekendtgørelse nr. 97 af 20. februar 2002 om bekæmpelse af bluetongue anvendelse med de lempelser, der følger af Kommissionens forordning (EF) Nr. 1266/2007 af 26. oktober 2007 om gennemførelsesbestemmelser til Rådets direktiv 2000/75/EF for så vidt angår kontrol med, overvågning af og restriktioner for flytning af visse dyr af modtagelige arter i forbindelse med bluetongue.
 § 5. I overvågningszonen finder § 11 i bekendtgørelse nr. 97 af 20. februar 2002 om bekæmpelse af bluetongue anvendelse med de lempelser, der følger af Kommissionens forordning (EF) Nr. 1266/2007 af 26. oktober 2007 om gennemførelsesbestemmelser til Rådets direktiv 2000/75/EF for så vidt angår kontrol med, overvågning af og restriktioner for flytning af visse dyr af modtagelige arter i forbindelse med bluetongue.
 § 6. Slagterier uden for beskyttelses- og overvågningszonen, der modtager slagtedyr fra beskyttelses- eller overvågningszonen, skal være registreret hertil af fødevareregionen.
Straffe- og ikrafttrædelsesbestemmelser § 7. Med bøde straffes den, der overtræder § 6 i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 8. Bekendtgørelsen træder i kraft den 24. juli 2008.
 Stk. 2. Samtidig ophæves bekendtgørelse af 20. december 2007 om oprettelse af udbrudsområde og restriktionszone som følge af udbrud af bluetongue og straffebestemmelser for overtrædelse af Kommissionens forordning om gennemførelsesbestemmelser til Rådets Direktiv 2000/75/EF for så vidt angår kontrol med, overvågning af og restriktioner for flytning af visse dyr af modtagelige arter i forbindelse med bluetongue.
