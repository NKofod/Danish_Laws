Betænkning afgivet af Indenrigs- og Boligudvalget den 2. juni 2022 Betænkning over Forslag til lov om ændring af lov om offentlige betalinger m.v.
(Mulighed for økonomisk kompensation ved svindel med Nemkonto) [af finansministeren (Nicolai Wammen)]:
1. Ændringsforslag Finansministeren har stillet 5 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialistisk Folkeparti Socialistisk Folkepartis medlemmer af udvalget kan støtte lovforslaget, men SF mener ikke, at forslaget løser problemet med, at svindeludsatte danskere hænger på regningen for NemID-MitID-svindel.
SF ønsker, 1) at der skal laves hæftelsesregler, som ligner dem for dankort, og 2) at gerningsmanden i de tilfælde, hvor gerningsmanden dømmes i retten, og hvor offeret har udvist grov uagtsomhed, skal hænge på regningen og ikke offeret.
SF hilser en arbejdsgruppe velkommen, men alene, hvis den adresserer disse udfordringer også.
Det er vigtigt, at man stiller borgerne bedre i digitale svindelsager, som desværre er i vækst.
Det kan ikke passe, når borgere tvinges til digitale løsninger, at de ikke er sikret økonomisk, når svindlere laver kriminalitet i deres navn.
4. Ændringsforslag med bemærkninger Ændringsforslag Til titlen Af finansministeren, tiltrådt af udvalget:
 1) Undertitlen affattes således:
 »(Mulighed for økonomisk kompensation ved udsættelse for svindel med eller fejl i forbindelse med Nemkonto)«.
[Præcisering af lovforslagets titel] Til § 1 2) I den under nr. 2 foreslåede § 6 a indsættes i stk. 2 efter »til«: »fysiske«.
[Lovteknisk korrektion] 3) I den under nr. 2 foreslåede § 6 a ændres i stk. 2 »lovens ikrafttrædelse« til: »den 1. august 2022«.
[Lovteknisk korrektion] 4) I den under nr. 2 foreslåede § 6 a indsættes i stk. 4 efter »kompensation«: »efter stk. 1«.
[Lovteknisk korrektion] 5) I den under nr. 2 foreslåede § 6 b indsættes i stk. 4 efter »om«: »statens«.
[Lovteknisk korrektion] Bemærkninger Til nr. 1 Med ændringsforslag nr. 1 er der tale om en lovteknisk korrektion.
Forslaget tydeliggør, at kompensationsordningen omfatter både fejl og svindel.
Til nr. 2 Med ændringsforslag nr. 2 er der tale om en lovteknisk korrektion.
Det foreslås at indsætte ordet fysiske, så formuleringen er identisk med formuleringen i bestemmelsens stk. 1 og 3. Forslaget sikrer ensartethed i lovforslaget.
Til nr. 3 Med ændringsforslag nr. 3 er der tale om en lovteknisk korrektion.
Det foreslås, at tidspunktet i bestemmelsen ændres til en bestemt dato, så der ikke er usikkerhed om finansministerens beføjelser efter ikrafttrædelsen.
Til nr. 4 Med ændringsforslag nr. 4 er der tale om en lovteknisk korrektion.
Forslaget tydeliggør, at der henvises til kompensation efter bestemmelsens stk. 1.
Til nr. 5 Med ændringsforslag nr. 5 er der tale om en lovteknisk korrektion.
Forslaget tydeliggør, hvem finansministeren kan lade indtræde i skadelidtes krav.
5. Udvalgsarbejdet Lovforslaget blev fremsat den 7. april 2022 og var til 1. behandling den 26. april 2022. Lovforslaget blev efter 1. behandling henvist til behandling i Indenrigs- og Boligudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og finansministeren sendte den 27. januar 2022 dette udkast til udvalget, jf.
BOU alm. del  bilag 67. Den 8. april 2022 sendte finansministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 9 spørgsmål til finansministeren til skriftlig besvarelse, som ministeren har besvaret.
Anders Kronborg (S) Ida Auken (S) Maria Gudme (S) Jan Johansen (S) Birgitte Vind (S) Kasper Sand Kjær (S) Orla Hav (S) Thomas Jensen (S) Halime Oguz (SF) Jan Bjergskov Larsen (SF) Kathrine Olldag (RV) Christina Thorholm (RV) Susan Kronborg (RV) Søren Egge Rasmussen (EL) fmd.
Jette Gottlieb (EL) Sikandar Siddique (FG) Preben Bang Henriksen (V) Hans Andersen (V) Heidi Bank (V) nfmd.
Anne Rasmussen (V) Christoffer Aagaard Melson (V) Anni Matthiesen (V) Alex Ahrendtsen (DF) Dennis Flydtkjær (DF) Jens Henrik Thulesen Dahl (DF) Birgitte Bergman (KF) Gitte Willumsen (KF) Lars Boje Mathiesen (NB) Ole Birk Olesen (LA) Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
