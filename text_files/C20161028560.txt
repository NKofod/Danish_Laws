Vejledning om forsøg med pulje til opkvalificering inden for mangelområder og forsøg med et mere fleksibelt uddannelsesløft inden for puljen til uddannelsesløft I bekendtgørelse om forsøg på beskæftigelsesområdet er der i §§ 10 a og 10 b fastsat regler om forsøg med pulje til opkvalificering inden for mangelområder og forsøg med et mere fleksibelt uddannelsesløft inden for puljen til uddannelsesløft.
 I denne vejledning er reglerne uddybet med nærmere retningslinjer og indeholder følgende afsnit:
1. Forsøg med pulje til opkvalificering inden for mangelområder Der er i årene 2017-2019 som et forsøg afsat en pulje på samlet 37 mio. kr. til at udvide mulighederne for opkvalificering af ledige inden for stillingsbetegnelser med rekrutteringsudfordringer Puljen er et supplement til den eksisterende ordning med opkvalificeringsjob i LAB § 99.
Puljen udmeldes til jobcentrene og giver mulighed for 80 pct. refusion for udgifter i forbindelse med tilbud om vejledning og opkvalificering.
Puljen fordeles i overensstemmelse med jobcentrenes andel af personer i målgruppen, dog således at der fordeles mindst 100.000 til hvert jobcenter.
1.1. Målgruppe Målgruppen for puljen er:
 1. Dagpengemodtagere med minimum 3 måneders sammenlagt forudgående ledighed.
 2. Jobparate kontanthjælpsmodtagere med minimum 3 måneders sammenhængende forudgående ledighed.
 Den forudgående ledighed opgøres efter reglerne i BAB §§ 148 og 149.
1.2. Stillingsbetegnelser med rekrutteringsudfordringer Puljen omfatter ansættelse inden for inden for stillingsbetegnelser med rekrutteringsudfordringer, jf. mangelområderne på de regionale arbejdsmarkedsbalancer.
 Mangelområderne omfatter "omfattende mangel på arbejdskraft", mangel på arbejdskraft og paradoksproblem.
 Det er arbejdsmarkedsbalancen på ansøgningstidspunktet, der er gældende.
1.3. Refusionsberettigede formål Puljen omfatter vejledning og opkvalificering, jf.
LAB kapitel 10, til målgruppen.
1.4. Arbejdsgivererklæring Det er en betingelse, at der fra en arbejdsgiver foreligger en erklæring om, at personen, der skal deltage i opkvalificering, vil blive ansat uden løntilskud, og at der er tale om ansættelse inden for en stillingsbetegnelser med rekrutteringsudfordringer, jf. ovenfor under 1.2. Der kræves således ikke en ansættelseskontrakt, men alene en hensigtserklæring om at ville ansætte personen.
 Ansættelsen skal i henhold til erklæringen ske i umiddelbar forlængelse af uddannelsen.
1.5. Starttidspunkt Tilbud om vejledning og opkvalificering kan gives i op til tre måneder forud for den ordinære ansættelses start.
Tilbuddet skal således påbegyndes tidligst 3 måneder før start af den ansættelse, der foreligger en erklæring om.
1.6. Varighed Tilbuddets varighed kan maksimalt være tre måneder.
Varighedsbegrænsningen på vejledning og opkvalificering i første ledighedsperiode i LAB § 34 gælder ikke for uddannelser, som tilbydes i regi af puljen.
1.7. Administration Tildeling fra puljen sker efter først-til-mølle-princippet i kommunen.
2. Forsøg med et mere fleksibelt uddannelsesløft inden for puljen til uddannelsesløft Det er i årene 2017-2019 mulighed for som forsøg at give et mere fleksibelt uddannelsesløft inden for puljen til uddannelsesløft.
 Forsøgene med et mere fleksibelt uddannelsesløft gives som et tilbud til dagpengemodtagere inden for puljen til uddannelsesløft efter § 33 a i lov om en aktiv beskæftigelsesindsats, og det er derfor de almindelig regler for afgivelse af et sådant tilbud, krav til deltagelse og sanktioner mv. der finder anvendelse  også i forhold til tilbud, der er omfattet af forsøgsbekendtgørelse.
 Puljen til uddannelsesløft fordeles og udmeldes til jobcentrene efter reglerne i bekendtgørelse 709 af 27. maj 2015 om puljen til uddannelsesløft.
 Hvis en erhvervsuddannelse eller en del af en erhvervsuddannelse, som gives som tilbud om en erhvervsuddannelse efter § 33 a i loven med de fravigelser, der følger af bekendtgørelsens § 10 b, er omfattet af den landsdækkende liste over erhvervsuddannelser, der knytter sig til stillingsbetegnelser med størst rekrutteringsudfordringer efter § 33 a, stk. 5, og uddannelsen påbegyndes i perioden 1. marts 2017 til 31. december 2019, vil dagpengemodtageren under deltagelse i uddannelsen kunne modtage dagpenge med et beløb svarende til pågældendes hidtidige dagpengesats efter § 48 a, i lov om arbejdsløshedsforsikring m.v.
2.1. Mulighed for at faglærte kan tage næste trin i en erhvervsuddannelse, når der er gået mindst 18 måneder siden sidste trin - bekendtgørelsens § 10 b, stk. 1, nr. 1 2.1.1. Målgruppen Målgruppen er: Faglærte dagpengemodtagere efter lovens § 33 a, stk. 1, nr. 2, dog stilles der ikke krav om, at deres uddannelse er forældet.
Der stilles derimod krav om, at den uddannelse (det seneste trin i en erhvervsuddannelse), som personen allerede har gennemført, er færdiggjort mindst 18 måneder før, at der kan gives tilbud om næste trin i erhvervsuddannelsen inden for puljen til uddannelsesløft.
Den uddannelse, som personen allerede har gennemført, anses for færdiggjort, når studieaktiviteten er ophørt, alle karakterer er givet og eksamen er bestået.
Hvis der udstedes et eksamensbevis i tilknytning til, at uddannelsen er gennemført, vil datoen for eksamensbeviset altid kunne blive betragtet som datoen, hvor uddannelsen blev færdiggjort.
 Forsøget fraviger dermed kravet i lovens § 33 a, stk. 1, nr. 2, og § 1, stk. 2, nr. 2, i bekendtgørelsen om puljen til uddannelsesløft om, at faglærte kun kan få tilbud om en erhvervsuddannelse inden for puljen til uddannelsesløft, hvis deres hidtidige uddannelse er forældet, dvs. uddannelsen ikke har været anvendt i de sidste 5 år.
2.1.2. Hvilke uddannelser Der kan gives tilbud om det næste trin i en erhvervsuddannelse, hvor dagpengemodtageren allerede har taget det/de forudgående trin, dvs. hvis en dagpengemodtager allerede har gennemført trin 1, kan personen få tilbud om trin 2 inden for den samme erhvervsuddannelse, og hvis en dagpengemodtager har gennemført trin 2 (og dermed også trin 1), kan personen få tilbud om trin 3 inden for den samme erhvervsuddannelse.
 Eksempel 1:
 Uddannelsen til buschauffør i kollektiv trafik består af 2 trin:
Buschauffør: 2 år (trin 1) Buschauffør i kollektiv trafik: 3 år 6 mdr. (trin 1 + 2) Hvis en dagpengemodtager har en erhvervsuddannelse som buschauffør (trin 1), som er færdiggjort for 18 måneder siden, vil jobcenteret med hjemmel i forsøget i § 10 b, stk. 1, nr. 1, kunne give tilbud om en erhvervsuddannelse som buschauffør i kollektiv trafik (trin 2) efter 33 a, i loven, hvis betingelserne i øvrigt er opfyldt.
 Eksempel 2:
 Uddannelsen til kørselsdisponent består af 3 trin:
Buschauffør: 2 år (trin 1) Buschauffør i kollektiv trafik: 3 år 6 mdr. (trin 1 + 2) Kørselsdisponent: 5 år (trin 1+2+3) Hvis en dagpengemodtager har en erhvervsuddannelse som buschauffør i kollektiv trafik (trin 1 og 2), som er færdiggjort for 18 måneder siden, vil jobcenteret med hjemmel i forsøget i § 10 b, stk. 1, nr. 1, kunne give tilbud om en erhvervsuddannelse som kørselsdisponent (trin 3) efter § 33 a, i loven, hvis betingelserne i øvrigt er opfyldt.
2.1.3. Varighed Uddannelsen (trinnet) skal kunne gennemføres inden for dagpengeperioden, dvs. den periode, hvor personen er berettiget til dagpenge efter lov om arbejdsløshedsforsikring m.v., dog er det tilstrækkeligt at 4/5 del kan tages i dagpengeperioden, hvis personen erklærer sig villig til at færdiggøre den resterende del af uddannelsen på ordinære vilkår, jf. beskrivelsen nedenfor i punkt 2.3.
2.2. Mulighed for at ufaglærte eller faglærte med forældet uddannelse, som ikke har relevant erhvervserfaring eller uddannelse, kan tage trin 1 i en erhvervsuddannelse - bekendtgørelsens § 10 b, stk. 1, nr. 2 2.2.1. Målgruppen Målgruppen er: Ufaglærte og faglærte med forældet uddannelse efter lovens § 33 a, stk. 1, som ikke har relevant erhvervserfaring eller uddannelse, og derfor ikke kan få merit i forhold til at tage en erhvervsuddannelse inden for EUV 1 eller EUV 2.
2.2.2. Hvilke uddannelser En erhvervsuddannelse i form af trin 1 inden for EUV 3.
 Forsøget fraviger dermed kravet i § 2, stk. 2, i bekendtgørelse om puljen til uddannelsesløft, hvorefter kommunen med midler fra puljen til uddannelsesløft alene kan få dækket udgifterne til køb af erhvervsuddannelser uden grundforløb og praktikforløb (EUV 1) eller erhvervsuddannelser med eller uden grundforløbets 2. del og med praktikforløb, såfremt praktikforløbet kan gennemføres med skolepraktik i den nye erhvervsuddannelse for voksne (EUV 2).
2.2.3. Varighed Uddannelsen (trin 1) skal kunne gennemføres inden for dagpengeperioden, dvs. den periode, hvor personen er berettiget til dagpenge efter lov om arbejdsløshedsforsikring m.v., dog er det tilstrækkeligt at 4/5 del kan tages i dagpengeperioden, hvis personen erklærer sig villig til at færdiggøre den resterende del af uddannelsen på ordinære vilkår, jf. beskrivelsen nedenfor i punkt 2.3.
 2.3. Mulighed for at det for alle uddannelsesløft under puljen  er tilstrækkeligt, at 4/5 af erhvervsuddannelsen kan gennemføres i dagpengeperioden, såfremt den ledige erklærer sig villig til at færdiggøre den resterende del af uddannelsen på ordinære vilkår - bekendtgørelsens § 10 b, stk. 1, nr. 3.
2.3.1. Målgruppen Alle ledige, der kan få uddannelsesløft  enten efter lovens § 33 a, stk. 1, eller efter bekendtgørelsens § 10 b, stk. 1, nr. 1 eller 2.
2.3.2. Hvilke uddannelser 4/5 af en erhvervsuddannelse, herunder hvis erhvervsuddannelsen består af trin 1, 2 eller 3. Det er et krav, at den ledige erklærer sig villig til at færdiggøre den resterende del af uddannelsen på ordinære vilkår.
2.3.3. Varighed De 4/5 dele af erhvervsuddannelsen skal kunne gennemføres inden for dagpengeperioden, dvs. den periode, hvor personen er berettiget til dagpenge efter lov om arbejdsløshedsforsikring m.v.
Jobcenteret skal således på baggrund af den indberettede forventede udløbsdato for dagpengeretten, beregne om 4/5 del af uddannelsen kan gennemføres inden den forventede udløbsdato.
Beregningen skal ske på baggrund af oplysningen i Udløb af dagpengeret som indberettes af a-kassen, og udstilles for jobcenteret.
 Forsøget fraviger dermed kravene i § 33 a, stk. 2, i loven og § 2, stk. 3, i bekendtgørelse om puljen til uddannelsesløft, om at hele uddannelsen skal kunne gennemføres inden for den periode, hvor personen er berettiget til dagpenge efter lov om arbejdsløshedsforsikring m.v.
2.4. Administration af forsøgene med et mere fleksibelt uddannelsesløft Administration af forsøgene skal i øvrigt  bortset fra de fravigelser der fremgår af forsøgsreglerne i bekendtgørelsen - ske i overensstemmelse med reglerne i lov om en aktiv beskæftigelsesindsats, bekendtgørelse om en aktiv beskæftigelsesindsats og bekendtgørelsen nr. 709 af 27. maj 2015 om puljen til uddannelsesløft.
 For uddannelse, der påbegyndes 1. marts 2017 til 31. december 2019 og er omfattet af den landsdækkende liste over erhvervsuddannelser, der knytter sig til stillingsbetegnelser med størst rekrutteringsudfordringer efter § 33 a, stk. 5, i loven, skal uddannelsen registreres i jobcentrets fagsystem med en særlig bevillingsramme af hensyn til digital underretning fra jobcenter til a-kasse om, at der er tale om uddannelsesløft, hvor dagpengemodtageren kan modtage dagpenge med et beløb svarende til pågældendes hidtidige dagpengesats.
2.5. Opfølgning og evaluering af forsøgene med et mere fleksibelt uddannelsesløft Ved forsøgsperiodens udløb foretages der en evaluering af forsøgene.
