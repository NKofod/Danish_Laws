Bekendtgørelse om ændring af bekendtgørelse om lægeundersøgelse af søfarende og fiskere § 1 I bekendtgørelse nr. 999 af 12. august 2013 om lægeundersøgelse af søfarende og fiskere, som ændret ved bekendtgørelse nr. 1355 af 24. november 2016, foretages følgende ændringer:
 1. § 2, stk. 2, ophæves.
 2. § 5 affattes således:
 »§ 5. Søfartslæger, der er udpeget af Søfartsstyrelsen, skal ved undersøgelsen benytte den vejledning i bilag 1 til denne bekendtgørelse og lægeattest, der er udarbejdet af Søfartsstyrelsen.
Stk. 2. Søfartslægen skal sende resultatet af lægeundersøgelsen til Søfartsstyrelsen ved anvendelse af det digitale indberetningssystem.
Sundhedsbevis kan udstedes ved automatisk databehandling på baggrund af resultatet af lægeundersøgelsen.
Stk. 3. Søfartslægerne og læger i Grønland, som foretager lægeundersøgelser af søfarende og fiskere ifølge denne bekendtgørelse, skal professionelt være helt uafhængige i udøvelsen af deres lægelige vurdering ved udførelsen af lægeundersøgelsen af søfarende og fiskere.« 3. § 6 affattes således:
 »§ 6. Lægeundersøgelser efter § 4 foretages af søfartslæger, der er udpeget af Søfartsstyrelsen.
Stk. 2. Lægeundersøgelsen kan tillige finde sted i Grønland, hvis den foretages af en behørigt kvalificeret læge, der anvender den af Søfartsstyrelsen angivne lægeattest, der kan hentes på Søfartsstyrelsens hjemmeside, www.dma.dk.
Skibsføreren udsteder eller påtegner sundhedsbeviset i overensstemmelse med lægeattesten.
 Stk. 3. Personer, der skal gennemgå en lægeundersøgelse i medfør af denne bekendtgørelse, vælger selv hvilken søfartslæge, der skal foretage undersøgelsen, dog undtaget de tilfælde hvor Søfartsstyrelsen anviser en bestemt søfartslæge, jf. § 9, stk. 2, og 10, stk. 1.
Stk. 4. Sundhedsbeviser udstedt af en udenlandsk myndighed, der har implementeret den internationale konvention om uddannelse af søfarende, om sønæring og om vagthold (STCW-konventionen) og ratificeret Konventionen om søfarendes arbejdsforhold (MLC) sidestilles med sundhedsbevis udstedt efter § 5 i denne bekendtgørelse.« 4. § 12, stk. 1-3, ophæves.
 Stk. 4 bliver herefter stk. 1.
 5. § 13 affattes således:
 »§ 13. Den ansatte, der tiltræder tjeneste i skib, skal stille sit sundhedsbevis til rådighed for skibsføreren, så længe den ansatte gør tjeneste om bord.
 Stk. 2. Skibsføreren skal stille sundhedsbeviser til rådighed, hvis Søfartsstyrelsen anmoder derom.
Stk. 3. Personer, der er i besiddelse af sundhedsbevis, skal indsende dokumentation derfor, hvis Søfartsstyrelsen anmoder derom.« 6. I § 15, stk. 4, ændres »Carl Jacobsens Vej 31, 2500 Valby,« til: »Fjordvænget 30, 4220 Korsør,«.
 7. I § 19 ændres »§ 6, stk. 3, § 10, stk. 4, § 12, stk. 3 og 4, og § 13, stk. 1 og 2« til: »§ 6, stk. 2, 1. punkt, § 10, stk. 4, § 12 og § 13, stk. 1 og 2«.
§ 2 Bekendtgørelsen træder i kraft den 1. september 2019.
