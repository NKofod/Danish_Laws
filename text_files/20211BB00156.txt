Fremsat den 1. marts 2022 af Mona Juul (KF), Søren Pape Poulsen (KF), Louise Schack Elholm (V), Kenneth Mikkelsen (V), Dennis Flydtkjær (DF), Lars Boje Mathiesen (NB), Ole Birk Olesen (LA), Alex Vanopslagh (LA) og Jens Rohde (KD) Forslag til folketingsbeslutning om afskaffelse af fantomskatten Folketinget pålægger regeringen at fremlægge en provenuneutral model, der muliggør en afskaffelse af den såkaldte fantomskat, hvor en virksomhedsejer beskattes af det fulde beløb, som endnu ikke er modtaget, men som potentielt kan modtages ved aftale om milepælsbetalinger i forbindelse med salg af virksomheden.
I stedet skal sælgere af unoterede virksomheder beskattes løbende, efterhånden som de modtager deres milepælsbetalinger.
Modellen skal forelægges Folketingets partier inden udgangen af folketingsåret 2021-22 med henblik på fremsættelse af et lovforslag i folketingsåret 2022-23.
Bemærkninger til forslaget Beslutningsforslaget er en opdateret genfremsættelse af B 13, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 13 som fremsat.
I dag bliver iværksættere og virksomhedsejere, der sælger deres virksomhed, tvunget til at betale skat af penge, som de potentielt aldrig får, hvis der bliver indgået aftale om milepælsbetalinger i forbindelse med salget.
Beskatningen rammer kun enkeltpersoner som stiftere og ejere.
Fonde og selskaber kan derimod sælge virksomheder skattefrit (»Skatteregler slog næsten milliardsalg ihjel: »Vi betalte skat af penge, vi ikke havde fået««, MedWatch, den 26. november 2018).
Det eksisterende skatteprincip vedrørende såkaldt suspensive betingelser, der udskyder beskatning, når der hersker usikkerhed om betalingen, er ikke tilstrækkelig, fordi en aftale om milepælsbetalinger fører til beskatning allerede i aftaleåret, uanset om der er aftalt betingelser for at opnå de fremtidige milepælsbetalinger.
Der findes eksempler på, at fantomskatten har haft negative konsekvenser for danske iværksættere, når de har skullet sælge deres virksomhed.
Eksempelvis kunne MedWatch i 2018 beskrive, at biotekvirksomheder har oplevet at være tæt på at få afsporet salget af deres virksomhed, når virksomhedsejerne opdagede, at de skulle betale skat af milepælsbetalinger, som de ikke havde fået  og muligvis aldrig ville få (»Skatteregler slog næsten milliardsalg ihjel: »Vi betalte skat af penge, vi ikke havde fået««, MedWatch, den 26. november 2018). Særlig i life science-branchen er milepælsbetalinger anvendt, da udviklingen af lægemidler m.m. kræver et stort kapitalapparat for at få produktet igennem de senere faser af produktets udvikling, og succesraten er lav.
Derfor vælger køber som udgangspunkt at beskytte sig ved at indlægge milepælsbetalinger, når der købes lægemiddelvirksomheder.
Det er derfor særlig problematisk, når iværksættere skal være tilbageholdende med salg af deres virksomheder, fordi beskatningen af en potentiel fremtidig milepælsbetaling som oftest overstiger det kontantbeløb, som modtages i aftaleåret.
Dette kan yderligere være med til at koste danske arbejdspladser, når investorer ønsker at opkøbe og udvikle danske virksomheder i vækst.
 Formålet med beslutningsforslaget er derfor at pålægge regeringen at udarbejde en provenuneutral ordning, hvor virksomhedsejere først skal afregne skat af fortjenesten, når de modtager milepælsbetalingen, og således ikke kan risikere at afregne skat af midler, som de ikke har modtaget og potentielt aldrig modtager.
En ændring af reglen kan f.eks. ske ved, at der indføres en bestemmelse i skattelovgivningen, der er parallel med bestemmelsen i afskrivningslovens § 40, stk. 7, så der gives henstand med skattebetalingen af alle milepælsbetalinger, der skal beskattes efter ligningslovens § 12 B.
Skatten af milepælsbetalingerne skal  som i dag  beregnes på salgstidspunktet, men skal først betales, når de løbende ydelser modtages, jf. reglerne for henstand med goodwill.
Reglen i afskrivningslovens § 40, stk. 7, skal dog modereres lidt, da der ikke skal være krav om betaling senest efter 7 år, fordi aftaler om salg af bl.a. lægemidler ofte har længerevarende milepælsperioder.
Hvis sælger flytter til udlandet, forfalder det beregnede, men endnu ikke betalte skattebeløb til betaling.
Dette er blot et eksempel på, hvordan en ændring af reglerne kan udformes.
Forslagsstillerne vil lade det være op til Skatteministeriet at udarbejde den konkrete model.
Forslagsstillerne mener ikke, at en ændring af reglerne efter ovenstående forslag vil være i strid med retserhvervelsesprincippet, da beskatningen fortsat sker på aftaletidspunktet, men der gives henstand for betalingen, heller ikke selv om der kan være usikkerhed om størrelsen af de enkelte afdrag.
Det er et generelt skatteretligt princip, at der sker beskatning ved retserhvervelsen.
En betingelse kan udskyde retserhvervelsen, hvis der hersker reel usikkerhed om, hvorvidt aftalen bliver gennemført eller ej.
Aftalen har både betydning for sælgers beskatning og for købers afskrivningsadgang.
Finansiering Da der foreslås en provenuneutral løsning, forventes forslaget ikke at have statsfinansielle konsekvenser, og regeringen må derfor ikke hæve skatter eller afgifter i forbindelse med et kommende lovforslag.
Skriftlig fremsættelse Mona Juul (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af fantomskatten.
(Beslutningsforslag nr.
B 156) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
