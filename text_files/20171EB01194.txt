Beretning afgivet af Undervisningsudvalget den 29. maj 2018 Beretning over Forslag til folketingsbeslutning om kvalitetssikring af særligt tilrettelagt ungdomsuddannelse (stu) og oprettelse af en tilhørende overbygning til uddannelsen [af Jens Henrik Thulesen Dahl (DF) m.fl.]:
1. Udvalgsarbejdet Beslutningsforslaget blev fremsat den 16. marts 2018 og var til 1. behandling den 26. april 2018. Beslutningsforslaget blev efter 1. behandling henvist til behandling i Undervisningsudvalget.
Møder Udvalget har behandlet beslutningsforslaget i 1 møde.
2. Politiske bemærkninger Et flertal i udvalget (S, DF, EL, ALT, RV og SF) finder, at stu (særligt tilrettelagt ungdomsuddannelse) er et unikt uddannelsestilbud til unge med særlige behov.
Uddannelsen er i overvejende grad en succes blandt de unge og deres pårørende, hvilket en evaluering fra september 2017 også kortlægger.
Flertallet noterer dog, at der stadig er betydelige udfordringer med stu´en, hvilket evalueringen også påpeger.
Udfordringerne handler bl.a. om, at både forældre og unge finder det svært at overskue reglerne omkring stu, herunder hvad man har ret til, og hvilke muligheder der eksisterer for den enkelte unge.
Der er også store forskelle på, hvordan kommunerne forvalter tilbuddet om stu, hvilket kan betyde, at der er stor forskel i kvaliteten på stu-tilbud fra kommune til kommune.
Evalueringen viser også, at en stor del af forældrene til unge, der bruger stu-tilbud, er utilfredse med udslusningen fra uddannelsen.
 På baggrund af disse udfordringer finder flertallet det nødvendigt dels at drøfte, hvordan man fremover kan sikre en større og mere ensartet kvalitet i stu-tilbuddene, dels at drøfte mulighederne for at oprette en overbygningsuddannelse til det eksisterende stu-tilbud.
Flertallet i udvalget pålægger derfor undervisningsministeren til sammen med beskæftigelsesministeren at indkalde Folketingets partier til forhandlinger og med udgangspunkt i beslutningsforslag nr.
B 96 drøfte, hvilke tiltag der kan bidrage til at sikre en udvikling af stuen og dermed imødekomme de udfordringer, der eksisterer på området.
Et mindretal i udvalget (V, LA og KF) finder, at evalueringen ikke umiddelbart giver anledning til at gennemføre større initiativer i relation til stu, idet evalueringen samlet set peger på, at kommunerne løfter opgaven som forudsat, og at uddannelsen er implementeret i overensstemmelse med de politiske hensigter.
Det bemærkes i den sammenhæng, at regeringen allerede har taget initiativ til mindre initiativer i form af en benchmarkanalyse af overgange og udslusning fra stu, et best practice-katalog og en stu-portal til brugere for at synliggøre stu-tilbud samt viden om best practice.
 P.u.v.
