 Ifølge retsplejelovens § 225, stk. 1, behandles sager om prøvelse af  

 afgørelser truffet af et ministerium eller af en central statslig  

 klageinstans, der har den øverste administrative kompetence til at træffe  

 afgørelser i sager mellem det offentlige og private, ved landsret i 1.  

 instans.
Ved lov nr. 903 af 29. november 1995 blev retsplejelovens § 240 tilføjet  

 et nyt stk. 2, hvorefter sager, som behandles ved landsret i 1. instans i  

 medfør af § 225, stk. 1, anlægges, hvor sagsøger har hjemting.
Har sagsøger  

 ikke hjemting i Danmark, anlægges sagen ved statens hjemting.
 Det fremgår af forarbejderne til lovændringen, at formålet har været at  

 gøre det lettere for personer, der bor i den vestlige del af Danmark, at føre  

 sag mod staten, idet den ny bestemmelse indebærer, at sager mod staten for  

 fremtiden kan anlægges ved Vestre Landsret, hvis borgeren har bopæl i denne  

 retskreds.
 Ifølge retsplejelovens § 330, stk. 4, meddeles fri proces til  

 landsretssager i 1. instans af statsamtet på det sted, hvor sagen skulle være  

 anlagt, hvis landsretsbehandling ikke var anvendelig.
Den ny bestemmelse i retsplejelovens § 240, stk. 2, sammenholdt med  

 retsplejelovens § 330, stk. 4, betyder efter Civilretsdirektoratets  

 opfattelse, at fri proces til de sager, der er nævnt i retsplejelovens § 225,  

 stk. 1, meddeles af statsamtet på det sted, hvor sagsøger har bopæl.
Disse  

 sager behandles således efter samme praksis, som har været gældende for  

 skattesager efter skattestyrelseslovens § 33, stk. 2.
 Eventuelle habilitetsspørgsmål, som den nye kompetencefordeling måtte give  

 anledning til, bør løses på sædvanlig vis.
