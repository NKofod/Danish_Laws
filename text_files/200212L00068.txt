Fremsat den 6. november 2002 af  

 skatteministeren (Svend Erik Hovmand) Forslag til Lov om ændring af ligningsloven og lov  

 om beskatning af visse pensionskapitaler m.v.
(Fremme af privat udlejningsbyggeri) § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 791 af 17. september 2002, foretages  

 følgende ændring:
 1. Efter § 8 Q indsættes:
»§ 8 R.
Ved opgørelsen af den skattepligtige indkomst  

 for det indkomstår, hvor den faste ejendom er taget i brug, efter at  

 der er opnået ibrugtagningstilladelse efter byggelovgivningen, kan  

 skattepligtige efter selskabsskatteloven fradrage et beløb svarende  

 til anskaffelsessummen, opgjort efter § 1 i lov om fremme af privat  

 udlejningsbyggeri, for nyopført fast ejendom, der udelukkende er  

 bestemt til udlejning som helårsbeboelse, når betingelserne i nr.  

 1-5 er opfyldt:
 1)	Den skattepligtige skal have fået tilsagn om andel i den for  

 årene 2003-2007 fastsatte årlige investeringsramme på 1,0  

 mia. kr., jf. § 1 i lov om fremme af privat udlejningsbyggeri, og  

 sørge for, at byggeriet opføres i overensstemmelse med  

 tilsagnet, og at det holder sig inden for den tildelte andel af  

 rammen.
 2)	Den faste ejendom skal opføres i den kommune, der  

 fremgår af tilsagnet.
 3)	Den skattepligtige skal have opnået byggetilladelse til  

 byggeriet senest 9 måneder efter modtagelsen af tilsagn om andel i  

 investeringsrammen.
 4)	Den faste ejendom skal ved første ibrugtagning, efter at der  

 er opnået ibrugtagningstilladelse efter byggelovgivningen, mindst  

 indeholde det antal beboelseslejligheder, der fremgår af tilsagnet.
 5)	Ibrugtagningstilladelse af byggeriet skal foreligge senest 4  

 år efter, at der er givet byggetilladelse.
 Stk. 2. Stk. 1 gælder ikke for skattepligtige, der  

 tillige er skattepligtige efter pensionsafkastbeskatningsloven, samt  

 aktieselskaber omfattet af selskabsskattelovens § 3 A.
Stk. 3. Ved opgørelse af fortjeneste og tab på  

 fast ejendom, der har fået fradrag efter stk. 1, anvendes  

 anskaffelsessummen opgjort efter de almindelige regler fratrukket  

 anskaffelsessummen efter stk. 1 ganget med den sats, der er angivet i  

 selskabsskattelovens § 17, stk. 1.« § 2 I lov om beskatning af visse pensionskapitaler m.v.  

 (pensionsafkastbeskatningsloven), jf. lovbekendtgørelse nr. 666 af 31.  

 juli 2002, foretages følgende ændringer:
 1. Efter § 5 a indsættes:
»§ 5 b.
Ved opgørelsen af beskatningsgrundlaget for det  

 indkomstår, hvor den faste ejendom er taget i brug, efter at der er  

 opnået ibrugtagningstilladelse efter byggelovgivningen, fradrages et  

 beløb svarende til anskaffelsessummen, opgjort efter § 1 i lov om  

 fremme af privat udlejningsbyggeri, for nyopført fast ejendom, der  

 udelukkende er bestemt til udlejning som helårsbeboelse, når  

 betingelserne i nr. 1-5 er opfyldt:
 1)	Den skattepligtige skal have fået tilsagn om andel i den for  

 årene 2003-2007 fastsatte årlige investeringsramme på 1,0  

 mia. kr., jf. § 1 i lov om fremme af privat udlejningsbyggeri, og  

 sørge for, at byggeriet opføres i overensstemmelse med  

 tilsagnet, og at det holder sig inden for den tildelte andel af  

 rammen.
 2)	Den faste ejendom skal opføres i den kommune, der  

 fremgår af tilsagnet.
 3)	Den skattepligtige skal have opnået byggetilladelse til  

 byggeriet senest 9 måneder efter modtagelsen af tilsagn om andel i  

 investeringsrammen.
 4)	Den faste ejendom skal ved første ibrugtagning, efter at der  

 er opnået ibrugtagningstilladelse efter byggelovgivningen, mindst  

 indeholde det antal beboelseslejligheder, der fremgår af tilsagnet.
 5)	Ibrugtagningstilladelse af byggeriet skal foreligge senest 4  

 år efter, at der er givet byggetilladelse.
 Stk. 2. For fast ejendom, hvoraf indtil halvdelen kan  

 opføres med henblik på salg, jf. § 6 a, stk. 5, i lov  

 om forsikringsvirksomhed og § 6, stk. 2, i lov om tilsyn med  

 firmapensionskasser, skal den del af den faste ejendom, der ikke  

 opføres med henblik på salg, opfylde betingelserne i  

 stk. 1.
Stk. 3. Får et aktieselskab omfattet af  

 selskabsskattelovens § 3 A tilsagn om andel i den for årene  

 2003-2007 fastsatte årlige investeringsramme, kan det  

 livsforsikringsselskab, den pensionskasse eller den pensionsfond, der fuldt  

 ud direkte eller indirekte ejer aktieselskabet, ved opgørelsen af  

 beskatningsgrundlaget for det indkomstår, hvor den faste ejendom er  

 taget i brug, efter at der er opnået ibrugtagningstilladelse efter  

 byggelovgivningen, fradrage et beløb svarende til anskaffelsessummen  

 for den faste ejendom, som aktieselskabet opfører, når  

 betingelserne i stk. 1 er opfyldt.
Fradrag efter 1. pkt. foretages af  

 det livsforsikringsselskab, den pensionskasse eller den pensionsfond, der er  

 nærmeste direkte eller indirekte ejer af aktieselskabet.
Ejes  

 aktieselskabet af en flerhed af skattepligtige efter § 1, stk. 1,  

 fordeles fradraget efter en til den gennemsnitlige ejerandel svarende del.  

 Stk. 2 finder tilsvarende anvendelse.
Stk. 4. Ved opgørelse af gevinst og tab på fast  

 ejendom efter § 13, stk. 3, 2. og 4. pkt., anvendes  

 anskaffelsessummen omregnet til kontantværdi fratrukket  

 anskaffelsessummen efter stk. 1 ganget med den sats, der er angivet i  

 § 2, stk. 1.« 2. I § 13, stk. 3, 2. og 4. pkt.,  

 indsættes efter »anskaffelsessummen omregnet til kontantværdi«:  

 », jf. dog § 5 b«.
§ 3 Loven træder i kraft 1. januar 2003, og har virkning fra og med  

 indkomståret 2003.
Bemærkninger til lovforslaget Almindelige bemærkninger 1. Formålet med lovforslaget Formålet med lovforslaget er at fremme  

 opførelsen af privat udlejningsbyggeri ved at gøre det mere  

 attraktivt for såvel pensionsinstitutter som selskaber at opføre  

 private udlejningsboliger.
Forslaget skal ses i sammenhæng med det  

 samtidig af økonomi- og erhvervsministeren fremsatte forslag om fremme  

 af privat udlejningsbyggeri.
Regeringen vil styrke vækst, velfærd og  

 fornyelse.
Det gælder også på boligområdet.
En  

 rimelig bolig er vigtig for den enkeltes velfærd.
Der skal være  

 mulighed for et reelt valg mellem ejer- og lejeboliger.
Boligpolitikken skal også understøtte  

 strategien for øget vækst og konkurrencedygtighed.  

 Boligforsyningen er et vigtigt element i denne udvikling.
Velfungerende byer  

 med et varieret udbud af boliger giver gode muligheder for at bo og leve og  

 tiltrækker derfor den arbejdskraft, der er nødvendig for  

 virksomhedernes vækst.
Boligmarkedet har i mange år været  

 præget af ubalancer.
Det private udlejningsbyggeri har længe  

 ligget på et alt for lavt niveau.
Mens det private udlejningsbyggeri i  

 1970 udgjorde ca. 35 pct. af den samlede boligbestand, er andelen nu kun godt  

 18 pct.
Regeringen har derfor med sit udspil »Vækst og  

 fornyelse på boligmarkedet« fra den 26. august 2002 og med aftalen af  

 15. oktober 2002 med Socialdemokraterne, Dansk Folkeparti, Radikale Venstre  

 og Kristeligt Folkeparti om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
 Der bygges ikke nok privat udlejningsbyggeri, og det, der  

 er blevet bygget, har hovedsageligt været af luksusbetonet karakter.  

 På trods af, at det siden udgangen af 1991 har været muligt at  

 kræve markedsleje for nybyggeri af private udlejningsboliger, har det  

 ikke været muligt for investorer at få et acceptabelt afkast ved  

 at bygge i en standard, der henvender sig til en bredere del af befolkningen.  

 For at få gang i byggeri af denne slags private udlejningsboliger, er  

 det nødvendigt at skabe bedre økonomiske incitamenter for  

 pensionsinstitutter og private investorer til at igangsætte byggeri.  

 Forslaget indeholder derfor økonomiske initiativer, som bevirker, at  

 afkastet af de private og institutionelle investorers investering i  

 større og solide byggeprojekter bliver konkurrencedygtigt i forhold  

 til en tilsvarende investering i obligationer.
 Det er regeringens vurdering, at de byggepolitiske  

 initiativer, der er taget og vil blive taget til forbedring af effektiviteten  

 og konkurrencen i byggeriet, på længere sigt vil gøre  

 byggeriet billigere og dermed også gøre det private  

 udlejningsbyggeri mere økonomisk rentabelt for pensionsinstitutter og  

 andre investorer at opføre.
2. Gældende regler 2.1. Pensionsinstitutter Livsforsikringsselskaber, pensionskasser og pensionsfonde  

 er skattepligtige efter reglerne i pensionsafkastbeskatningsloven.  

 Skattepligtigt formueafkast af fast ejendom, ligesom formueafkast af aktier  

 og obligationer m.v., beskattes med 15 pct.
Formueafkast af fast ejendom er  

 dels resultatet af ejendommens drift, opgjort efter skattelovgivningens  

 almindelige regler bortset fra afskrivningsreglerne, dels udviklingen i  

 ejendommens handelsværdi.
 For en række faste ejendomme gælder, at  

 formueafkastet ikke er omfattet af skattepligten efter  

 pensionsafkastbeskatningsloven:
 Fritagelsen for pensionsafkastbeskatning gælder i  

 første række fast ejendom, der er erhvervet før den 12.  

 marts 1986.
I perioden fra 1986 til 1998 gjaldt en ordning med  

 fritagelse af formueafkast af investering i fast ejendom inden for en  

 årlig kvote.
Denne fritagelse omfattede investering i privat  

 byfornyelse, i nybyggeri af erhvervsejendomme, i nybyggeri i  

 byfornyelsesområder og i forbedring af ejendomme i  

 byfornyelsesområder.
 For at øge aktiviteten i bygge- og  

 anlægssektoren blev begrænsningerne for de skattepligtiges adgang  

 til at investere i afgiftsfrit byggeri suspenderet for investeringer, der  

 blev sat i gang i 1993 og 1994, og som blev færdiggjort inden udgangen  

 af 1997. Suspensionen af begrænsningerne indebar, at fritagelsen  

 også omfattede investering i nybyggeri af boligudlejningsejendomme  

 udenfor byfornyelsesområder og nybyggeri af ejendomme, der skulle  

 udlejes til institutionsbrug.
 Ordningen med fritagelse inden for en årlig kvote  

 blev ophævet ved Pinsepakken i 1998 med virkning fra den 2. juni 1998  

 for at begrænse aktiviteten inden for byggesektoren.
 2.2. Selskaber m.v.
Indkomst, herunder fra udlejning af fast ejendom,  

 beskattes for selskaber m.v., der er skattepligtige efter  

 selskabsskatteloven, med 30 pct.
Der kan ikke ske afskrivning på en  

 bygning, der bliver benyttet til beboelse eller hertil knyttede formål,  

 jf. afskrivningslovens § 14, stk. 2, nr. 4. Der kan dog ske  

 afskrivning på installationer i sådanne bygninger efter  

 afskrivningslovens § 15, stk. 2.
3. Lovforslaget Der bygges for få private udlejningsboliger.
Dette  

 beror især på, at rentabiliteten af investeringer i nyt  

 udlejningsbyggeri til boligformål er for lav.
Med henblik på at  

 få gang i byggeriet af nye private udlejningsboliger til husstande med  

 almindelige indkomster foreslås det derfor at give pensionsinstitutter  

 og selskabsskattepligtige investorer ret til at foretage fradrag for et  

 beløb svarende til hele anskaffelsessummen for nybyggede  

 udlejningsboliger ved opgørelsen af henholdsvis beskatningsgrundlaget  

 og den skattepligtige indkomst.
Afkastet af byggeinvesteringen bliver dermed  

 konkurrencedygtigt i forhold til kapitalanbringelse i obligationer.
 Fradragsretten gives indenfor en årlig  

 investeringsramme på 1,0 mia. kr. i hvert af finansårene  

 2003-2007 og forventes at give et samlet provenutab på 950 mill. kr. i  

 perioden 2003-2009. Investeringsrammen sikrer, at den aktivitet, som  

 forslaget medfører, holdes på et niveau, der er forsvarligt i  

 forhold til såvel belastningen af statsfinanserne som aktiviteten i  

 byggesektoren.
Retten til fradrag for hele anskaffelsessummen forpligter  

 ikke bygherren til at beholde ejendommen.
Ejendommen kan således godt  

 sælges efter ejendommen er taget i brug, efter at der er opnået  

 ibrugtagningstilladelse efter byggelovgivningen.
For at sikre den bedste  

 udnyttelse af investeringsrammen kan fradragsretten imidlertid kun benyttes  

 af den bygherre, der har fået tilsagn om andel i investeringsrammen.  

 Specielt gælder det, at fradragsretten bortfalder, hvis overdragelsen  

 sker, før ejendommen er taget i brug.
Der foreslås, at den faste ejendom mindst skal  

 indeholde det antal beboelseslejligheder, der fremgår af tilsagnet.
Det  

 er regeringens mål, at der opføres større og solide  

 byggeprojekter.
Derfor foreslås det i økonomi- og  

 erhvervsministerens forslag til lov om fremme af privat udlejningsbyggeri, at  

 det enkelte byggeri mindst skal indeholde 15 beboelseslejligheder.  

 Økonomi- og erhvervsministeren kan dog dispensere herfra, når  

 særlige forhold taler herfor.
På et frit marked vil investorerne i nyt privat  

 udlejningsbyggeri naturligt søge hen, hvor efterspørgselen er  

 størst.
Da der imidlertid er tale om en begrænset  

 investeringsramme, opdeles den i to lige store puljer á 500 mill. kr.,  

 som fordeles to gange årligt, jf. økonomi- og  

 erhvervsministerens forslag til lov om fremme af privat  

 udlejningsbyggeri.
For at sikre, at projekter fra alle dele af landet kan  

 få andel i investeringsrammen, opdeles for eksempel puljen ved den  

 første årlige tildelingsrunde i to kvoter á 250 mill.  

 kr., som reserveres til henholdsvis kommuner med mindst 90.000 indbyggere og  

 andre kommuner.
Som en følge heraf er det en betingelse for  

 fradragsret, at den faste ejendom opføres i den kommune, der  

 fremgår af tilsagnet.
For det enkelte byggeri skal byggetilladelse være  

 opnået inden 9 måneder efter modtagelsen af tilsagn om  

 andel i investeringsrammen.
Ansøgning om andel i rammen kan dermed  

 ske, inden byggetilladelse foreligger.
Det er desuden en betingelse for  

 fradragsretten, at ibrugtagningstilladelse til byggeriet foreligger senest 4  

 år efter, at der er givet byggetilladelse.
For at målrette støtten mod boliger, hvis  

 anskaffelsespris muliggør, at de kan lejes ud til en leje, der kan  

 betales af en bredere del af befolkningen, er der i økonomi- og  

 erhvervsministerens forslag til lov om privat udlejningsbyggeri fastsat  

 begrænsninger i størrelsen af lejlighedernes anskaffelsessum.  

 Der er betydelige geografiske forskelle i grundpriserne, som især  

 ligger højt i de centrale dele af hovedstadsområdet.
For at  

 dette ikke skal medføre uhensigtsmæssige forskelle i det  

 beløb, der er til rådighed for de øvrige byggeudgifter,  

 sker der en geografisk differentiering af begrænsningerne i  

 anskaffelsessummen.
 Da byggeriet efter nærværende lovforslag skal  

 opføres i overensstemmelse med tilsagnet, er det en betingelse for  

 fradragsret, at de enkelte lejligheder holdes indenfor de nævnte  

 beløbsgrænser, nemlig et maksimum for størrelsen af  

 grundprisen pr. m2 bruttoetageareal, et maksimum for  

 størrelsen af den resterende del af anskaffelsessummen pr.  

 m2 bruttoetageareal og et maksimum for størrelsen af den  

 samlede anskaffelsessum (grund plus bygninger) for den enkelte lejlighed.  

 Grænserne varierer efter kommunens beliggenhed, som angivet  

 nedenfor.
 Kommunerne inddeles i 4 grupper, hvor den første  

 består af alle kommuner i hovedstadsregionen undtagen kommuner i  

 Frederiksborg og Roskilde amter med under 20.000 indbyggere pr. 1. juli 2002.  

 Den næste gruppe består af kommuner i Frederiksborg og Roskilde  

 amter med under 20.000 indbyggere pr. 1. juli 2002, mens den tredje gruppe  

 består af Odense, Aalborg og Århus kommuner, og den sidste af  

 landets øvrige kommuner.
 Grundprisen pr. m2 bruttoetageareal varierer  

 mellem 3.500 kr. i hovedstadsregionen og 2.500 kr. i de mindre kommuner i  

 provinsen, mens anskaffelsessummerne ekskl. grundprisen pr. m2  

 bruttoetageareal tilsvarende varierer mellem 13.500 kr. og 10.500 kr.  

 Anskaffelsessummerne pr. lejlighed varierer mellem 1,8 mill. kr. og 1,38  

 mill. kr.
Efter økonomi- og erhvervsministerens forslag til  

 lov om fremme af privat udlejningsbyggeri indeksreguleres  

 anskaffelsessummerne én gang årligt.
Indeksreguleringen skal  

 sikre, at den forudsatte kvalitet af nybyggeriet ikke forringes ved, at de  

 maksimale anskaffelsessummer udhules af prisstigninger i den periode,  

 ordningen løber.
Der foretages ingen regulering af de maksimale  

 anskaffelsessummer i allerede givne tilsagn.
Det vil i samråd med de partier, der indgik aftalen  

 af 15. oktober 2002 om flere og bedre boliger, blive vurderet, om de  

 fastsatte beløbsgrænser for anskaffelsessummerne sikrer, at der  

 bliver bygget nye lejeboliger til en pris, der kan betales af en bredere del  

 af befolkningen.
Såfremt det konstateres, at de fastsatte  

 beløbsgrænser ikke fungerer hensigtsmæssigt, er  

 aftalepartierne enige om at ændre beløbsgrænserne ved en  

 ændring af økonomi- og erhvervsministerens lov om fremme af  

 privat udlejningsbyggeri.
Bygherren skal ligeledes efter økonomi- og  

 erhvervsministerens forslag til lov om fremme af privat udlejningsbyggeri  

 lade tinglyse en deklaration på de berørte ejendomme.
Det skal  

 fremgå af deklarationen, at lejlighederne skal anvendes til udlejning  

 som helårsbeboelse og udlejes til dette formål, samt at der i 10  

 år fra første ibrugtagning, efter at der er opnået  

 ibrugtagningstilladelse efter byggelovgivningen, ikke må opkræves  

 lejeforhøjelse for forbedringer, medmindre der er tale om  

 forbedringer, der er påbudt efter anden lov, som er trådt i kraft  

 efter ibrugtagningen.
Deklarationen skal tinglyses med prioritet forud for al  

 pantegæld i ejendommen.
Da byggeriet skal opføres i  

 overensstemmelse med tilsagnet, er det en betingelse for fradragsret, at der  

 er tinglyst en sådan deklaration på ejendommen.
For nybyggeri omfattet af forslaget kan lejen  

 fastsættes frit.
Der gælder således samme regler for  

 nybyggeri efter forslaget som for lejligheder i andre ejendomme, der er  

 opført efter udgangen af 1991.
Forholdet mellem ejer og lejer i lejlighederne er  

 reguleret af lejelovgivningen.
Lejeren vil således eksempelvis ikke  

 kunne opsiges som følge af, at ejendommen skifter ejer.
Provenumæssige konsekvenser Forslaget om at indføre fradragsret for  

 anskaffelsessummen for nyopført ejendom inden for en årlig  

 investeringsramme på 1 mia. kr. i perioden 2003   2007 vil  

 medføre et provenutab for det offentlige.
Provenutabet vil afhænge af, i hvor høj grad  

 investeringsrammen udnyttes, og i hvilket omfang udnyttelsen falder på  

 pensionsafkastskattepligtige selskaber m.v. og andre selskaber, der er  

 selskabsskattepligtige.
Fordelingen af det samlede provenutab over de enkelte  

 år afhænger tillige af, i hvilket tempo der opnås  

 ibrugtagningstilladelse til de ejendomme, der omfattes af ordningen.
I den forbindelse forudsættes det for det  

 første, at de årlige investeringsrammer udnyttes fuldt ud.
Det  

 forudsættes for det andet, at ca. 75 pct. af investeringsrammen vil  

 blive fradraget i pensionsafkastgrundlag, mens 25 pct. vil blive fradraget i  

 selskabsskattepligtig indkomst.
 Med disse forudsætninger skønnes en  

 gennemsnitlig skatteværdi af fradraget for et års  

 investeringsramme på op mod 190 mill. kr., heraf 75 mill. som  

 selskabsskat m.v. og 115 mill. kr. som pensionsafkastskat.
 Lovforslaget skønnes således at  

 medføre et samlet provenutab i størrelsesordenen 950 mill.  

 kr.
Fradraget forudsættes udnyttet fuldt ud i det  

 indkomstår, hvor den faste ejendom tages i brug.
Det forudsættes,  

 at der går 1 - 2 år fra tilsagn om investeringsramme gives og til  

 ejendommen tages i brug.
På denne baggrund skønnes  

 følgende samlede provenuforløb af forslaget:
Provenuvirkning af fradrag for udlejningsbyggeri 2003 -  

 2009 Indkomstår 2003 2004 2005 2006 2007 2008 2009 I alt ------------- Mill. kr. (2003   niveau)  

 ----------- Provenu - 10 - 110 - 190 - 190 - 190 - 180 - 80 - 950 Finansårsvirkningen af forslaget i 2003  

 anslås til - 10 mill. kr., men finansårsvirkningen i  

 efterfølgende år skønnes omtrent svarende til  

 tabellen.
Den kommunale andel af det samlede provenutab  

 vedrørende selskabsskatten udgør ca. 50 mill. kr. i alt over  

 perioden 2006 - 2011, idet der dog først er kommunevirkning af  

 forslaget fra budgetåret 2007 med ca. 6 mill. kr.
Der er ikke  

 kommuneandel af pensionsafkastskatten.
Administrative konsekvenser for stat, kommuner og  

 amtskommuner Lovforslaget skønnes at medføre  

 engangsudgifter på 0,6 mill. kr. for ToldSkat.
Økonomiske konsekvenser for erhvervslivet Forslaget forventes at bidrage til, at investeringer i  

 privat udlejningsbyggeri bliver et attraktivt forretningsområde for en  

 bredere kreds af investorer, end tilfældet er i dag.
Samtidig sker der  

 en vis forøgelse af efterspørgslen efter ydelser fra  

 udførende, rådgivende og finansielle virksomheder.
Administrative konsekvenser for erhvervslivet Forslaget er forelagt Økonomi- og  

 Erhvervsministeriets Center for administrative lettelser med henblik på  

 at få en vurdering af, om forslaget skal forelægges et af  

 ministeriets testpaneler. Økonomi- og Erhvervsministeriets Center for  

 administrative lettelser har i den forbindelse vurderet, at de administrative  

 konsekvenser er så små, at det ikke vil være  

 hensigtsmæssigt at foretage en konkret undersøgelse af  

 forslaget.
Administrative konsekvenser for borgerne Indførelsen af fradragsret for anskaffelsessummen  

 for private investorer i forbindelse med opførelse af nyt boligbyggeri  

 medfører ikke administrative konsekvenser for borgerne.
Miljømæssige konsekvenser Lovforslaget har ingen miljømæssige  

 konsekvenser.
Forholdet til EU-retten Lovforslaget indeholder ikke EU-retlige aspekter.
 Sammenfatning af økonomiske konsekvenser og  

 administrative konsekvenser.
Positive konsekvenser Negative konsekvenser Økonomiske konsekvenser for stat, amter og  

 kommuner Ingen Indkomstårsvirkning:
 Finansårsvirkning: Provenutab på 10 mill. kr. i  

 2003.
Administrative konsekvenser for stat, amter og  

 kommuner Ingen Lovforslaget skønnes at medføre engangsudgifter  

 på 0,6 mill. kr. for ToldSkat.
Økonomiske konsekvenser for  

 erhvervslivet Øget opførelse af udlejningsbyggeri til fordel  

 for investeringer i obligationer m.v.
Ingen Administrative konsekvenser for  

 erhvervslivet Ingen De administrative konsekvenser for erhvervslivet vurderes at  

 være af beskedent omfang.
Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter.
Høring Lovforslaget er sammen med økonomi- og  

 erhvervsministerens forslag om privat udlejningsbyggeri sendt til  

 høring i Advokatrådet, Arbejdsmarkedet Tillægspension,  

 Bosam, Byggesocietetet, Danmarks Lejerforeninger, Dansk  

 Ejendomsmæglerforening, Dansk Industri, Danske Entreprenører,  

 Den Danske Dommerforening, Den Danske Skatteborgerforening,  

 Ejendomsforeningen Danmark, Ejendomstænketanken, Finansministeriet,  

 Finansrådet, Finanstilsynet, Foreningen af Firmapensionskasser,  

 Foreningen Registrerede Revisorer, Foreningen af Statsautoriserede Revisorer,  

 Forsikring og Pension, Frederiksberg Kommune (Skattedirektoratet), Husleje-  

 og beboerklagenævnsforeningen, Indenrigs- og Sundhedsministeriet,  

 InvesteringsForeningsRådet, Jydske Grundejerforeninger,  

 Justitsministeriet, Kommunernes Landsforening, Konkurrencestyrelsen,  

 Københavns Kommune (Skatteforvaltningen), Lejernes Landsorganisation,  

 Lønmodtagernes Dyrtidsfond, Præsidenten for Vestre Landsret,  

 Præsidenten for Østre Landsret, Realkreditrådet,  

 Skattechefforeningen, Skatterevisorforeningen, Socialministeriet,  

 Statsministeriet, Told- og Skattestyrelsen og Økonomi- og  

 Erhvervsministeriet.
 I nedenstående skema er i kort form gengivet de indkomne  

 bemærkninger, der vedrører skatteforslaget, samt kommentarerne  

 hertil.
Organisation Bemærkninger i høringssvar Kommentar til høringssvar Advokatrådet Bemærker, at der i forbindelse med tinglysningskravet,  

 eksisterer den mulighed, at deklarationen kan slettes som udækket  

 på en tvangsauktion over ejendommen.
Dette vil indebære, at nye  

 ejere ikke respekterer de omhandlede begrænsninger.
Lovforslaget indeholder ikke længere et krav om  

 tinglysning af en deklaration på ejendommen.
Dette krav fremgår  

 nu alene af økonomi- og erhvervsministerens lovforslag om fremme af  

 privat udlejningsbyggeri.
Herudover kan fristen på 9 måneder for  

 opnåelse af byggetilladelse meget vel vise sig at være for kort.  

 Rådet finder derfor, at der som minimum bør medtages en  

 dispensationsmulighed.
Dette gælder tillige i relation til minimale  

 overskridelser af den maksimale anskaffelsessum.
Fristen på 9 måneder fastholdes.
En tilsvarende  

 frist gælder på det almene boligområde.
Det er muligt at  

 starte med at undersøge mulighederne for at få byggetilladelse  

 til byggeriet, før der opnået tilsagn om andel i  

 investeringsrammen.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Efterbeskatningsmuligheden i lovforslaget rejser  

 spørgsmålet om, hvorvidt ejendommen fortsat er omfattet af  

 regulering ifølge loven.
Det bør overvejes at foretage en  

 præcisering og overveje muligheden for, at udlejeren på eget  

 initiativ kan frigøre sig fra de restriktioner, der gælder i  

 medfør af lovens regler ved fuldt ud at tilbageregulere  

 skattefradraget efter den foreslåede  

 efterbeskatningsbestemmelse.
Lovforslaget indeholder ikke længere en  

 efterbeskatningsbestemmelse.
Manglende overholdelse af de opstillede  

 betingelser reguleres i økonomi- og erhvervsministerens lovforslag om  

 fremme af privat udlejningsbyggeri.
Arbejdsmarkedets Tillægspension Har ikke afgivet bemærkninger.
Bosam Har ikke afgivet bemærkninger.
Byggesocietetet Byggesocietetet er positive over for regeringens forslag, og  

 er enige i, at der i de sidste år er opført alt for få  

 boliger som privat udlejningsbyggeri.
Mener dog, at det økonomiske  

 incitament ikke er tilstrækkeligt.
Herudover findes systemet vanskeligt  

 at benytte.
Dette begrundes bl.a. i, at fradrag først opnås i  

 det år, hvor ibrugtagningstilladelse foreligger.
Det er de  

 færreste, der i den aktuelle økonomiske foranderlige verden er i  

 stand til at budgettere med fremtidige fradragsmuligheder i indtægter,  

 der af udefra kommende omstændigheder enten bliver mindre eller slet  

 ikke kommer.
Det skønnes derfor, at denne mulighed vil blive ringe  

 udnyttet.
Der er tidligere blevet peget på, at den mest effektive og  

 lettest håndterbare vej til flere udlejningsbyggerier er en kraftig  

 nedsættelse af momsen.
 Årsagen til, at anskaffelsessummen først kan  

 fradrages i det år, hvor den faste ejendom er taget i brug, efter der  

 er opnået ibrugtagningstilladelse efter byggelovgivningen, er, at  

 samtlige omkostninger, der danner baggrund for fradraget, skal være  

 afholdt.
 For så vidt angår spørgsmålet om  

 nedsættelse af momsen kan det nævnes, at en momsfritagelse  

 vurderes at være i strid med 6. momsdirektiv.
Påpeger, at områder specielt nord for  

 København i Frederiksborg Amt jordprismæssigt er af samme  

 størrelsesorden, ligesom områder som f.eks.
Roskilde ligger i  

 rimeligt højt niveau.
Samtidig bemærkes det, at der i  

 byområderne ofte er forurenede jorder, der skal oprenses, inden arealet  

 kan frigives til byggeri.
Dette medfører meromkostninger.
Det  

 foreslås derfor, at anskaffelsessummen ændres til værdien  

 af det erhvervede areal + eventuelle omkostninger til afhjælpning af  

 forurening, samt en byggesum inkl. moms, der så for  

 hovedstadsområdet kunne fastsættes til 15.000 kr. pr.  

 bruttoareal, og for det øvrige land 14.000 kr.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Danmarks Lejerforeninger Finder, at de foreslåede lofter over anskaffelsessummen  

 for den enkelte bolig er for høje, da de ikke vil tilvejebringe  

 boliger prismæssigt tilgængelige for lav- og  

 mellem-indkomster.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Dansk Ejendomsmæglerforening Foreningen udtaler, at de principielt er positive overfor  

 forslaget.
Begrænsningen af de samlede anskaffelsessummer for den enkelte bolig  

 gør dog, at reglerne slet ikke vil være så interessante,  

 idet alene grundprisen vil medføre, at det ofte ikke kan lade sig  

 gøre at opføre sådanne ejendomme.
Man bør derfor  

 trække grundens pris ud af anskaffelsessummen.
Endvidere er max-prisen  

 pr. bolig på 1.800.000 kr. i Storkøbenhavn i underkanten, idet  

 det kun muliggør lejligheder på godt 100 kvm.
Denne  

 størrelse er mindre end den, der er mest efterspurgt.
Det tilsvarende  

 maksimum er i provinsen 1.590.000 kr.
Mener, at der bør åbnes  

 mulighed for byggeri af lejligheder på i hvert fald 120 kvm, da denne  

 størrelse er meget efterspurgt af børnefamilier.
Det forhold,  

 at en overskridelse af investeringsrammen medfører fuldstændig  

 bortfald af fradragsretten er en meget stor risiko, hvis der dukker uventede  

 omkostninger op.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat udlejningsbyggeri.
 Det er ikke mange private investorer, der kan udnytte  

 fradraget i det samme år, hvorfor det bør gælde, at  

 fradrag ikke forældes.
 Medfører fradraget, at den private investors indkomst  

 bliver negativ, kan underskuddet fremføres til modregning i senere  

 overskud i det uendelige.
Dansk Industri DI støtter lovinitiativet med henblik på at  

 øge antallet af private udlejningsboliger.
Danske Entreprenører Danske Entreprenører hilser regeringens forslag  

 velkommen.
Finder dog, at hele hovedstadsområdet bør  

 være dækket af den høje anskaffelsessum, idet problemet  

 med høje grundpriser ikke er begrænset til centralkommunerne og  

 Københavns Amt.
Så derfor også gerne, at Frederiksborg og  

 Roskilde Amt blev omfattet af de forhøjede  

 anskaffelsessummer.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Den Danske Dommerforening Har ikke afgivet bemærkninger.
Den Danske Skatteborgerforening Har ikke afgivet bemærkninger.
Ejendomsforeningen Danmark Foreningen er generelt positiv i forhold til initiativer, der  

 fremmer byggeri af private udlejningsboliger.
Finder dog, at loftet for anskaffelsessummen for den enkelte  

 bolig er for lavt, da der kun vil være plads til materiale- og  

 håndværkerudgifter på 8.000-9.000 kr. pr. m2  

 bruttoetageareal.
Til denne pris kan der næppe bygges til en rimelig  

 kvalitet.
Der foreslås derfor lofter på henholdsvis 17.000 kr.  

 pr. m2 og 19.000 kr. pr. m2.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Ejendomstænketanken Har ikke afgivet bemærkninger.
Finansrådet Finansrådet har ikke bemærkninger til  

 lovforslaget.
Foreningen af Firmapensionskasser Har ikke afgivet bemærkninger.
Foreningen Registrerede Revisorer Har ikke afgivet bemærkninger.
Foreningen af Statsautoriserede Revisorer Det foreslås, at der indsættes en  

 dispensationsregel for de situationer, hvor uforudsete udgifter fordyrer  

 byggeriet, f.eks. hvis det viser sig nødvendigt at pilotere en grund  

 eller oprense en grund pga. forurening.
Ligeledes foreslås en mulighed  

 for dispensation, hvis ibrugtagning må udskydes eller alle  

 lejlighederne ikke udlejes pga. omstændigheder, der ikke kan bebrejdes  

 den skattepligtige.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat udlejningsbyggeri.  

 Det findes ikke hensigtsmæssigt at indføre  

 dispensationsbestemmelser.
Finder, at det bør præciseres i  

 bemærkningerne, at anskaffelsessummen ikke er lig den kontantomregnede  

 anskaffelsessum.
Det er f.eks. aktuelt ved køb af en prioriteret  

 grund.
Endvidere bør det nævnes i bemærkningerne, om  

 udgifter til finansiering skal holdes uden for anskaffelsessummen.
Endelig  

 bør det nævnes, at afskrivning på installationer i  

 ejendommen ikke berøres af fradragsretten.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
 Bemærkningerne er præciseret, således at det  

 fremgår, at afskrivning på installationer i ejendommen ikke  

 berøres af fradragsretten.
 Det foreslås, at det er tilstrækkeligt, at  

 ansøgning om byggetilladelse er indgivet, idet kommunens  

 sagsbehandlingstid ikke bør medregnes.
Fristen på 9 måneder fastholdes.
En tilsvarende  

 frist gælder på det almene boligområde.
Det er muligt at  

 starte med at undersøge mulighederne for at få byggetilladelse  

 til byggeriet, før der opnået tilsagn om andel i  

 investeringsrammen.
Det bør overvejes at indføre en offentlig  

 påtaleret, eller ret for det offentlige til at nægte  

 nedlæggelse af lejligheder.
Det kan således være  

 særdeles svært for den oprindelige ejer at sikre, at nye ejere  

 overholder kravene i 20 år.
Det gælder, selv om der tinglyses  

 deklaration på ejendommen.
Ligesom det ikke synes muligt for den  

 oprindelige ejer at sikre sig imod, at en ny ejer evt. efter flere  

 overdragelser opkræver lejeforhøjelser for forbedringer i  

 10-års perioden.
Det bør derfor overvejes i stedet at regulere  

 forholdet på anden måde, f.eks. i lejeloven.
Lovforslaget indeholder ikke længere et krav om  

 tinglysning af en deklaration på ejendommen.
Dette krav fremgår  

 nu alene af økonomi- og erhvervsministerens lovforslag om fremme af  

 privat udlejningsbyggeri.
Efterbeskatningsbestemmelsen regulerer ikke den situation, at  

 en senere ejer ikke opfylder betingelserne.
Hvis det betyder, at den  

 oprindelige ejer ikke skal efterbeskattes, hvis en senere ejer bryder  

 betingelserne, bør det fremgå klart af  

 bemærkningerne.
Lovforslaget indeholder ikke længere en  

 efterbeskatningsbestemmelse.
Manglende overholdelse af de opstillede  

 betingelser reguleres i økonomi- og erhvervsministerens lovforslag om  

 fremme af privat udlejningsbyggeri.
 Sætningen i bemærkningerne om skattemæssig  

 succession bør indarbejdes i de respektive love, da FUL § 8, KSL  

 § 33 C og PAL § 17 ikke ses at indeholde den fornødne  

 hjemmel.
Efter det samtidigt af økonomi- og erhvervsministeren  

 fremsatte lovforslag om fremme af privat udlejningsbyggeri, er det ikke  

 muligt at overdrage de modtaget tilsagn.
Hermed er der heller ikke mulighed  

 for, at overdragelsen kan ske med succession.
Forsikring og Pension Hilser det velkomment, at regeringens ønske om at  

 fremme det private udlejningsbyggeri søges opfyldt med bl.a. et  

 skattemæssigt incitament, der skal øge rentabiliteten af  

 boliginvesteringer ikke bare i livsforsikringsselskaber og pensionskasser,  

 men også for investorer, der ikke er omfattet af  

 pensionsafkastbeskatningsloven.
Noterer sig, at der gælder visse restriktioner på  

 opførelsesomkostningerne på de boliger, der kan falde ind under  

 den foreslåede ordning.
Disse restriktioner vil gøre det  

 vanskeligt at opnå den fornødne rentabilitet i boligbyggeriet.  

 Forsikring og Pension kan tilslutte sig, at der sker en geografisk  

 differentiering af beløbsgrænserne, idet byggeomkostningerne  

 viser geografisk variation.
I den forbindelse kunne det være  

 hensigtsmæssigt at udstrække den høje  

 beløbsgrænse til også at gælde byggerier i  

 Frederiksborg og Roskilde amter samt i Århus-området.
Herudover  

 vil bindingen på boligernes anvendelse til udlejningsformål  

 gøre det relativt mindre attraktivt at opføre nyt  

 boligbyggeri.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat  

 udlejningsbyggeri.
Anfører, at livsforsikringsselskaber er skattepligtige  

 efter både pensionsafkastbeskatningsloven og selskabsskatteloven.
For  

 disse investorer vil et mindsket pensionsafkastskattegrundlag kunne slå  

 ud i en forøget selskabsbeskatning.
Derfor foreslås det, at  

 livsforsikringsselskaber, der både er skattepligtige efter  

 selskabsskatteloven og pensionsafkastbeskatningsloven, bør opnå  

 skattemæssigt fradrag forholdsmæssigt i både grundlaget for  

 pensionsafkastbeskatningen og i selskabsskattegrundlaget.
Lovforslaget medfører tilnærmelsesvist denne  

 retsstilling.
Den i lovforslaget valgte metode er valgt af  

 forenklingsmæssige årsager.
Frederiksberg Kommune Finder forslaget positivt, da der i Frederiksberg Kommune er  

 mangel på familieboliger.
Kan herudover tilslutte sig forslaget om en  

 begrænsning af anskaffelsessummen for den enkelte bolig.
En af  

 betingelserne for fradragsret er, at den skattepligtige skal have  

 opnået byggetilladelse til byggeriet senet 9 måneder efter  

 modtagelsen af tilsagn om andel i investeringsrammen.
En frist på 9  

 måneder er problematisk i forbindelse med nybyggeri, hvor nyt eller  

 ændret plangrundlag er påkrævet.
I disse tilfælde vil  

 vedtagelse af nyt plangrundlag samt udstedelse af byggetilladelse  

 sjældent kunne ske inden for en 9 måneders periode.
Fristen på 9 måneder fastholdes.
En tilsvarende frist  

 gælder på det almene boligområde.
Det er muligt at starte  

 med at undersøge mulighederne for at få byggetilladelse til  

 byggeriet, før der opnået tilsagn om andel i investeringsrammen.
 Foreslår, at ejendomsavancebeskatningsloven  

 ændres, således at en senere avanceopgørelse i forbindelse  

 med salg påvirkes af det modtagne fradrag.
 Der er i lovforslaget indsat bestemmelser, der  

 medfører, at fradraget påvirker en senere avanceopgørelse  

 i forbindelse med salg.
Det bør præciseres, om nybyggeri efter  

 nedrivning af en anden ejendom (på samme grund) også er nybyggeri  

 i forhold til lovforslaget.
Der kan f.eks. være tale om nedrivning af  

 en tidligere afskrivningsberettiget bygning (erhverv) og det rejser bl.a.  

 spørgsmålet om beskatningstidspunktet for genvundne  

 afskrivninger på det nedrevne m.v.
Bemærkningerne til lovforslaget er præciseret,  

 således at det fremgår, at der ved en sådan situation  

 tillige er tale om nybyggeri.
For så vidt angår den  

 skattemæssige behandling af en eventuel nedrevet bygning, følger  

 dette de almindelige regler.
 I forbindelse med, at det i lovforslaget anføres, at  

 blandede lejemål, det vil sige lejemål med både beboelse og  

 erhverv, efter lejelovgivningen anses som beboelse, bemærkes det, at  

 der efter afskrivningsloven under nærmere angivne betingelser vil  

 være mulighed for skattemæssige afskrivninger af erhvervsdelen.  

 Det bør derfor i afskrivningsloven præciseres, at denne mulighed  

 er udelukket, når der er opnået fradrag efter  

 nærværende lovforslag.
 Efter de gældende regler i afskrivningsloven kan en  

 udlejer ikke afskrive på den erhvervsmæssige del af et  

 lejemål, der af lejeren anvendes til såvel beboelse som  

 erhverv.
InvesteringsForeningsRådet Har ikke afgivet bemærkninger.
Jydske Grundejerforeninger Har ikke afgivet bemærkninger.
Kommunernes Landsforening KL er enig i, at der er behov for at gennemføre  

 tiltag, der kan bidrage til at fremme nybyggeri af lejeboliger.
Finder dog,  

 at den med lovforslaget givne støtte bør ledsages af en  

 forpligtelse til at bidrage til løsningen af de offentlige  

 boligsociale opgaver.
 Det findes ikke hensigtsmæssigt at opstille yderligere  

 begrænsninger i ordningens anvendelse, da det vil indebære risiko  

 for, at de private investorers incitament til at opføre de omhandlede  

 beboelsesejendomme mindskes.
Københavns Kommune Kan tilslutte sig, at der indføres differentierede  

 lofter over anskaffelsessummen for den enkelte bolig, samt at der sker en  

 løbende justering af disse lofter.
Mener dog, at loftet for  

 hovedstadsområdet er urealistisk lavt, og mener samtidig, at  

 kvadratmeterbegrænsningen strider mod det markante behov for  

 større boliger egnet til børnefamilier.
Foreslår derfor,  

 at overgrænsen på 1.800.000 kr. pr. bolig enten hæves eller  

 får karakter af et gennemsnit for det enkelte byggeri.
 De fastsatte lofter for anskaffelsessummerne fremgår ikke  

 længere af skatteforslaget, men af økonomi- og  

 erhvervsministerens forslag til lov om fremme af privat udlejningsbyggeri.
 Finder, at begrænsningen, hvorefter der kun kan bygges  

 ejendomme, som udelukkende indeholder lejligheder til beboelse, strider mod  

 intentionen om varierede bymiljøer, hvor erhverv, boliger og  

 institutioner er integreret frem for adskilte.
 Det har været nødvendigt at kræve, at  

 ejendommene alene må indeholde beboelseslejligheder for derigennem at  

 sikre, at den fulde støtte bliver anvendt på opførelsen  

 af beboelseslejligheder.
 Mener, at når der etableres private udlejningsboliger  

 med offentlig støtte skal kommunen have mulighed for boligsocial  

 anvisning i en del af disse.
 Det findes ikke hensigtsmæssigt at opstille yderligere  

 begrænsninger i ordningens anvendelse, da det vil indebære risiko  

 for, at de private investorers incitament til at opføre de omhandlede  

 beboelsesejendomme mindskes.
 Mener, at der ikke i lovforslaget er hjemmel til at beskatte  

 sælger af det modtagne fradrag ved et efterfølgende salg af  

 ejendommen, og foreslår derfor, at en sådan hjemmel  

 indsættes.
 Der kan henvises til kommentaren til Frederiksberg Kommunes  

 høringssvar.
For så vidt angår betingelsen om tinglysning af  

 en byrde på ejendommen om udlejning bør det afklares om reglerne  

 om tilbudspligt i lejelovens kapitel XVI vil være gældende ved  

 salg i fri handel og ved tvangsauktion.
Endelig bør det afklares,  

 hvorledes der skal forholdes til den situation, at byrder tinglyst på  

 en ejendom kan slettes på en tvangsauktion via reglerne i  

 retsplejelovens § 573.
Lovforslaget indeholder ikke længere en bestemmelse om  

 tinglysning af en deklaration på ejendommen.
Dette krav fremgår  

 nu alene af økonomi- og erhvervsministerens lovforslag om fremme af  

 privat udlejningsbyggeri.
Lejernes Landsorganisation Lejernes LO finder, at det private udlejningsbyggeri bliver  

 for dyrt. Økonomi- og Erhvervsministeriet har skønnet, at  

 lejlighederne kan udlejes til omkring 950 kr pr. kvm.
Hvis de private  

 investorer skal opfylde regeringens målsætning om nye private  

 udlejningsboliger til almindelige indkomster bliver det som følge af  

 kvadratmeterprisen kun muligt, hvis boligerne bliver bygget som små  

 boliger.
Dette er uacceptabelt.
 De fastsatte lofter for anskaffelsessummerne fremgår  

 ikke længere af skatteforslaget, men af økonomi- og  

 erhvervsministerens forslag til lov om fremme af privat udlejningsbyggeri.
Finder det uacceptabelt, at regeringen med lovforslaget  

 afgrænser den boligsociale opgave til den almene lejesektor, ved ikke  

 at fastsætte regler om kommunal anvisningsret.
Dette betyder, at det  

 boligsociale pres på de almene boliger ikke lettes.
 Der henvises til kommentaren til Københavns Kommunes  

 høringssvar.
Lønmodtagernes Dyrtidsfond Har ikke afgivet bemærkninger.
Præsidenten for Vestre Landsret Har ikke afgivet bemærkninger.
Præsidenten for Østre Landsret Har ikke afgivet bemærkninger.
Realkreditrådet Spørger, om der vil ske efterbeskatning i den  

 situation, hvor lejerne i henhold til tilbudspligten i lejeloven overtager  

 boligerne på andelsbasis.
Herudover ønskes der stillingtagen  

 til, hvem skattepligten påhviler efter en overdragelse, hvor  

 betingelserne for skattefradraget ikke længere er opfyldt.  

 Påhviler skattepligten bygherren eller den nye ejer ? Lovforslaget indeholder ikke længere bestemmelser om  

 efterbeskatning.
Manglende overholdelse af de opstillede betingelser  

 reguleres i økonomi- og erhvervsministerens lovforslag om fremme af  

 privat udlejningsbyggeri.
Skattechefforeningen Foreningen har ingen bemærkninger til  

 lovforslaget.
Skatterevisorforeningen Foreningen har ingen bemærkninger til  

 lovforslaget.
Bemærkninger til de enkelte  

 bestemmelser Til § 1 Til nr. 1  

 Stk. 1 Det foreslås, at der efter ligningslovens § 8 Q  

 indsættes en ny § 8 R.
Efter bestemmelsen kan skattepligtige efter  

 selskabsskatteloven fradrage et beløb svarende til  

 anskaffelsessummen for nyopført fast ejendom, der udelukkende er  

 bestemt til udlejning som helårsbeboelse, når visse nærmere  

 betingelser er opfyldt.
Fradraget kan foretages for det indkomstår,  

 hvor den faste ejendom tages i brug, efter at der er opnået  

 ibrugtagningstilladelse efter byggelovgivningen.
Ved ibrugtagningstilladelse  

 forstås den endelige ibrugtagningstilladelse.
Ved ibrugtagning  

 forstås det tidspunkt, der i lejeaftalen er angivet som begyndelsen af  

 lejeforholdet for den første lejer i nybyggeriet.
Medfører  

 fradraget, at den skattepligtige indkomst bliver negativ, kan det fremkomne  

 underskud fremføres til modregning i overskud i efterfølgende  

 indkomstår, jf. ligningslovens § 15.
 Ved bestemmelsen ændres der ikke ved de almindelige  

 regler, hvorefter indtægter fra fast ejendom er skattepligtige.  

 Ligeledes berøres adgangen til at afskrive på installationer i  

 ejendommen ikke af fradragsretten, jf. afskrivningslovens § 15,  

 stk. 2.
Retten til fradrag for hele anskaffelsessummen forpligter  

 ikke bygherren til at beholde ejendommen.
Ejendommen kan således godt  

 sælges efter ejendommen er taget i brug, efter at der er opnået  

 ibrugtagningstilladelse efter byggelovgivningen.
For at sikre den bedste  

 udnyttelse af investeringsrammen kan fradragsretten imidlertid kun benyttes  

 af den bygherre, der har fået tilsagn om andel i investeringsrammen.  

 Specielt gælder det, at fradragsretten bortfalder, hvis overdragelsen  

 sker, før ejendommen er taget i brug.
En eventuel senere  

 avanceopgørelse i forbindelse med salg påvirkes af, at  

 fradragsret er opnået, jf. den foreslåede bestemmelse i  

 stk. 3.
Efter forslaget skal der være tale om nybyggeri.
Det  

 vil sige, at ombygning eller forbedring af eksisterende byggeri ikke falder  

 ind under bestemmelsen.
Nybyggeri efter nedrivning af en  

 anden ejendom (på samme grund) anses for nybyggeri i henhold til  

 bestemmelsen.
Det er en betingelse for fradrag, at den  

 skattepligtige har fået tilsagn om andel i den for årene  

 2003-2007 fastsatte årlige investeringsramme på 1,0 mia. kr., og  

 sørger for at, byggeriet opføres i overensstemmelse med  

 tilsagnet, og at det holder sig inden for den tildelte andel af  

 rammen.
De nærmere regler for tildelingen af den årlige  

 investeringsramme fremgår af økonomi- og erhvervsministerens  

 samtidigt fremsatte forslag til lov om fremme af privat  

 udlejningsbyggeri, hvortil der henvises.
For at målrette støtten mod boliger, hvis  

 anskaffelsespris muliggør, at de kan lejes ud til en leje, der kan  

 betales af en bredere del af befolkningen, er der i økonomi- og  

 erhvervsministerens forslag til lov om privat udlejningsbyggeri fastsat  

 begrænsninger i størrelsen af lejlighedernes anskaffelsessum.  

 Der er betydelige geografiske forskelle i grundpriserne, som især  

 ligger højt i de centrale dele af hovedstadsområdet.
For at  

 dette ikke skal medføre uhensigtsmæssige forskelle i det  

 beløb, der er til rådighed for de øvrige byggeudgifter,  

 sker der en geografisk differentiering af begrænsningerne i  

 anskaffelsessummen.
 Da byggeriet som nævnt ovenfor efter den  

 foreslåede bestemmelse i ligningslovens § 8 R skal opføres  

 i overensstemmelse med tilsagnet, er det en betingelse for fradragsret, at de  

 enkelte lejligheder holdes indenfor de nævnte  

 beløbsgrænser, nemlig et maksimum for størrelsen af  

 grundprisen pr. m2 bruttoetageareal, et maksimum for  

 størrelsen af den resterende del af anskaffelsessummen pr.  

 m2 bruttoetageareal og et maksimum for størrelsen af den  

 samlede anskaffelsessum (grund plus bygninger) for den enkelte lejlighed.  

 Grænserne varierer efter kommunens beliggenhed, som angivet  

 nedenfor.
 Kommunerne inddeles i 4 grupper, hvor den første  

 består af alle kommuner i hovedstadsregionen undtagen kommuner i  

 Frederiksborg og Roskilde amter med under 20.000 indbyggere pr. 1. juli 2002.  

 Den næste gruppe består af kommuner i Frederiksborg og Roskilde  

 amter med under 20.000 indbyggere pr. 1. juli 2002, mens den tredje gruppe  

 består af Odense, Aalborg og Århus kommuner, og den sidste af  

 landets øvrige kommuner.
 Grundprisen pr. m2 bruttoetageareal varierer  

 mellem 3.500 kr. i hovedstadsregionen og 2.500 kr. i de mindre kommuner i  

 provinsen, mens anskaffelsessummerne ekskl. grundprisen pr. m2  

 bruttoetageareal tilsvarende varierer mellem 13.500 kr. og 10.500 kr.  

 Anskaffelsessummerne pr. lejlighed varierer mellem 1,8 mill. kr. og 1,38  

 mill. kr.
Grundprisen omfatter grundens købesum, omregnet til  

 kontantpris ved, at den kontante del af købesummen lægges sammen  

 med kursværdien af grundens gældsposter på  

 anskaffelsestidspunktet, samt udgifter til byggemodning,  

 jordbundsundersøgelser, ekstrafundering og pilotering, fjernelse af  

 forurenet jord, stikledninger til vand, el og kloak, anlæg af interne  

 veje og andre interne arealer, renter af grundkøbesummen og skatter  

 for grunden frem til byggeriets påbegyndelse.
Herved fastsættes  

 grundprisen efter de samme principper, som gælder for opgørelsen  

 af grundprisen ved støtte til nye almene boliger.
I den resterende del  

 af anskaffelsessummen indgår både byggeomkostninger og andre  

 omkostninger i forbindelse med byggeriet, herunder eksempelvis  

 byggelånsrenter, tinglysningsudgifter og udgifter til indretning af  

 parkeringspladser.
Efter økonomi- og erhvervsministerens forslag til  

 lov om fremme af privat udlejningsbyggeri indeksreguleres  

 anskaffelsessummerne én gang årligt.
Indeksreguleringen skal  

 sikre, at den forudsatte kvalitet af nybyggeriet ikke forringes ved, at de  

 maksimale anskaffelsessummer udhules af prisstigninger i den periode,  

 ordningen løber.
Der foretages ingen regulering af de maksimale  

 anskaffelsessummer i allerede givne tilsagn.
Det vil i samråd med de partier, der indgik aftalen  

 af 15. oktober 2002 om flere og bedre boliger, blive vurderet, om de  

 fastsatte beløbsgrænser for anskaffelsessummerne sikrer, at der  

 bliver bygget nye lejeboliger til en pris, der kan betales af en bredere del  

 af befolkningen.
Såfremt det konstateres, at de fastsatte  

 beløbsgrænser ikke fungerer hensigtsmæssigt, er  

 aftalepartierne enige om at ændre beløbsgrænserne ved en  

 ændring af økonomi- og erhvervsministerens lov om fremme af  

 privat udlejningsbyggeri.
På et frit marked vil investorerne i nyt privat  

 udlejningsbyggeri naturligt søge hen, hvor efterspørgselen er  

 størst.
Da der imidlertid er tale om en begrænset  

 investeringsramme, opdeles den i to lige store puljer á 500 mill. kr.,  

 som fordeles to gange årligt, jf. økonomi- og  

 erhvervsministerens forslag til lov om fremme af privat  

 udlejningsbyggeri.
For at sikre, at projekter fra alle dele af landet kan  

 få andel i investeringsrammen, opdeles for eksempel puljen ved den  

 første årlige tildelingsrunde i to kvoter á 250 mill.  

 kr., som reserveres til henholdsvis kommuner med mindst 90.000 indbyggere og  

 andre kommuner.
Som en følge heraf er det en betingelse for  

 fradragsret, at den faste ejendom opføres i den kommune, der  

 fremgår af tilsagnet.
Der foreslås, at den faste ejendom mindst skal  

 indeholde det antal beboelseslejligheder, der fremgår af tilsagnet.
Det  

 er regeringens mål, at der opføres større og solide  

 byggeprojekter.
Derfor foreslås det i økonomi- og  

 erhvervsministerens forslag til lov om fremme af privat udlejningsbyggeri, at  

 det enkelte byggeri mindst skal indeholde 15 beboelseslejligheder.  

 Økonomi- og erhvervsministeren kan dog dispensere herfra, når  

 særlige forhold taler herfor.
Der skal være tale om et samlet byggeri,  

 således at der ikke kan foretages en matrikulær opdeling af  

 byggeriet efterfølgende.
Dette udelukker ikke, at bebyggelsen kan  

 opføres som række- eller kædehuse, når disse ikke  

 kan udmatrikuleres særskilt, ligesom der vil være mulighed for at  

 opdele byggeriet i ejerlejligheder.
Der skal være tale om en ejendom, der udelukkende  

 indeholder helårsboliger.
Det vil sige, at en ejendom, der indeholder  

 andet end boliger, f.eks. butikslokaler, kontorlokaler eller daginstitutioner  

 ikke er omfattet af bestemmelsen.
Det er imidlertid ikke i strid med dette  

 krav, at byggeriet indeholder sædvanlige »udenomsrum«, der indeholder  

 faciliteter, som knytter sig til boligerne.
Af sådanne rum kan  

 nævnes pulterrum, vaskekælder, cykelkælder og  

 beboerlokaler.
Det bemærkes, at blandede lejemål, det vil sige  

 lejemål med både beboelse og erhverv, efter lejelovgivningen  

 anses som beboelse.
For det enkelte byggeri skal byggetilladelse være  

 opnået inden 9 måneder efter modtagelsen af tilsagn om  

 andel i investeringsrammen.
Ansøgning om andel i rammen kan dermed  

 ske, inden byggetilladelse foreligger.
 Det er desuden en betingelse for fradragsretten, at  

 ibrugtagningstilladelse til byggeriet foreligger senest 4 år efter, at  

 der er givet byggetilladelse.
Bygherren skal ligeledes efter økonomi- og  

 erhvervsministerens forslag til lov om fremme af privat udlejningsbyggeri  

 lade tinglyse en deklaration på de berørte ejendomme.
Det skal  

 fremgå af deklarationen, at boligerne skal anvendes til udlejning som  

 helårsbeboelse, samt at der i 10 år fra første  

 ibrugtagning, efter at der er opnået ibrugtagningstilladelse efter  

 byggelovgivningen, ikke må opkræves lejeforhøjelse for  

 forbedringer, medmindre lejen kræves forhøjet som følge  

 af forbedringer, der er påbudt efter anden lov, der er indtrådt  

 efter ibrugtagningen.
Deklarationen skal tinglyses med prioritet forud for al  

 pantegæld i ejendommen.
Da byggeriet skal opføres i  

 overensstemmelse med tilsagnet, er det en betingelse for fradragsret, at der  

 er tinglyst en sådan deklaration på ejendommen.
 Hvis byggeriet består af flere bygninger, er der  

 først fradragsret, når den sidste bygning tages i brug, og der  

 foreligger ibrugtagningstilladelse for samtlige bygninger.
I tilsagnet fra Økonomi- og Erhvervsministeriet  

 angives, hvilke betingelser, der skal opfyldes efter nærværende  

 forslag og økonomi- og erhvervsministerens forslag for at opretholde  

 tilsagnet og opnå fradragsret.
Når byggeriet er  

 færdiggjort, er det tilsagnsmodtageren, der over for  

 skattemyndighederne skal kunne dokumentere, at betingelserne for at  

 opnå fradrag er opfyldt, herunder at de beløbsgrænser, der  

 er angivet i økonomi- og erhvervsministeriets lovforslag ikke er  

 overskredet.
Stk. 2 Det foreslås, at livsforsikringsselskaber m.fl., der  

 er skattepligtige efter selskabsskatteloven såvel som  

 pensionsafkastbeskatningsloven, alene opnår fradrag for  

 anskaffelsessummen i pensionsafkastbeskatningsgrundlaget.
 For disse skattepligtige svarer den foreslåede  

 ordning således til ordningen med fritagelse for realrenteafgift af  

 formueafkast af investering i fast ejendom, der gjaldt i perioden 1986 til  

 1998.
Herudover foreslås det, at aktieselskaber omfattet  

 af selskabsskattelovens § 3 A   såkaldte ejendomsdatterselskaber  

 ikke omfattes af bestemmelsen i ligningslovens § 8 R.
Der kan henvises  

 til bemærkningerne til § 2, nr. 1.
Stk. 3 Det foreslås, at en skattepligtig, der har  

 fået fradrag efter stk. 1, ved opgørelse af fortjeneste og  

 tab på fast ejendom, skal anvende anskaffelsessummen for ejendommen  

 opgjort efter de almindelige regler fratrukket skatteværdien af  

 fradraget efter stk. 1.
 Herefter vil en næringsdrivende med salg af fast  

 ejendom ved et efterfølgende salg af ejendommen få nedsat den  

 nominelle anskaffelsessum med skatteværdien af fradraget for  

 anskaffelsessummen efter stk. 1.
 Ved en avanceopgørelse efter  

 ejendomsavancebeskatningsloven er det den kontantomregnede anskaffelsessum,  

 der reguleres med skatteværdien af fradraget efter stk. 1.  

 Udgør den kontantomregnede anskaffelsesværdi 1.000.000 kr. ved  

 et salg efter ejendomsavancebeskatningsloven vil anskaffelsessummen, der skal  

 anvendes ved avanceopgørelsen udgøre 700.000 kr. (1.000.000 kr.  

   (0,3 ganget med 1.000.000 kr.)).
 Ved salg af den faste ejendom vil der ikke blive tale om  

 beskatning af genvundne afskrivninger, da der ikke er tale om en  

 afskrivningsret.
Til § 2 Til nr. 1  

 Stk. 1 Det foreslås, at der efter  

 pensionsafkastbeskatningslovens § 5 a indsættes en ny § 5 b.  

 Efter bestemmelsen kan der ved opgørelsen af beskatningsgrundlaget  

 fradrages et beløb svarende til anskaffelsessummen for nyopført  

 fast ejendom, der udelukkende er bestemt til udlejning af  

 helårsbeboelse, når visse nærmere betingelser er opfyldt.  

 For en nærmere gennemgang af disse betingelser henvises der til  

 bemærkningerne til lovforslagets § 1, nr. 1. Fradraget kan  

 foretages for det indkomstår, hvor den faste ejendom tages i brug,  

 efter der er opnået ibrugtagningstilladelse efter byggelovgivningen.  

 Ved ibrugtagningstilladelse forstås den endelige  

 ibrugtagningstilladelse.
Ved ibrugtagning forstås det tidspunkt, der i  

 lejeaftalen er angivet som begyndelsen af lejeforholdet for den første  

 lejer i nybyggeriet.
Medfører fradraget, at beskatningsgrundlaget  

 bliver negativt, beregnes en negativ skat med pensionsafkastskattesatsen.
Den  

 negative skat kan fradrages i skat efter loven for efterfølgende  

 indkomstår, jf. pensionsafkastbeskatningslovens § 18.
Ved bestemmelsen ændres der ikke ved de almindelige  

 regler, hvorefter formueafkast af fast ejendom er  

 pensionsafkastskattepligtigt.
Formueafkast af fast ejendom er dels overskud  

 eller underskud ved drift af ejendommen, opgjort efter skattelovgivningens  

 almindelige regler bortset fra afskrivningsreglerne, dels indkomstårets  

 værdistigning eller  fald på ejendommen opgjort på grundlag  

 af ejendommens handelsværdi, jf. pensionsafkastbeskatningslovens  

 § 13, stk. 2 og 3. Dog påvirkes anskaffelsessummen efter  

 lagerprincippet af, at pensionsinstituttet har opnået fradragsret, jf.  

 stk. 4.
 I økonomi- og erhvervsministerens samtidigt  

 fremsatte forslag til lov om fremme af privat udlejningsbyggeri gives  

 pensionsinstitutterne mulighed for at opføre boligbyggeri, hvoraf  

 indtil 50 pct. kan sælges som ejerlejligheder uden forudgående  

 udlejning, jf. lovforslagets §§ 6 og 7. Det foreslås derfor i  

 stk. 2, at det er den del af den faste ejendom, der ikke opføres  

 med henblik på salg, som skal opfylde betingelserne i stk. 1, og  

 hermed udelukkende indeholde helårsboliger, der er bestemt til  

 udlejning.
Retten til fradrag for hele anskaffelsessummen forpligter  

 ikke bygherren til at beholde ejendommen.
Ejendommen kan således godt  

 sælges efter ejendommen er taget i brug, efter der er opnået  

 ibrugtagningstilladelse efter byggelovgivningen.
For at sikre den bedste  

 udnyttelse af investeringsrammen kan fradragsretten imidlertid kun benyttes  

 af den bygherre, der har fået tilsagn om andel i investeringsrammen.  

 Specielt gælder det, at fradragsretten bortfalder, hvis overdragelsen  

 sker, før ejendommen er taget i brug.
 Hvis byggeriet består af flere bygninger, er der  

 først fradragsret, når den sidste bygning tages i brug, og der  

 foreligger ibrugtagningstilladelse for samtlige bygninger.
Stk. 2 Økonomi- og erhvervsministerens samtidigt fremsatte  

 forslag til lov om fremme af privat udlejningsbyggeri giver  

 pensionsinstitutterne mulighed for at opføre boligbyggeri, hvoraf  

 indtil 50 pct. kan sælges som ejerlejligheder uden forudgående  

 udlejning, jf. lovforslagets §§ 6 og 7. Anskaffelsessummen for  

 boligbyggeri, der ikke er bestemt til udlejning, kan ikke fradrages efter den  

 nye bestemmelse i pensionsafkastbeskatningslovens § 5 b.
Omvendt kan et  

 beløb svarende til anskaffelsessummen for den del af byggeriet, som  

 opføres med henblik på udlejning, fradrages i  

 beskatningsgrundlaget, forudsat, at betingelserne i stk. 1 er opfyldt  

 for denne del af byggeriet, og at andelen af lejligheder, der kan  

 opføres med henblik på salg efter lovforslagets §§ 6 og 7,  

 er overholdt.
Fristerne i stk. 1 regnes endvidere fra  

 tidspunktet fra første ibrugtagning, efter at der er opnået  

 ibrugtagningstilladelse efter byggelovgivningen, for den udlejede del af  

 byggeriet.
Stk. 3 Får et aktieselskab omfattet af selskabsskattelovens  

 § 3 A tilsagn om andel i den for årene 2003-2007 fastsatte  

 årlige investeringsramme, foreslås det, at det  

 livsforsikringsselskab, den pensionskasse eller den pensionsfond, der fuldt  

 ud direkte eller indirekte ejer aktieselskabet, ved opgørelsen af  

 beskatningsgrundlaget for det indkomstår, hvor den faste ejendom tages  

 i brug, efter at der er opnået byggetilladelse efter byggelovgivningen,  

 kan fradrage et beløb svarende til anskaffelsessummen for den faste  

 ejendom, som aktieselskabet opfører, når betingelserne i  

 stk. 1 er opfyldt.
 Herved stilles de pågældende  

 pensionsinstitutter på samme måde, som hvis investeringen i den  

 faste ejendom var sket direkte i pensionsinstituttet, og ikke i et  

 underliggende datterselskab.
 Fradrag efter 1. pkt. foretages af det  

 livsforsikringsselskab, den pensionskasse elle den pensionsfond, der er  

 nærmeste direkte eller indirekte ejer af aktieselskabet, jf. princippet  

 i selskabsskattelovens § 3 A, stk. 4.
Ejes aktieselskabet af en flerhed af skattepligtige efter  

 loven, fordeles fradraget efter en til den gennemsnitlige ejerandel svarende  

 del.
En tilsvarende bestemmelse findes i selskabsskattelovens § 3 A,  

 stk. 4. Ejes et ejendomsdatterselskab således af f.eks. to  

 pensionskasser ligeligt, vil hver af de to pensionskasser kunne fradrage  

 halvdelen af ejendomsdatterselskabets anskaffelsessum for den  

 nyopførte faste ejendom, hvortil selskabet har opnået tilsagn om  

 andel i den af Økonomi- og Erhvervsministeriet for årene  

 2003-2007 fastsatte årlige investeringsramme, og hvor betingelserne i  

 den nu foreslåede § 5 b, stk. 1, er opfyldt.
Stk. 2 finder tilsvarende anvendelse.
Der henvises i  

 den forbindelse til bemærkningerne til stk. 2 ovenfor.
Stk. 4 Pensionsinstitutter m.v., der har fået fradrag for  

 anskaffelsessummen efter stk. 1, skal ved opgørelsen af gevinst  

 og tab på fast ejendom efter § 13, stk. 3, 2. og 4. pkt.  

 (lagerprincippet), anvende anskaffelsessummen omregnet til kontantværdi  

 fratrukket anskaffelsessummen efter stk. 1 ganget med den sats, der er  

 angivet i § 2, stk. 1. Efter § 2, stk. 1, er  

 pensionsafkastskatten fastsat til 15 pct.
Er anskaffelsessummen efter  

 stk. 1   såvel som efter en eventuel omregning til  

 kontantværdi - således 1.000.000 kr., vil der til brug for  

 lagerbeskatningen skulle anvendes en anskaffelsessum på 850.000 kr.  

 (1.000.000 (0,15 ganget 1.000.000).
Til nr. 2 Der er tale om en konsekvensrettelse som følge af  

 den foreslåede bestemmelse i § 5 b, stk. 4.
Til § 3 Lovforslaget skal ses i sammenhæng med det samtidigt  

 af økonomi- og erhvervsministeren fremsatte forslag om fremme af  

 privat udlejningsbyggeri, som foreslås at skulle træde i kraft  

 den 1. januar 2003. Som en følge heraf foreslås det, at  

 nærværende lov træder i kraft 1. januar 2003, og har  

 virkning fra og med indkomståret 2003.
Bilag Lovforslaget sammenholdt med gældende lov Gældende formulering Lovforslaget § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 791 af 17. september 2002, foretages  

 følgende ændring:
 1. Efter § 8 Q indsættes:
»§ 8 R.
Ved opgørelsen af den skattepligtige indkomst  

 for det indkomstår, hvor den faste ejendom er taget i brug, efter at  

 der er opnået ibrugtagningstilladelse efter byggelovgivningen, kan  

 skattepligtige efter selskabsskatteloven fradrage et beløb svarende  

 til anskaffelsessummen, opgjort efter § 1 i lov om fremme af privat  

 udlejningsbyggeri, for nyopført fast ejendom, der udelukkende er  

 bestemt til udlejning som helårsbeboelse, når betingelserne i nr.  

 1-5 er opfyldt:
 1)	Den skattepligtige skal have fået tilsagn om andel i den for  

 årene 2003-2007 fastsatte årlige investeringsramme på 1,0  

 mia. kr., jf. § 1 i lov om fremme af privat udlejningsbyggeri, og  

 sørge for, at byggeriet opføres i overensstemmelse med  

 tilsagnet, og at det holder sig inden for den tildelte andel af  

 rammen.
 2)	Den faste ejendom skal opføres i den kommune, der  

 fremgår af tilsagnet.
 3)	Den skattepligtige skal have opnået byggetilladelse til  

 byggeriet senest 9 måneder efter modtagelsen af tilsagn om andel i  

 investeringsrammen.
 4)	Den faste ejendom skal ved første ibrugtagning, efter at der  

 er opnået ibrugtagningstilladelse efter byggelovgivningen, mindst  

 indeholde det antal beboelseslejligheder, der fremgår af  

 tilsagnet.
 5)	Ibrugtagningstilladelse af byggeriet skal foreligge senest 4  

 år efter, at der er givet byggetilladelse.
 Stk. 2. Stk. 1 gælder ikke for skattepligtige, der  

 tillige er skattepligtige efter pensionsafkastbeskatningsloven, samt  

 aktieselskaber omfattet af selskabsskattelovens § 3 A.
Stk. 3. Ved opgørelse af fortjeneste og tab på  

 fast ejendom, der har fået fradrag efter stk. 1, anvendes  

 anskaffelsessummen opgjort efter de almindelige regler fratrukket  

 anskaffelsessummen efter stk. 1 ganget med den sats, der er angivet i  

 selskabsskattelovens § 17, stk. 1.« § 2 I lov om beskatning af visse pensionskapitaler m.v.  

 (pensionsafkastbeskatningsloven), jf. lovbekendtgørelse nr. 666 af 31.  

 juli 2002, foretages følgende ændringer:
 1. Efter § 5 a indsættes:
»§ 5 b.
Ved opgørelsen af beskatningsgrundlaget for det  

 indkomstår, hvor den faste ejendom er taget i brug, efter at der er  

 opnået ibrugtagningstilladelse efter byggelovgivningen, fradrages et  

 beløb svarende til anskaffelsessummen, opgjort efter § 1 i lov om  

 fremme af privat udlejningsbyggeri, for nyopført fast ejendom, der  

 udelukkende er bestemt til udlejning som helårsbeboelse, når  

 betingelserne i nr. 1-5 er opfyldt:
 1)	Den skattepligtige skal have fået tilsagn om andel i den for  

 årene 2003-2007 fastsatte årlige investeringsramme på 1,0  

 mia. kr., jf. § 1 i lov om fremme af privat udlejningsbyggeri, og  

 sørge for, at byggeriet opføres i overensstemmelse med  

 tilsagnet, og at det holder sig inden for den tildelte andel af  

 rammen.
 2)	Den faste ejendom skal opføres i den kommune, der  

 fremgår af tilsagnet.
 3)	Den skattepligtige skal have opnået byggetilladelse til  

 byggeriet senest 9 måneder efter modtagelsen af tilsagn om andel i  

 investeringsrammen.
 4)	Den faste ejendom skal ved første ibrugtagning, efter at der  

 er opnået ibrugtagningstilladelse efter byggelovgivningen, mindst  

 indeholde det antal beboelseslejligheder, der fremgår af  

 tilsagnet.
 5)	Ibrugtagningstilladelse af byggeriet skal foreligge senest 4  

 år efter, at der er givet byggetilladelse.
 Stk. 2. For fast ejendom, hvoraf indtil halvdelen kan  

 opføres med henblik på salg, jf. § 6 a, stk. 5, i lov  

 om forsikringsvirksomhed og § 6, stk. 2, i lov om tilsyn med  

 firmapensionskasser, skal den del af den faste ejendom, der ikke  

 opføres med henblik på salg, opfylde betingelserne i  

 stk. 1.
Stk. 3. Får et aktieselskab omfattet af  

 selskabsskattelovens § 3 A tilsagn om andel i den for årene  

 2003-2007 fastsatte årlige investeringsramme, kan det  

 livsforsikringsselskab, den pensionskasse eller den pensionsfond, der fuldt  

 ud direkte eller indirekte ejer aktieselskabet, ved opgørelsen af  

 beskatningsgrundlaget for det indkomstår, hvor den faste ejendom er  

 taget i brug, efter at der er opnået ibrugtagningstilladelse efter  

 byggelovgivningen, fradrage et beløb svarende til anskaffelsessummen  

 for den faste ejendom, som aktieselskabet opfører, når  

 betingelserne i stk. 1 er opfyldt.
Fradrag efter 1. pkt. foretages af  

 det livsforsikringsselskab, den pensionskasse eller den pensionsfond, der er  

 nærmeste direkte eller indirekte ejer af aktieselskabet.
Ejes  

 aktieselskabet af en flerhed af skattepligtige efter § 1, stk. 1,  

 fordeles fradraget efter en til den gennemsnitlige ejerandel svarende del.  

 Stk. 2 finder tilsvarende anvendelse.
Stk. 4. Ved opgørelse af gevinst og tab på fast  

 ejendom efter § 13, stk. 3, 2. og 4. pkt., anvendes  

 anskaffelsessummen omregnet til kontantværdi fratrukket  

 anskaffelsessummen efter stk. 1 ganget med den sats, der er angivet i  

 § 2, stk. 1.« § 13. - - - Stk. 3. Gevinst eller tab på obligationer, pantebreve og  

 andre fordringer, finansielle kontrakter, investeringsbeviser, aktier,  

 anparter, andelsbeviser og konvertible obligationer samt fast ejendom  

 opgøres som forskellen mellem værdien af det  

 pågældende aktiv ved indkomstårets udløb og  

 værdien ved indkomstårets begyndelse (lagerprincippet). Er  

 aktivet anskaffet i indkomståret, opgøres gevinst eller tab som  

 forskellen mellem værdien ved indkomstårets udløb og  

 anskaffelsessummen omregnet til kontantværdi.
Er aktivet realiseret i  

 indkomståret, opgøres gevinst eller tab som forskellen mellem  

 afståelsessummen omregnet til kontantværdi og værdien ved  

 indkomstårets begyndelse.
Er aktivet anskaffet og afstået i samme  

 indkomstår, opgøres gevinst og tab som forskellen mellem  

 afståelsessummen omregnet til kontantværdi og anskaffelsessummen  

 omregnet til kontantværdi.
Likvidationsprovenu, der udloddes fra  

 aktieselskaber, anpartsselskaber, andelsselskaber, investeringsforeninger  

 m.v. i det kalenderår, hvori selskabet endeligt opløses, anses  

 som salgssum.
Hvis et aktiv, der tidligere var skattefrit, bliver  

 skattepligtigt, betragtes aktivet som anskaffet for handelsværdien ved  

 begyndelsen af det indkomstår, hvori skattepligten indtræder.  

 Hvis et aktiv, der tidligere var skattepligtigt, bliver skattefrit,  

 opgøres gevinst eller tab ved udgangen af det sidste indkomstår,  

 hvori skattepligten består, som om aktivet blev solgt for  

 handelsværdien på dette tidspunkt.
Ved aktiver i fremmed valuta  

 opgøres værdien i danske kroner.
 2. I § 13, stk. 3, 2. og 4. pkt.,  

 indsættes efter »anskaffelsessummen omregnet til kontantværdi«:  

 », jf. dog § 5 b«.
