Cirkulære om organisationsaftale for farmakonomer og defektricer i staten Generelle bemærkninger 1. Skatteministeriet, Medarbejder- og Kompetencestyrelsen, og CO10 - Centralorganisationen af 2010 har indgået vedlagte organisationsaftale af 20. september 2021 for farmakonomer og defektricer i staten.
 2. Organisationsaftalen udgør sammen med den gældende fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010 (LC/CO10 fællesoverenskomsten) det samlede overenskomstgrundlag.
3. Ved overenskomstforhandlingerne i 2021 er det aftalt, at dækningsområdet for organisationsaftalen ændres, så organisationsaftalen omfatter alle ansættelser som farmakonom eller defektrice i staten, hvor uddannelse som farmakonom eller defektrice er en forudsætning.
Organisationsaftalens titel ændres samtidig til organisationsaftale for farmakonomer og defektricer i staten.
 4. Allerede ansatte farmakonomer eller defektricer, der frem til 1. april 2021 har været ansat i staten, men uden for det hidtidige dækningsområde, og hvor uddannelse som farmakonom eller defektrice er en forudsætning for ansættelsen, omfattes pr. 1. april 2021 af organisationsaftalen.
 5. For allerede ansatte farmakonomer eller defektricer i staten, der omfattes af organisationsaftalen pr. 1. april 2021, og for hvem der hidtil har været aftalt et lavere pensionsbidrag, end hvad der gælder efter organisationsaftalen, kan der ved overgangen til det i organisationsaftalen aftalte pensionsbidrag ikke ske modregning herfor i andre løndele.
Ikrafttræden Cirkulæret har virkning fra 1. april 2021. Samtidig ophæves Finansministeriets cirkulære 8. juli 2019 (Modst. nr. 050-19).
Skatteministeriet, Medarbejder- og Kompetencestyrelsen, den 22. september 2021 Frederik Sindberg Walther Bilag 1 Organisationsaftale for farmakonomer og defektricer i staten - Nedennævnte bestemmelser supplerer og/eller fraviger fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010.
§ 1. Dækningsområde Organisationsaftalen omfatter personer, der ansættes som farmakonomer eller defektricer ved statslige arbejdspladser ved arbejde, hvor uddannelsen som farmakonom eller defektrice er en forudsætning.
§ 2. Lønsystemet Lønsystemet er etableret i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn suppleret med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er angivet i årligt grundbeløb (niveau 31. marts 2012).
 Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuelt rådighedstillæg-/merarbejdstillæg.
§ 3. Basisløn Løngruppe 1 omfatter farmakonomer, der ikke henføres til løngruppe 2 eller 3. Den ansatte indplaceres i nedenstående basislønforløb i forhold til sin anciennitet.
 1. trin 		273.483 kr.
 2. trin		281.372 kr.
 3. trin		289.261 kr.
 De enkelte løntrin er 1-årige.
 Løngruppe 2 omfatter farmakonomer, der instruerer/står for sidemandsoplæring af studerende/klargøring til undervisning/bistår ved forberedelse af undervisning for studerende ved Det Sundhedsvidenskabelige Fakultet, Københavnsuniversitet.
 Basisløn	308.983 kr.
 Løngruppe 3 omfatter defektricer.
 Basisløn 	265.594 kr.
§ 4. Pension Pensionsbidraget udgør 18 pct. af de pensionsgivende løndele.
Af pensionsbidraget, der indbetales af ansættelsesmyndigheden, anses 1/3 for at være den ansattes eget bidrag.
Lønspecifikationen skal indeholde oplysninger herom.
Pensionsbidraget indbetales til Pensionskassen for Farmakonomer.
§ 5. Arbejdstid De ansatte er omfattet af den til enhver tid gældende statslige arbejdstidsaftale.
§ 6. Timelønnede Farmakonomer/defektricer, der antages som afløsere under ferie, sygdom og lign. eller til anden midlertidig beskæftigelse, kan aflønnes med timeløn, hvis den ansatte ikke er sammenlignelig med en fuldtids- eller tidsubegrænset ansat, eller hvis dette er begrundet i objektive forhold.
Timelønnen beregnes som 1/1924 af den til den pågældendes anciennitet svarende årsløn.
 Stk. 2. Overgang til månedslønsansættelse sker senest efter 3 måneders uafbrudt ansættelse ved samme ansættelsesmyndighed.
 Stk. 3. Med hensyn til arbejdstid, overarbejde, arbejdstidsbestemte tillæg mv. samt tjenestedragt finder de for månedslønnede farmakonomer/defektricer gældende regler tilsvarende anvendelse.
Stk. 4. Timelønnede har - hvor ingen anden afregningsform er fastsat - ret til så vidt muligt ugentlig afregning.
Kan udbetaling ikke finde sted inden for eller i umiddelbar tilslutning til arbejdstiden, kan medarbejderen efter anmodning få beløbet tilsendt.
§ 7. Ikrafttræden og opsigelse Organisationsaftalen har virkning fra den 1. april 2021 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2024. Samtidig ophæves organisationsaftale af 21. juni 2019 for farmakonomer og defektricer.
Bilag 2 Vejledende kriterier for kvalifikations- og funktionsløn - Fastsættelsen af kriterier for lokale kvalifikations- og funktionstillæg forudsættes at foregå lokalt, med udgangspunkt i en dialog om integration mellem løn- og personalepolitikken, herunder løn- og kompetenceudvikling.
 De nedenfor nævnte eksempler er derfor udelukkende tænkt som inspiration og er ikke udtømmende, idet andre kriterier, som de lokale parter er enige om, også kan lægges til grund for udmøntning af kvalifikations- og funktionstillæg.
 Der bør være en synlig sammenhæng mellem opgavevaretagelsen og betalingen herfor, hvorfor de kriterier, som ligger til grund for tillæg, bør fremgå af hver enkelt aftale.
Eksempler på kriterier for kvalifikationsløn  Efter- og videreuddannelse af faglig og/eller personlighedsudviklende karakter  Rekruttering og fastholdelse  Balancen i forhold til tilsvarende stillinger på det øvrige arbejdsmarked  Turnus/rotation med henblik på dygtiggørelse  Formidlingsevner  Erfaring, herunder projekterfaring og kvalifikationer, som den ansatte har erhvervet gennem arbejdet som farmakonom/defektrice, eller som den ansatte har erhvervet gennem tilsvarende eller andet arbejde  Specialviden  Rutine, sikkerhed og arbejdskvalitet  Fornyelse og strategisk tænkning  Selvstændighed i jobbet  Særlige personlige kvalifikationer, f.eks. samarbejdsevne, engagement, ansvarsbevidsthed, fleksibilitet, omstillingsparathed og serviceorientering Eksempler på kriterier for funktionsløn  Fleksibel og kompleks opgavevaretagelse  Særligt ansvar og/eller kompetence  Projektdeltagelse, -ledelse  Omstillings- og udviklingsopgaver  Lederfunktion, herunder prioritering, koordinering og opgavefordeling samt personaleansvar  Budgetansvar  Undervisning og instruktion  Specialistfunktioner  Konsulentfunktioner  Eksterne inspektionsopgaver  Produktion og håndtering af galeniske, radioaktive og sterile produkter  Kvalitetssikring og kvalitetskontrol  Valideringsopgaver  Akkrediteringsopgaver  Metodeudvikling og forsøgsplanlægning  Deltagelse i udvalg/nævn og bestyrelsesposter af betydning for institutionen mv.
