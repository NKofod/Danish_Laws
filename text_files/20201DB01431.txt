Betænkning afgivet af Sundhedsudvalget den 1. juni 2021 Betænkning over Forslag til folketingsbeslutning om indkaldelse til forhandlinger om rettigheder til fødende [af Pernille Skipper (EL) m.fl.]:
1. Indstillinger Et flertal i udvalget (S, V, DF, SF, RV, EL, KF og Susanne Zimmer (UFG)) indstiller beslutningsforslaget til vedtagelse uændret.
 Et mindretal i udvalget (NB) vil redegøre for sin indstilling til beslutningsforslaget ved 2. behandling.
 Et andet mindretal i udvalget (LA) vil redegøre for sin indstilling til beslutningsforslaget ved 2. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre og Enhedslisten Hver fødsel er et mirakel, og hver familieforøgelse er epokegørende i de enkelte familiers liv.
Fødeområdet er en væsentlig grundsten i den offentlige velfærd, og det er afgørende, at et velfærdssamfund som vores er i stand til at tilbyde de bedst mulige rammer omkring fødslen.
På den måde bliver denne livsbegivenhed en tryg og god oplevelse for forældrene og giver barnet forudsætningerne for en god start på livet.
S, RV og EL anerkender, at økonomien på sundhedsområdet er løftet i både økonomiaftaler og finanslove.
Dog er der fortsat behov for at forbedre forholdene for fødende.
Fødselsområdet er imidlertid komplekst, og det er derfor nødvendigt at se bredt på området.
 Der er f. eks. behov for bedre fødselsforberedelse, mere tid til jordemoderkonsultationer, bedre organisering på fødegangene og større sammenhæng mellem graviditet, fødsel og barsel, herunder i forbindelse med overgang til den kommunale sundhedspleje.
S, RV og EL anerkender, at regeringen har igangsat en afdækning af udfordringerne på fødeområdet med henblik på at kunne forbedre vilkårene for både fødende og for jordemødre.
Der er allerede afholdt en rundbordssamtale med interessenterne på fødeområdet om udfordringer og mulige løsningsforslag, som der arbejdes videre med.
Derudover er Sundhedsstyrelsen på vej med anbefalinger om svangreomsorgen og om organiseringen af fødeområdet, som kan danne udgangspunkt for, at Folketingets partier kaster et samlet blik på fødselsområdet.
S, RV og EL ønsker at styrke det offentlige tilbud til fødende frem for at øge brugen af private fødeklinikker og støtter intentionen bag forslaget om at tilbyde mindst 2 dages ophold for fødende og vil sikre, at en sådan ret bliver udformet fleksibelt og efter individuelt behov.
Hvordan en sådan ret konkret skal indføres, skal afklares i det videre arbejde.
Partierne noterer sig desuden, at det allerede er aftalt i det politiske forståelsespapir mellem S, RV, SF og EL, at en kommende sundhedsaftale bl.a. skal sikre bedre vilkår for fødende, og at regeringen vil invitere til forhandling herom i 2021.
Det aftales derfor, at sundhedsministeren på vegne af regeringen sammen med partierne vil arbejde videre på baggrund af de mange gode input fra interessenterne med at sikre bedre forhold for fødende, både før, under og efter fødsel, samt med at sikre bedre forhold for personalet på landets fødegange.
Når Sundhedsstyrelsens anbefalinger for svangreomsorgen og organiseringen af fødeområdet er offentliggjort, vil der blive indledt forhandlinger om fødeområdet med Folketingets partier, dog senest så en aftale kan være endeligt på plads inden udgangen af 2021.
Det Konservative Folkeparti Det Konservative Folkeparti anerkender, at fødeafdelingerne er pressede, og at der er behov for politisk at styrke fødselsområdet, så flere danskere får en tryg fødsel.
 Det Konservative Folkeparti noterer sig også, at der er mangel på jordemødre, og at denne udfordring først og fremmest bør løses i nye forhandlinger med regeringen.
 Til sidst noterer Det Konservative Folkeparti sig, at det er nødvendigt at adressere de arbejdsforhold, som jordemødrene arbejder under i dag, og at dette forbedres ved at sikre jordemødrene flere kollegaer.
 Derfor indstiller Det Konservative Folkeparti forslaget til vedtagelse.
3. Udvalgsarbejdet Beslutningsforslaget blev fremsat den 9. marts 2021 og var til 1. behandling den 16. april 2021. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Pernille Skipper (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
