 Ankestyrelsen har i principielt møde behandlet to sager om  

 tilbagebetaling af sygdagpenge som følge af senere tilkendt erstatning for  

 tab af erhvervsevne, der dækkede perioder, hvor der var udbetalt  

 sygedagpenge.
 Ankestyrelsen fandt, at den nugældende bestemmelse i dagpengelovens §  

 24, stk. 5, ikke kunne danne grundlag for tilbagebetaling, og at  

 betingelserne for at kræve tilbagebetaling efter dagpengelovens § 50 heller  

 ikke havde været opfyldt.
 Ankestyrelsen lagde endvidere til grund, at  

 arbejdsskadeforsikringslovens § 36 ikke indeholder udtrykkelig hjemmel til at  

 foretage fradrag i erstatning for tab af erhvervsevne for ydede sygedagpenge.
 Ankestyrelsen fandt imidlertid, at der efter dansk rets almindelige  

 regler om tilbagebetaling i dobbeltforsørgelsessituationer var adgang til at  

 foretage fradrag i den senere tilkendte erstatning for tab af erhvervsevne  

 med det beløb, som dagpengene skulle have været nedsat med som følge af den  

 tilkendte løbende ydelse efter arbejdsskadeforsikringsloven.
 Fradraget kunne dog kun foretages i den del af den løbende erstatning,  

 som vedrørte samme tidsrum som dagpengene.
 RESUME AF DE ENKELTE AFGØRELSER: 1. En kvinde A, som i perioden 16.  

 juni 1982 til 30. oktober 1983 havde fået udbetalt sygedagpenge, fik i  

 oktober 1983 tilkendt erstatning efter arbejdsskadeforsikringsloven for tab  

 af erhvervsevne på 50% med virkning fra den 16. juni 1982.
 Tilkendelsen af erstatningen bevirkede, at de udbetalte sygedagpenge  

 skulle reguleres, men kommunen udbetalte den henstående erstatning og  

 fremsatte først efterfølgende krav om tilbagebetaling af det for meget  

 udbetalte dagpengebeløb.
 Ved en senere forhøjelse af erstatningen efter  

 arbejdsskadeforsikringsloven til 75% med virkning fra den 16. juni 1982  

 foretog socialforvaltningen fradrag i erstatningen for de for meget udbetalte  

 dagpengebeløb fra den 16. juni 1982.
 Ankestyrelsen fandt, at der kunne ske modregning i forbindelse med  

 udbetaling af erstatningen som følge af Sikringsstyrelsens ændrede afgørelse,  

 hvor erhvervsevnetabet forhøjedes fra 50% til 75%, men alene for så vidt  

 angik refusionskrav hidrørende fra reguleringen i anledning af den seneste  

 afgørelse, og kun af den efterbetalte erstatning, som vedrørte samme periode  

 som dagpengekravet.
 Ankestyrelsen fandt, at det ikke påhvilede A at tilbagebetale det  

 dagpengebeløb, som ikke havde været endeligt opgjort, inden kommunen anviste  

 første udbetaling af erhvervsevnetabserstatning i 1983.
Ankestyrelsen lagde herved vægt på, at social- og  

 sundhedsforvaltningen havde mistet retten til at gøre tilbagebetalingskrav  

 gældende ved ikke at drage omsorg for, at beløbet var fratrukket, inden  

 udbetalingen af erstatningen fandt sted.
Forvaltningen måtte således bære  

 risikoen for, at A fejlagtigt fik for meget udbetalt.
 2. En kvinde B fik udbetalt sygedagpenge og fik efterfølgende tilkendt  

 erstatning for tab af erhvervsevne som løbende ydelse, herunder for perioder,  

 hvor hun havde fået udbetalt sygedagpenge.
 Ankestyrelsen fandt, at der var adgang til at foretage fradrag i den  

 senere tilkendte erstatning for tab af erhvervsevne med det beløb, som  

 dagpengene skulle have været nedsat med som følge af den tilkendte løbende  

 ydelse efter arbejdsskadeforsikringsloven.
 Fradraget kunne dog kun foretages i den del af den løbende erstatning,  

 som vedrørte samme tidsrum som dagpengene.
 REDEGØRELSE FOR DE ENKELTE SAGER:
 1. J.nr. 13129-86.
 REDEGØRELSE FOR SAGEN:
 En kvinde A fik i perioden 16. juni 1982 til 30. oktober 1983 af social-  

 og sundhedsforvaltningen i K kommune udbetalt sygedagpenge dels i form af  

 refusion til arbejdsgiveren dels direkte til sig selv.
Ved en afgørelse truffet af Sikringsstyrelsen i november 1983 fik A  

 tilkendt erstatning i henhold til arbejdsskadeforsikringsloven for tab af  

 erhvervsevne på 50% på grund af en arbejdsskade, som A havde pådraget sig  

 under arbejde for K kommune.
Erstatningen blev tilkendt som en løbende ydelse  

 fra den 16. juni 1982 og skulle udbetales af kommunen som selvforsikret  

 arbejdsgiver.
 Sikringsstyrelsens afgørelse bevirkede, at social- og  

 sundhedsforvaltningen skulle foretage en regulering af de udbetalte dagpenge,  

 idet dagpenge sammen med andre løbende kontantydelser, der udbetales i  

 anledning af sygefraværet efter dagpengelovens § 24, stk. 8 (nu § 24, stk.  

 5), ikke kan overstige den dagpengegivende indtægt.
Den 23. december 1983 fik A af kommunen udbetalt 30.406 kr. svarende til  

 den henstående erstatning for perioden 16. juni 1982 til 30. november 1983  

 efter fradrag af skat.
Der var ikke foretaget modregning for krav vedrørende  

 dagpenge, da social- og sundhedsforvaltningen ikke havde opgjort det endelige  

 krav.
 Den 27. december 1984 fremsendte social- og sundhedsforvaltningen krav om  

 tilbagebetaling af 36.912 kr. vedrørende for meget udbetalte dagpenge i  

 perioderne 16. juni 1982 til 6. april 1983 samt 7. april til 30. oktober  

 1983.
 Den 6. august 1985 forhøjede Sikringsstyrelsen A's  

 erhvervsevnetabserstatning til 75% med virkning fra den 16. juni 1982.
 Social- og sundhedsforvaltningen foretog en ny regulering af de udbetalte  

 dagpenge i perioden 16. juni 1982 til 30. oktober 1983. På baggrund af den  

 tilkendte erstatning for 75% nedsættelse af erhvervsevnen, fandt  

 forvaltningen, at der var udbetalt 66.944 kr. for meget i dagpenge i  

 perioden.
 A fik herefter anvist 2.417 kr. svarende til den henstående erstatning  

 efter fradrag af skat og for meget udbetalte dagpenge.
 A's advokat gjorde indsigelse mod den foretagne modregning og anførte, at  

 modregningen var i strid med arbejdsskadeforsikringslovens § 36, og at  

 tilbagebetaling af dagpenge ikke kunne kræves efter dagpengelovens § 24 eller  

 § 50, stk. 2.
 AFGØRELSEN, DER KLAGES OVER:
 Social- og sundhedsforvaltningen fastholdt, at der skulle foretages  

 modregning for for meget udbetalte sygedagpenge i perioden 16. juni 1982 til  

 30. oktober 1983 med 66.944 kr. i forbindelse med, at Sikringsstyrelsen den  

 6. august 1985 forhøjede A's erstatning efter arbejdsskadeforsikringsloven  

 for tab af erhvervsevne fra 50% til 75%.
 Social- og sundhedsforvaltningen begrundede afgørelsen med, at erstatning  

 efter arbejdsskadeforsikringsloven for mistet erhvervsevne er en sådan  

 ydelse, der i henhold til daværende bestemmelse i dagpengelovens § 24, stk.  

 8, bevirker nedsættelse af dagpenge til den sikrede eller refusion til  

 arbejdsgiveren.
 Med hensyn til tilbagebetalingsspørgsmålet var forvaltningen med A's  

 advokat enig i, at denne bestemmelse ikke i sig selv kunne danne grundlag for  

 krav om tilbagebetaling, og forvaltningen var ligeledes enig i, at  

 tilbagebetalingsbestemmelsen i dagpengelovens § 50, stk. 2, ikke kunne  

 anvendes i den foreliggende sag.
Forvaltningen anførte, at der måtte antages at gælde en ulovhjemlet ret  

 til at kræve tilbagebetaling i dobbeltforsørgelsessituationer.
Denne  

 ulovhjemlede ret er kommet til udtryk i Højesterets dom, gengivet i Ugeskrift  

 for Retsvæsen 1959, side 321, og lagt til grund ved afgørelser fra Den  

 Sociale Ankestyrelse, jf. fx D- meddelelse nr. 1/84 og D-meddelelse nr.  

 12/85.
 Forvaltningen fremhævede i denne forbindelse, at såvel A som hendes  

 fagforbund løbende havde været holdt orienteret om betydningen af  

 erstatningen i forhold til dagpengene, og at forvaltningen havde udvist  

 betydelige anstrengelser både mundtligt og skriftligt for at forklare,  

 hvorledes erstatningsbeløbet var fremkommet.
 Med hensyn til modregningsspørgsmålet var forvaltningen enig i, at  

 arbejdsskadeforsikringslovens § 36 ikke udtrykkeligt hjemler adgang til at  

 foretage modregning i et henstående erstatningsbeløb for ydede sygedagpenge.  

 Forvaltningen fandt imidlertid, at der ud fra en analogislutning også på  

 dette punkt måtte gælde en ulovhjemlet ret til at foretage en modregning i et  

 tilfælde som det foreliggende, hvor den pågældende erstatningsmodtager uden  

 forsinkelse kunne blive bragt ud af sit gældsforhold til socialforvaltningen.  

 Forvaltningen lagde herved også vægt på, at A løbende var orienteret om, at  

 dagpengene måtte betragtes som a conto, og at A således ikke kunne have haft  

 nogen forventning om at få udbetalt en erstatningssum uden samtidig  

 modregning.
 KLAGEN TIL ANKESTYRELSEN:
 Afgørelsen var indanket af A's advokat, som bestred, at der gjaldt en ikke  

 lovhjemlet ret til at kræve tilbagebetaling i dobbeltforsørgelsessituationer.
 Advokaten anførte videre, at A under sagens behandling havde modtaget  

 adskillige undertiden modstridende forklaringer fra kommunen, og at hun ikke  

 havde opfattet dagpengeudbetalingerne som a conto udbetalinger.
 LOVGRUNDLAG:
 Arbejdsskadeforsikringslovens § 36.
 Lov om dagpenge ved sygdom eller fødsel § 24 og § 50.
 ANKESTYRELSENS AFGØRELSE:
 Ankestyrelsen finder det ikke godtgjort, at de oprindeligt udbetalte  

 dagpenge i perioden 16. juni 1982 til 30. oktober 1983 kan betragtes som a  

 conto udbetalinger.
 Ankestyrelsen er enig med social- og sundhedsforvaltningen i, at den  

 daværende bestemmelse i dagpengelovens § 24, stk. 8, ikke kan danne grundlag  

 for tilbagebetaling, og at betingelserne for at kræve tilbagebetaling efter  

 dagpengelovens § 50 heller ikke har været opfyldt.
 Ankestyrelsen er endvidere enig i, at arbejdsskadeforsikringslovens § 36  

 ikke indeholder udtrykkelig hjemmel til at foretage fradrag i erstatning for  

 tab af erhvervsevne for ydede sygedagpenge.
 Ankestyrelsen finder imidlertid, at der efter dansk rets almindelige  

 regler om tilbagebetaling i dobbeltforsørgelsessituationer består en adgang  

 til at foretage fradrag i den senere tilkendte erstatning for tab af  

 erhvervsevne med det beløb, som dagpengene skulle have været nedsat med som  

 følge af den tilkendte løbende ydelse efter arbejdsskadeforsikringsloven.
 Fradraget kan dog kun foretages i den del af den løbende erstatning, som  

 vedrører samme tidsrum som dagpengene.
 Da K kommune i egenskab af selvforsikret arbejdsgiver den 23. december  

 1983 har udbetalt A den henstående erstatning uden forbehold om  

 refusionskravet opstået som følge af reguleringen af sygedagpenge, finder  

 Ankestyrelsen, at social- og sundhedsforvaltningen som dagpengeydende  

 myndighed er afskåret fra i erstatningsbeløbet at modregne beløbet på 36.912  

 kr. hidrørende fra reguleringen i anledning af Sikringsstyrelsens afgørelse  

 af 28. november 1983.
 Ankestyrelsen finder derimod, at der kan ske modregning i forbindelse med  

 udbetaling af erstatning som følge af Sikringsstyrelsens ændrede afgørelse af  

 6. august 1985, hvor erhvervsevnetabet forhøjedes fra 50 til 75%.
 Modregning kan dog alene ske, for så vidt angår refusionskrav hidrørende  

 fra reguleringen i anledning af den ændrede afgørelse, og modregning kan kun  

 ske i den del af den efterbetalte erstatning, som vedrører samme periode som  

 dagpengekravet.
 Da den efterbetalte erhvervsevnetabserstatning for perioden 16. juni 1982  

 - 30. oktober 1983 efter det oplyste udgør 29.056 kr., ophæves social-og  

 sundhedsforvaltningens afgørelse, for så vidt angår den del af modregningen,  

 der overstiger dette beløb.
 For så vidt angår forvaltningens krav om tilbagebetaling af de for meget  

 udbetalte dagpenge, som ikke var opgjort inden kommunen den 23. december 1983  

 anviste første udbetaling af erhvervsevnetabserstatningen, finder  

 Ankestyrelsen endvidere, at det ikke påhviler A at tilbagebetale dette beløb.
Ankestyrelsen har herved lagt vægt på, at social- og sundhedsforvaltningen  

 som dagpengeydende myndighed har mistet retten til at gøre  

 tilbagebetalingskrav gældende ved ikke at drage omsorg for, at beløbet var  

 fratrukket inden udbetalingen af erstatning fandt sted.
Forvaltningen må  

 således bære risikoen for, at A fejlagtigt fik for meget udbetalt.
 Social- og sundhedsforvaltningen bør herefter udbetale A 37.888 kr.  

 (66.944 kr. - 29.056 kr.).
 2. J.nr. 21121-87.
 REDEGØRELSE FOR SAGEN:
En kvinde B fik med virkning fra den 1. juni 1983 tilkendt mellemste  

 førtidspension.
I anledning af en arbejdsskade fik B med virkning fra den 1.  

 maj 1983 tilkendt erstatning efter arbejdsskadeforsikringsloven for tab af  

 erhvervsevne som en løbende ydelse med 13.080 kr. årlig.
Ved  

 Sikringsstyrelsens afgørelse af 27. maj 1986 blev erstatningen med virkning  

 fra den 1. juni 1983 forhøjet til et beløb på 61.320 kr. årlig svarende til  

 tab af erhvervsevne på 60%.
 B. havde fået udbetalt sygedagpenge i perioderne 1. juni til 31. juli 1983  

 og 7. november til 20. april 1984. Fra 1. maj 1984 fik B forskud på pension  

 indtil tilkendelsen af mellemste førtidspension den 30.november 1984.
 I forbindelse med Sikringsstyrelsens første afgørelse om tilkendelse af  

 erstatning og tilkendelsen af førtidspension krævede det sociale udvalg  

 tilbagebetaling af sygedagpenge fra den 1. juni 1983.
Tilbagebetalingen skete ved, at det udbetalte dagpengebeløb blev  

 refunderet i forbindelse med udbetaling af pension og erstatning.
Et beløb på  

 11.844 kr. blev imidlertid ikke dækket.
 Socialudvalget foretog samtidig en omberegning af B's ægtefælles pension.  

 Det for meget udbetalte beløb til ægtefællen samt forskud på pension til B  

 blev refunderet ved udbetalingen af B's pension, og restbeløbet blev udbetalt  

 til B.
Efter forhøjelse af erhvervsevnetabserstatningen til 60% blev B's og  

 ægtefællens pensioner påny omberegnet.
Det for meget udbetalte pensionsbeløb  

 og det resterende tilbagebetalingskrav vedrørende sygedagpenge på 11.844 kr.  

 blev refunderet ved udbetalingen af erstatningen.
 B indankede det sociale udvalgs afgørelse for amtsankenævnet.
 AFGØRELSEN, DER KLAGES OVER:
 Amtsankenævnet godkendte, at det sociale udvalg ved opgørelsen af  

 indtægten, der dannede grundlag for pensionsberegningen, havde medtaget  

 løbende erstatning for tab af erhvervsevne.
 Vedrørende spørgsmålet om tilbagebetaling af dagpenge ydet i en periode,  

 for hvilken der senere blev tilkendt erstatning efter  

 arbejdsskadeforsikringsloven, fandt nævnet, at der hverken i dagpengelovens  

 bestemmelser, jf. § 26 og § 50 om tilbagebetaling, eller i  

 arbejdsskadeforsikringslovens regler om tilbagebetaling, jf.§ 36, var  

 grundlag for at kræve tilbagebetaling af dagpenge ved modregning i en senere  

 tilkendt erstatning.
 Det sociale udvalgs krav om tilbagebetaling af dagpengebeløb på 3.613 kr.  

 i erstatning for tab af erhvervsevne tilkendt maj 1983 samt dagpengebeløb på  

 ialt 11.844 kr. i erstatning for tab af erhvervsevne tilkendt juni 1983 blev  

 ophævet.
 KLAGEN TIL ANKESTYRELSEN:
Afgørelsen var indanket af det sociale udvalg.
Det sociale udvalg henviste  

 til SM-meddelelse nr.
D 12/85, hvor Ankestyrelsen fandt, at der må antages at  

 gælde en ulovhjemlet ret til at kræve tilbagebetaling i  

 dobbeltforsørgelsessituationer.
Udvalget henviste endvidere til, at denne  

 ulovhjemlede ret bl.a. er kommet til udtryk i Højesterets dom gengivet i  

 Ugeskrift for Retsvæsen 1959, side 321, og i SM-meddelelse D 1/84. I denne  

 SM-meddelelse fandtes et socialudvalg at være berettiget til at kræve  

 tilbagebetaling, når krav om tilbagebetaling var rejst i umiddelbar  

 tilknytning til efterbetaling.
 LOVGRUNDLAG:
 Arbejdsskadeforsikringslovens § 36.
 Lov om dagpenge ved sygdom eller fødsel § 24, § 26 og § 50.
 ANKESTYRELSENS AFGØRELSE:
 Ankestyrelsen er enig med amtsankenævnet i, at hverken bestemmelserne i  

 dagpengelovens § 24, stk. 5, eller § 26, stk. 5, kan danne grundlag for  

 tilbagebetaling, og at betingelserne for at kræve tilbagebetaling efter  

 dagpengelovens § 50 heller ikke har været opfyldt.
 Ankestyrelsen er endvidere enig i, at arbejdsskadeforsikringslovens § 36  

 ikke indeholder udtrykkelig hjemmel til at foretage fradrag i erstatning for  

 tab af erhvervsevne for ydede sygedagpenge.
 Ankestyrelsen finder imidlertid, at der efter dansk rets almindelige  

 regler om tilbagebetaling i dobbeltforsørgelsessituationer består en adgang  

 til at foretage fradrag i den senere tilkendte erstatning for tab af  

 erhvervsevne med det beløb, som dagpengene skulle have været nedsat med som  

 følge af den tilkendte løbende ydelse efter arbejdsskadeforsikringsloven.
 Fradraget kan dog kun foretages i den del af den løbende erstatning, som  

 vedrører samme tidsrum som dagpengene.
 Ankestyrelsen finder herefter, at det sociale udvalg har været berettiget  

 til refusion af de for meget udbetalte dagpenge i den senere tilkendte  

 erhvervsevnetabserstatning.
 Ankestyrelsen ændrer således amtsankenævnets afgørelse, for så vidt angår  

 nævnets beslutning om at ophæve det sociale udvalgs krav om tilbagebetaling  

 af dagpengebeløb i erstatning for tab af erhvervsevne.
 Ankestyrelsens ændrede afgørelse medfører ikke adgang for socialudvalget  

 til at kræve tilbagebetaling af de beløb, der er udbetalt i henhold til  

 amtsankenævnets afgørelse.
