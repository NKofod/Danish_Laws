Landsskatteretten stadfæstede en bindende forhåndsbesked, hvorefter  

 der ved en beskattet omvendt lodret fusion ville blive tale om beskatning  

 efter ligningslovens § 16 B, stk. 5, 2. pkt., af det ophørende selskabs  

 aktiebesiddelse i det fortsættende selskab.
Denne aktiepost blev anset for  

 overdraget til de 2 anpartshavere i det ophørende selskab.
 A/S A og B ApS klagede over den af Ligningsrådet afgivne bindende  

 forhåndsbesked vedrørende de skattemæssige virkninger af en påtænkt omvendt  

 lodret, skattepligtig fusion mellem selskaberne, hvorved moderselskabet  

 opsluges af datterselskabet.
 Det fremgik bl.a. af Ligningsrådets sagsfremstilling, at B ApS havde en  

 anpartskapital på nominelt 100.000 kr., som ejedes af C og en af selskabets  

 funktionærer D med hver 50%.
 Aktiekapitalen i A/S A var på nominelt 300.000 kr., hvoraf nominelt  

 276.000 kr. ejedes af B ApS og nominelt 24.000 kr. ejedes af C.
Selskaberne ønskedes fusioneret pr. 1. januar 1989 som en beskattet  

 omvendt lodret fusion.
B ApS skulle være det ophørende selskab, og A/S A  

 skulle være det fortsættende selskab.
Ved fusionen påtænktes den nuværende  

 anpartskapital i B ApS ombyttet og indløst efter nærmere angivne  

 retningslinier.
Som resultat heraf ville C og D fremover hver eje for 24.000  

 kr. aktier i A/S A.
 For så vidt angik det ophørende selskab, B ApS', aktiepost på nominelt  

 276.000 kr. i det fortsættende selskab fandt Ligningsrådet, at disse aktier  

 ved fusionen måtte anses for afstået til det ophørende selskabs anpartshavere  

 i relation til beskatningen af det ophørende selskab, således at det  

 ophørende selskabs afståelse af disse aktier måtte anses for omfattet af  

 ligningslovens § 16 B, stk. 5.
Klagen til Landsskatteretten angik alene behandlingen af de 276.000 kr.  

 aktier i det ophørende selskab.
Selskabernes revisor gjorde over for  

 Landsskatteretten gældende, at en beskatning efter den nævnte lovbestemmelse  

 forudsatte et vederlag med andet end aktier, hvilket der ikke var tale om i  

 den påtænkte model, hvor 276.000 kr. aktier konverteredes til aktier i det  

 fortsættende selskab.
Han anførte videre, at de påtænkte dispositioner  

 forudsatte, at der skete en nedskrivning af aktiekapitalen i det fortsættende  

 selskab med 276.000 kr., således at selskabernes samlede formue ville være  

 bibeholdt i det fortsættende selskab.
Herefter var der efter revisorens  

 opfattelse ikke tale om, at de to aktionærer modtog værdier i forbindelse med  

 den skitserede fusion.
Efter bestemmelsen i ligningslovens § 16 B, stk. 2, medregnes  

 afståelsessummen for aktier m.v., der sælges af en aktionær til et selskab,  

 der er eller bliver indehaver af 25% eller derover (holdingselskabet) af  

 aktiekapitalen i det selskab, der har udstedt aktierne (datterselskabet), i  

 overdragerens skattepligtige almindelige indkomst.
Afstår et selskab aktier,  

 finder reglerne i den nævnte lovbestemmelse kun anvendelse, hvis en person  

 eller dennes ægtefælle ved afståelsen havde en væsentlig indflydelse i det  

 selskab, der afstår aktierne, og på samme tidspunkt havde en væsentlig  

 indflydelse i holdingselskabet, jf. 1. pkt. i lovens § 16 B, stk. 5. Efter  

 denne bestemmelses 2. pkt. finder reglerne i § 16 B, stk. 2, tilsvarende  

 anvendelse, hvis aktierne afstås til den i 1. pkt. nævnte person eller dennes  

 ægtefælle, der ved afståelsen havde en væsentlig indflydelse i det selskab,  

 der afstår aktierne.
Landsskatteretten bemærkede, at der ved de foretagne dispositioner reelt  

 var gennemført en overdragelse af anpartsselskabets aktiebeholdning i A/S A  

 til de to anpartshavere.
Retten var derfor enig med Ligningsrådet i, at  

 forholdet måtte anses for omfattet af bestemmelsen i ligningslovens § 16 B,  

 stk. 5, 2. pkt.
Den påklagede forhåndsbesked blev herefter stadfæstet.
