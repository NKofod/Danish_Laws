§ 1 Repræsentantskabet er nedsat i henhold til § 15 i lov om film (lov nr. 306  

 af 9. juni 1982). Det har til opgave at følge filmcentralens virksomhed,  

 foretage indstilling af 3 medlemmer til bestyrelsen, modtage beretninger og  

 regnskaber fra bestyrelsen og forelægge disse for ministeren for kulturelle  

 anliggender med de bemærkninger, det ønsker at knytte dertil.
§ 2 Repræsentantskabet vælger for beskikkelsesperioden blandt sine medlemmer  

 en formand og en næstformand.
§ 3 Indstillingen af medlemmer til bestyrelsen skal omfatte 2 medlemmer, der  

 besidder filmfaglig sagkundskab, samt en suppleant for hvert af disse  

 medlemmer.
Stk. 2.  Endvidere skal indstillingen omfatte 1 medlem,  

 der har indsigt i brugerforhold.
Dette medlem må ikke være repræsentant for  

 eller ansat eller økonomisk interesseret i virksomhed for produktion,  

 udlejning eller forevisning af film.
 Stk. 3.  Bestyrelsesmedlemmer og suppleanter kan ikke  

 samtidig være medlem af repræsentantskabet eller af programredaktionen eller  

 være børnefilmkonsulent.
§ 4 Der afholdes et årligt møde til behandling af filmcentralens årsberetning  

 og regnskab.
Møde afholdes i øvrigt, når formanden anser det for påkrævet,  

 eller når mindst fem medlemmer fremsætter ønske herom.
Møde afholdes  

 endvidere, når filmcentralens bestyrelse fremsætter ønske herom.
Stk. 2.  Repræsentantskabets medlemmer indkaldes  

 skriftligt med mindst 10 dages varsel.
Indkaldelsen skal være ledsaget af  

 dagsorden for mødet.
I ganske særlige tilfælde kan indkaldelsen ske med  

 kortere varsel, dog ikke under 3 dage.
§ 5 Repræsentantskabet er beslutningsdygtigt, når over halvdelen af  

 medlemmerne er til stede.
Ved afgørelser om indstilling af medlemmer til  

 filmcentralens bestyrelse og om ændring af denne forretningsorden kræves dog,  

 at mindst to trediedele af medlemmerne er til stede.
Er det fornødne antal  

 medlemmer ikke til stede, indkalder formanden til nyt møde.
På dette møde kan  

 beslutning træffes ved, at flertallet af de fremmødte stemmer derfor.
Stk. 2.  Afgørelser træffes ved simpel stemmeflerhed.  

 Ved stemmelighed gør formandens stemme udslaget.
Der kan ikke stemmes ved  

 fuldmagt.
Stk. 3.  Afstemninger om indstilling af medlemmer til  

 bestyrelsen foretages skriftligt.
En stemmeseddel skal for at være gyldig  

 indeholde navne på lige så mange kandidater, som skal indstilles ved den  

 pågældende valghandling.
Afstemninger om andre afgørelser foretages  

 skriftligt, såfremt formanden bestemmer det, eller mindst 3 medlemmer  

 fremsætter ønske herom.
§ 6 Der tages referat af møderne.
Referatet underskrives af formanden.
§ 7 Ændringer i denne forretningsorden skal godkendes af ministeriet for  

 kulturelle anliggender.
