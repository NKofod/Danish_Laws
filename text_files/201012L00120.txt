Fremsat den 8. februar 2011 af transportministeren (Hans Christian Schmidt) Forslag til Lov om ændring af lov om offentlige veje og lov om private fællesveje (Valgplakater på vejareal) § 1 I lov om offentlige veje, jf. lovbekendtgørelse nr. 893 af 9. september 2009, som ændret ved § 2 i lov nr. 553 af 26. maj 2010 og § 105 i lov nr. 1537 af 21. december 2010, foretages følgende ændringer:
 1. Efter § 103 før overskriften »Tankanlæg« indsættes:
»Valgplakater på vejareal § 103 a.
Ved valgplakater forstås valgagitatoriske meddelelser på en vejrbestandig plade, der ikke er større end 0,8 m2.
 Stk. 2. I perioden fra den fjerde lørdag før valgdagen til 8 dage efter valgdagen må der i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag, ophænges valgplakater på offentlige veje.
Ophængning af valgplakater må ske fra døgnets begyndelse.
Nedtagning af valgplakater, samt midler til fastgørelse af valgplakater, skal være tilendebragt ved døgnets afslutning.
Ved folketingsvalg må ophængning af valgplakater dog tidligst ske 24 timer efter valgets udskrivelse.
 Stk. 3. Valgplakater må ophænges på master til vejbelysningen, vejtræer, hegn, master til brug for elforsyning samt indretninger fæstnet i jorden, der har til formål at fremvise valgplakater.
 Stk. 4. Valgplakater skal ophænges forsvarligt og på en sådan måde, at de ikke dækker for autoriseret afmærkning, herunder færdselstavler, vejvisningstavler eller lignende udstyr, forhindrer hensigtsmæssige oversigtsforhold eller i øvrigt udgør en fare for trafiksikkerheden.
Stk. 5. Valgplakater må ikke ophænges 1) på motorveje, motortrafikveje samt disse vejes rampeanlæg, 2) i midterrabatter på veje, hvor den tilladte hastighed er over 60 km/t, 3) i midterrabatter på strækninger, hvor hastigheden midlertidigt er nedsat til 60 km/t eller derunder, 4) nærmere end 100 meter fra vejkryds uden for bymæssigt område, 5) på samme indretning som autoriseret afmærkning, herunder færdselstavler, vejvisningstavler eller lignende vejudstyr, 6) på højspændingsmaster, transformerstationer, kabelskabe og lignende, 7) nærmere end 0,5 m fra kørebanekant eller 0,3 m fra cykelstikant målt fra nærmeste kant af valgplakaten, 8) lavere end 2,3 m direkte over fortov eller cykelsti målt fra nederste kant af valgplakaten, 9) højere end 1,5 m under laveste strømførende ledning målt fra øverste kant af valgplakaten, og 10) på en sådan måde, at valgplakaten kan medføre skader på eller ændringer af vejtræer eller master til vejbelysning, hegn og indretninger til forsyningsvirksomhed.
§ 103 b.
En ophængt valgplakat skal være forsynet med navn, adresse og telefonnummer på den fysiske eller juridiske person, der har iværksat valgplakatophængningen.
Oplysninger om juridiske personer skal suppleres med navn, adresse og telefonnummer på en fysisk person, der repræsenterer den juridiske person.
Oplysningerne skal anføres på en sådan måde, at de er læselige i hele ophængningsperioden.
 Stk. 2. Valgplakater, der er ophængt i strid med § 103 a, stk. 3-5, skal nedtages inden for 24 timer efter, at vejbestyrelsen har meddelt et påbud herom til den fysiske eller juridiske person, der er nævnt i stk.1, 1.pkt., eller den fysiske person nævnt i stk.1, 2. pkt.
Stk. 3. Vejbestyrelsen kan nedtage valgplakater, som ikke er nedtaget inden for den i stk. 2 nævnte frist eller er ophængt uden for det i § 103 a, stk. 2, nævnte tidsrum.
Vejbestyrelser kan endvidere nedtage valgplakater, som er ophængt i strid med § 103 a, stk. 3-5, og som ikke indeholder de i stk.1 krævede oplysninger.
 Stk. 4. Vejbestyrelsen eller politiet kan straks nedtage valgplakater, der udgør en umiddelbar og konkret fare for trafiksikkerheden.
Stk. 5. Vejbestyrelsen skal umiddelbart efter nedtagningen rette henvendelse til den fysiske eller juridiske person, der nævnt i stk.1, 1. pkt., eller den fysiske person nævnt i stk. 1, 2. pkt. med anmodning om, at valgplakaterne afhentes.
Valgplakater, der ikke er afhentet senest 6 måneder efter valgdatoen, kan destrueres.
Stk. 6. Vejbestyrelsens og politiets udgifter efter stk. 3-5, samt udgifter til udbedring af skader på vejtræer og indretninger betales af ophængeren.
Hvis det ikke er muligt at pålægge ophængeren de nævnte udgifter, kan den fysiske eller juridiske person, der er nævnt i stk.1, 1. pkt., pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Såfremt valgplakaten ikke indeholder de i stk. 1 nævnte oplysninger, kan den fysiske eller juridiske person, der agiteres for på valgplakaten, pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Stk. 7. Afgørelser og dispositioner efter stk. 2-5 kan ikke påklages til højere administrativ myndighed.« 2. § 113, stk. 1, nr. 1, affattes således:
»1) overtræder § 34, stk. 3, § 35, stk. 1, § 39, § 40, stk. 1, § 74, stk. 2, og § 103 a, stk. 4 og 5.« § 2 I lov om private fællesveje, jf. lovbekendtgørelse nr. 433 af 22. maj 2008, som ændret ved § 131 i lov nr. 1336 af 19. december 2008 og § 107 i lov nr. 1537 af 21. december 2010 foretages følgende ændringer:
 1. Efter § 50 før overskriften »Ledninger og opgravninger« indsættes:
»Valgplakater på vejareal § 50 a.
Ved valgplakater forstås valgagitatoriske meddelelser på en vejrbestandig plade, der ikke er større end 0,8 m2.
 Stk. 2. I perioden fra den fjerde lørdag før valgdagen til 8 dage efter valgdagen må der i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag, ophænges valgplakater på private fællesveje.
Ophængning af valgplakater må ske fra døgnets begyndelse.
Nedtagning af valgplakater, samt midler til fastgørelse af valgplakater, skal være tilendebragt ved døgnets afslutning.
Ved folketingsvalg må ophængning af valgplakater dog tidligst ske 24 timer efter valgets udskrivelse.
 Stk. 3. Valgplakater kan uanset § 49, stk. 1, ophænges på master til vejbelysningen og master til brug for elforsyning.
 Stk. 4. Valgplakater skal ophænges forsvarligt og på en sådan måde, at de ikke dækker for lovlig etableret eller autoriseret afmærkning, herunder færdselstavler, vejvisningstavler eller lignende udstyr, forhindrer hensigtsmæssige oversigtsforhold eller i øvrigt udgør en fare for trafiksikkerheden.
Stk. 5. Valgplakater må ikke ophænges 1) i midterrabbatter på veje, hvor den tilladte hastighed er over 60 km/t, 2) i midterrabatter på strækninger, hvor hastigheden midlertidigt er nedsat til 60 km/t eller derunder, 3) på samme indretning som autoriseret afmærkning, herunder færdselstavler, vejvisningstavler eller lignende vejudstyr, 4) på højspændingsmaster, transformerstationer, kabelskabe og lignende, 5) nærmere end 0,5 m fra kørebanekant eller 0,3 m fra cykelstikant målt fra nærmeste kant af valgplakaten, 6) lavere end 2,3 m direkte over fortov eller cykelsti målt fra nederste kant af valgplakaten, 7) højere end 1,5 m under laveste strømførende ledning målt fra øverste kant af valgplakaten, og 8) på en sådan måde, at valgplakaten kan medføre skader på eller ændringer af master til vejbelysning og indretninger til forsyningsvirksomhed.
§ 50 b.
En ophængt valgplakat skal være forsynet med navn, adresse og telefonnummer på den fysiske eller juridiske person, der har iværksat valgplakatophængningen.
Oplysninger om juridiske personer skal suppleres med navn, adresse og telefonnummer på en fysisk person, der repræsenterer den juridiske person.
Oplysningerne skal anføres på en sådan måde, at de er læselige i hele ophængningsperioden.
 Stk. 2. Valgplakater, der er ophængt i strid med § 50 a, stk. 3-5, skal nedtages inden for 24 timer efter, at kommunalbestyrelsen har meddelt et påbud herom til den fysiske eller juridiske person, der er nævnt i stk.1, 1. pkt., eller den fysiske person nævnt i stk.1, 2. pkt.
Stk. 3. Kommunerne kan nedtage valgplakater, som ikke er nedtaget inden for den i stk. 2 nævnte frist eller er ophængt uden for det i § 50 a, stk. 2, nævnte tidsrum.
Kommunen kan endvidere nedtage valgplakater, som er ophængt i strid med § 50 a, stk. 3-5, og som ikke indeholder de i stk. 1 krævede oplysninger.
 Stk. 4. Kommunerne eller politiet kan straks nedtage valgplakater, der udgør en umiddelbar og konkret fare for trafiksikkerheden.
Stk. 5. Kommunerne skal umiddelbart efter nedtagningen rette henvendelse til den fysiske eller juridiske person, der nævnt i stk.1, 1. pkt., eller den fysiske person nævnt i stk. 1, 2. pkt., med anmodning om, at valgplakaterne afhentes.
Valgplakater, der ikke er afhentet senest 6 måneder efter valgdatoen, kan destrueres.
Stk. 6. Kommunens og politiets udgifter efter stk. 3-5, samt udgifter til udbedring af skader på indretninger betales af ophængeren.
Hvis det ikke er muligt at pålægge ophængeren de nævnte udgifter, kan den fysiske eller juridiske person, der er nævnt i stk.1, 1. pkt., pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Såfremt valgplakaten ikke indeholder de i stk. 1 nævnte oplysninger, kan den fysiske eller juridiske person, der agiteres for på valgplakaten, pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Stk.7. Afgørelser og dispositioner efter stk. 2-5 kan ikke påklages til højere administrativ myndighed.« 2. § 67, stk. 1, nr. 1, affattes således:
»1) overtræder § 14, stk. 1 og 4, § 24, stk. 1, § 32, § 35, § 41, stk. 1, § 44, stk. 3, § 47, § 49, stk. 1 og 4, § 50, § 50 a, stk. 4 og 5, og § 51, stk. 3.« § 3 I lov nr. 1537 af 21. december 2010 om private fællesveje foretages følgende ændringer:
 1. Efter § 66 før overskriften »Opgravning og ledninger« indsættes:
»Valgplakater på vejareal § 66 a.
Ved valgplakater forstås valgagitatoriske meddelelser på en vejrbestandig plade, der ikke er større end 0,8 m2.
 Stk. 2. I perioden fra den fjerde lørdag før valgdagen til 8 dage efter valgdagen må der i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag, ophænges valgplakater på private fællesveje.
Ophængning af valgplakater må ske fra døgnets begyndelse.
Nedtagning af valgplakater, samt midler til fastgørelse af valgplakater, skal være tilendebragt ved døgnets afslutning.
Ved folketingsvalg må ophængning af valgplakater dog tidligst ske 24 timer efter valgets udskrivelse.
 Stk. 3. Valgplakater kan uanset § 66, stk.1, ophænges på master til vejbelysningen og master til brug for elforsyning.
 Stk. 4. Valgplakater skal ophænges forsvarligt og på en sådan måde, at de ikke dækker for lovlig etableret eller autoriseret afmærkning, herunder færdselstavler, vejvisningstavler eller lignende udstyr, forhindrer hensigtsmæssige oversigtsforhold eller i øvrigt udgør en fare for trafiksikkerheden.
Stk. 5. Valgplakater må ikke ophænges 1) i midterrabbatter på veje, hvor den tilladte hastighed er over 60 km/t, 2) i midterrabatter på strækninger, hvor hastigheden midlertidigt er nedsat til 60 km/t eller derunder, 3) på samme indretning som autoriseret afmærkning, herunder færdselstavler, vejvisningstavler eller lignende vejudstyr, 4) på højspændingsmaster, transformerstationer, kabelskabe og lignende, 5) nærmere end 0,5 m fra kørebanekant eller 0,3 m fra cykelstikant målt fra nærmeste kant af valgplakaten, 6) lavere end 2,3 m direkte over fortov eller cykelsti målt fra nederste kant af valgplakaten, 7) højere end 1,5 m under laveste strømførende ledning målt fra øverste kant af valgplakaten, og 8) på en sådan måde, at valgplakaten kan medføre skader på eller ændringer af master til vejbelysning og indretninger til forsyningsvirksomhed.
§ 66 b.
En ophængt valgplakat skal være forsynet med navn, adresse og telefonnummer på den fysiske eller juridiske person, der har iværksat valgplakatophængningen.
Oplysninger om juridiske personer skal suppleres med navn, adresse og telefonnummer på en fysisk person, der repræsenterer den juridiske person.
Oplysningerne skal anføres på en sådan måde, at de er læselige i hele ophængningsperioden.
 Stk. 2. Valgplakater, der er ophængt i strid med § 66 a, stk. 3-5, skal nedtages inden for 24 timer efter, at kommunalbestyrelsen har meddelt et påbud herom til den fysiske eller juridiske person, der er nævnt i stk.1, 1.pkt., eller den fysiske person nævnt i stk.1, 2. , pkt.
Stk. 3. Kommunerne kan nedtage valgplakater, som ikke er nedtaget inden for den i stk. 2 nævnte frist eller er ophængt uden for det i § 66 a, stk. 2, nævnte tidsrum.
Kommunen kan endvidere nedtage valgplakater, som er ophængt i strid med § 66 a, stk. 3-5, og som ikke indeholder de i stk.1 krævede oplysninger.
 Stk. 4. Kommunerne eller politiet kan straks nedtage valgplakater, der udgør en umiddelbar og konkret fare for trafiksikkerheden.
Stk. 5. Kommunerne skal umiddelbart efter nedtagningen rette henvendelse til den fysiske eller juridiske person, der nævnt i stk. 1, 1. pkt., eller den fysiske person nævnt i stk. 1, 2. pkt. med anmodning om, at valgplakaterne afhentes.
Valgplakater, der ikke er afhentet senest 6 måneder efter valgdatoen, kan destrueres.
Stk. 6. Kommunens og politiets udgifter efter stk. 3-5, samt udgifter til udbedring af skader på indretninger betales af ophængeren.
Hvis det ikke er muligt at pålægge ophængeren de nævnte udgifter, kan den fysiske eller juridiske person, der er nævnt i stk. 1, 1. pkt., pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Såfremt valgplakaten ikke indeholder de i stk. 1 nævnte oplysninger, kan den fysiske eller juridiske person, der agiteres for på valgplakaten, pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
Stk. 7. Afgørelser og dispositioner efter stk. 2-5 kan ikke påklages til højere administrativ myndighed.« 2. § 98, stk. 1, nr. 1, affattes således:
»1) overtræder § 11, stk. 2 og 5, §§ 34 og 36, § 41, stk. 1, § 57, stk. 1, § 61, stk. 1, § 62, stk. 1 og 2, § 63, stk. 1-3 og stk. 5, § 66, stk. 1, § 66 a, stk. 4 og 5, § 67, jf. § 101 i lov om offentlige veje, § 68, stk. 1, § 69, stk. 3, og § 84, stk. 2.« § 4 Loven træder i kraft dagen efter bekendtgørelse i Lovtidende.
Bemærkninger til lovforslaget 1. Indledning Lovforslaget tilgodeser et ønske om, at de opstillingsberettigede partier og deres kandidater får ret til at ophænge valgplakater på offentlige veje og på private fællesveje i byer og bymæssige områder uden at skulle søge om forudgående tilladelse til ophængning af valgplakater.
 Lovforslaget er endvidere et led i regeringens målsætning om at forenkle og tydeliggøre lovgivningen og gennemføre administrative lettelser.
 I 2005 nedsatte Transportministeriet en arbejdsgruppe, kaldet Valgplakatgruppen, for at få afdækket mulighederne for at fastsætte retningslinjer for ophængning af valgplakater på offentlige vejes arealer med henblik på at sikre en mere ensartet praksis mellem landets vejbestyrelser.
 Valgplakatgruppen, der har bestået af medarbejdere fra Transportministeriet, Vejdirektoratet og kommunale medarbejdere udpeget af KL og Amtsrådsforeningen, bad i starten af 2007 alle opstillingsberettigede folketingspartier om bemærkninger til udkast af november 2006 til Standardvilkår for ophængning af valgplakater på vejareal i forbindelse med offentlige valg, folkeafstemninger og lignende.
 På baggrund af udtalelser fra 5 af 8 opstillingsberettigede partier og fra KL har Valgplakatgruppen udarbejdet et nyt udkast af april 2009 for Standardvilkår for ophængning af valgplakater på vejareal i forbindelse med offentlige valg, folkeafstemninger og lignende.
 Parallelt med dette arbejde har Valgplakatgruppen overvejet mulighederne for at fastsætte bindende regler for ophængning af valgplakater.
 Under høringen af partierne kom det frem, at de foretrak bindende regler for, hvor der ikke måtte ophænges valgplakater med henblik på at ensrette retstilstanden blandt landets vejbestyrelser og således gøre det lettere for ophængerne af valgplakater.
2. Gældende ret 2.1. Vejloven Spørgsmålet om ophængning af valgplakater på offentlige veje er i dag reguleret i § 102, stk. 1 og 2, i lov om offentlige veje (vejloven), jf. lovbekendtgørelse nr. 893 af 9. september 2009.
 På en offentlig vej må der ikke ophænges valgplakater uden vejbestyrelsens tilladelse, jf. vejlovens § 102, stk. 1.
Hvis nogen hænger valgplakater op uden vejbestyrelsens tilladelse, og den pågældende ikke efterkommer påbud om at fjerne disse, er vejbestyrelsen berettiget til for den pågældendes regning at fjerne det anbragte.
Er det anbragte til ulempe for færdslen er vejbestyrelsen, og i påtrængende tilfælde politiet, berettiget til uden forudgående påbud at fjerne det anbragte for den pågældendes regning.
Det fremgår af vejlovens § 102, stk. 2.
 I forbindelse med administrationen af disse regler skal vejbestyrelsen varetage almene, offentligretlige hensyn, navnlig vejtekniske og færdselsmæssige (især trafiksikkerhedsmæssige) hensyn.
Disse bestemmelser giver vejbestyrelsen ret til at træffe skønsmæssige afgørelser.
Det er fast antaget, at vejbestyrelsen kan fastsætte saglige vilkår i forbindelse med skønsmæssige afgørelser.
 For eksempel kan vejbestyrelsen fastsætte vilkår om placering af plakaterne, ophængningsmåde og tidsmæssig afgrænsning af tilladelsen i forbindelse med meddelelse af tilladelsen.
 Valgplakatgruppens udkast til standardvilkår for ophængning af valgplakater var tænkt som en hjælp til at fastsætte relevante saglige vilkår for tilladelserne.
Vejdirektoratet har i november 2006 offentliggjort standardvilkår for ophængning af valgplakater på vejareal i forbindelse med afholdelse af offentlige valg, folkeafstemninger og lignende.
Disse retningslinjer lægges til grund for mange kommunale vejbestyrelsers administration på området.
Under henvisning til disse standardvilkår gives der kun undtagelsesvist tilladelse til ophængning af valgplakater uden for tættere bebygget område afmærket med byzonetavlen E55.
2.2. Privatvejsloven Ophængning af valgplakater på private fællesveje er reguleret i lov om private fællesveje.
 Spørgsmålet om ophængning af valgplakater på private fællesveje i byer og bymæssige områder er i dag reguleret i § 49, stk. 1 og 2, i privatvejsloven, lovbekendtgørelse nr. 433 af 22. maj 2008, som senest er ændret ved lov nr. 1537 af 21. december 2010.
I henhold til denne bestemmelse må der ikke ophænges valgplakater på private fællesveje i byer og bymæssige områder uden kommunalbestyrelsens offentligretlige tilladelse.
Kommunalbestyrelsen kan meddele afslag, hvis almene, offentligretlige hensyn, først og fremmest trafiksikkerhedsmæssige hensyn, taler imod en tilladelse.
 Den, der får kommunens tilladelse, vil kun kunne udnytte denne og hænge valgplakaten op, hvis vedkommende har ret hertil i henhold til aftale med vejens ejer.
 I den nye privatvejslov, lov nr. 1537 af 21. december 2010, der træder i kraft 1. januar 2012, videreføres denne retstilstand i bestemmelsen i § 66, stk. 1.
 Med dette lovforslag ændres den gældende retstilstand, således at der indføres en parallel bestemmelse svarende til forslaget om ændring af lov om offentlige veje med henblik på at ophængning af valgplakater på private fællesveje i byer og bymæssige områder kan ske efter samme principper som for offentlige veje.
Særlig hensyntagen til de politisk-demokratiske processer Det er fast antaget, at vejbestyrelsen som en offentlig myndighed har en særlig pligt til at sikre, at de politisk-demokratiske processer kan udfolde sig, bl.a. ved offentlige meningstilkendegivelser og lignende, især i forbindelse med valg.
Dette er bl.a. fastslået i en redegørelse af 9. maj 1978 (FOB 1977.435) fra Folketingets Ombudsmand om en plancheudstilling med politiske tilkendegivelser på et torv i bycentrum.
 De politiske og borgerlige rettigheder, der er sikret i Grundloven, Den Europæiske Unions charter om grundlæggende rettigheder (2000/C 364/01) og i Den Europæiske Menneskerettighedskonvention, skal derfor indgå med en særlig vægt i vejbestyrelsens vurdering, og disse hensyn bør kun vige, når hensynene til den offentlige orden og borgernes liv og helbred tilsiger dette.
Det bemærkes, at der ikke gælder et kvotesystem for så vidt angår ophængning af valgplakater.
Vejbestyrelsen kan således ikke indføre kvotesystemer med henblik på, hvor mange valgplakater henholdsvis det enkelte parti eller kandidat må ophænge.
2.3. Færdselsloven I henhold til § 99, stk. 2, i Færdselsloven, lovbekendtgørelse nr. 1320 af 28. november 2010, som ændret ved lov nr. 1338 af 19. december 2008 og lov nr. 716 af 25. juni 2010, må skilte, opslag, lysindretninger og lignende ikke anbringes på eller i forbindelse med den af transportministeren fastsatte autoriserede afmærkning, jf.
Færdselslovens § 95, stk. 1.
Genstande, herunder skilte, omfattet af stk. 2, der kan ses fra vej, kan af politiet forlanges fjernet, hvis de har lighed med den autoriserede afmærkning eller de i øvrigt kan virke vildledende eller være til ulempe for færdslen, jf.
Færdselslovens § 99, stk. 3.
 Bestemmelserne i Færdselslovens § 99, stk. 3, giver således politiet kompetence til at gribe ind over for valgplakater ophængt på eller ved vejarealet, som er til ulempe for færdslen, bl.a. hvis de vurderes at bortlede opmærksomheden fra færdslen på vejen.
2.4. Justitsministeriets bekendtgørelse nr. 645 af 12. oktober 1989 om valgagitation, som ændret ved bekendtgørelse nr. 828 af 25. november 1998 Ifølge denne bekendtgørelse må valgplakater o.lign. kun ophænges på offentlig gade, vej eller plads med ejerens skriftlige tilladelse, jf. § 1, stk. 1. Enhver påmaling i valgagitatorisk øjemed på eller ud til offentlig gade, vej eller plads er forbudt, jf. § 2. Tilsvarende gælder brug af højttalere eller lignende i valgagitatorisk øjemed uden for områder, hvor lovlige valgmøder afholdes, jf. § 3, stk. 1. Det er tilladt at anvende køretøjer med valgplakater.
Politiet kan dog konkret forbyde dette, hvis det medfører fare for brud på den offentlige orden, jf. § 3, stk. 4.
Det bemærkes, at indførelsen af bestemmelser der indebærer, at der ikke længere skal søges om tilladelse til ophængning af valgplakater medfører, at bekendtgørelsens regler fremover ikke ville skulle anvendes for så vidt angår ophængning af plakater i overensstemmelse med de foreslåede regler.
Det fremgår således af de foreslåede bestemmelser i lov om offentlige veje og lov om private fællesveje, at der ved valgplakater forstås valgagitatoriske meddelelser på en vejrbestandig plade, der ikke er større end 0,8 m2. Ophængning af valgagitatorisk materiale, der ikke falder ind under denne definition, f.eks. plakater større end 0,8 m2, vil således fortsat kræve indhentelse af tilladelse i overensstemmelse med reglerne i bekendtgørelse nr. 645 af 12. oktober 1989 om valgagitation, som ændret ved bekendtgørelsen nr. 828 af 25. november 1998.
2.5. Naturbeskyttelsesloven I henhold til § 21, stk. 1, i naturbeskyttelsesloven, lovbekendtgørelse nr. 933 af 24. september 2009, som ændret ved lov nr. 1383 af 21. december 2009, lov nr. 1519 af 27. december 2009 og lov nr. 484 af 11. maj 2010, må der ikke anbringes plakater, afbildninger, fritstående skilte, lysreklamer og andre indretninger i reklame- og propagandaøjemed i det åbne land.
 Dette forbud gælder bl.a. ikke for trafikpropaganda godkendt af Rådet for Større Færdselssikkerhed (nu Rådet for Sikker Trafik), eller plakater, der opsættes i forbindelse med folketingsvalg, valg til kommunale eller andre offentlige råd eller folkeafstemninger, jf. § 21, stk. 2, nr. 3 og 4.
3. Lovforslagets udformning 3.1. Anvendelsesområde Lovforslaget ændrer den nuværende ordning efter vejlovens § 102, stk. 1, som bygger på, at der skal indhentes tilladelse fra vejbestyrelsen til ophængning af valgplakater.
Endvidere ændrer lovforslaget ordningen efter privatvejsloven § 49, stk. 1, og § 66, stk. 1, som indebærer, at kommunalbestyrelsens godkendelse skal foreligge forinden ophængning af valgplakater.
I stedet foreslås indført særlige bestemmelser om valgplakater, som sikrer, at valgplakater kan hænges op uden forudgående tilladelse undtagen i situationer, hvor det ud fra en trafiksikkerhedsmæssig betragtning anses for betænkeligt at tillade plakaterne ophængt.
Bestemmelserne vedrører ophængning af valgplakater i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag.
Der er således ikke tale om, at lovforslaget indskrænker eller udvider det nuværende anvendelsesområde for § 102 i vejloven eller § 49 og § 66 i privatvejsloven for så vidt angår de situationer, der ligger ud over ophængning af valgplakater, som defineret i lovforslagets §§ 103 a, 50 a og 66 a.
Vejnettet i Danmark består af ca. 73.800 km offentlige veje og ca. 24.000 km private fællesveje.
Hertil kommer en række rent private veje.
Af de offentlige veje bestyres ca. 3.800 km af staten og ca. 70.000 km af kommunerne.
 Der foreligger ikke oplysninger om antallet af tilladelser eller antallet ophængte valgplakater ved de senest afholdte valg.
I lighed med den gældende ordning i vejlovens § 102, stk. 1, regulerer forslaget til nye bestemmelser i § 103 a alene ophængning af valgplakater på vejarealet, dvs. det areal, som vejbestyrelsen råder over og anvender eller kan anvende til færdselsformål.
I almindelighed vil dette svare til det areal, der er udskilt i matriklen som vejareal.
 Lovforslagets § 103 a og § 103 b, § 50 a og 50 b og § 66 a og § 66 b finder kun anvendelse på valgplakater, således som de er defineret i forslagets § 103 a, stk. 1, § 50 a, stk. 1, og 66 a, stk. 1. , hvilket svarer til en traditionel valgplakat.
 3.2. Vejloven:
Bestemmelsen hjemler en umiddelbar ret for partier og kandidater til at ophænge valgplakater i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag.
Partiernes og kandidaternes interesse i at kunne føre en tilfredsstillende valgkampagne tilgodeses med bestemmelsen, og indebærer en administrativ lettelse for partierne og kandidaterne.
 Bestemmelsen tilgodeser endvidere også vejbestyrelserne, idet disse ikke længere skal behandle ansøgninger om tilladelse til ophængning af valgplakater.
Bestemmelsen medfører desuden en udvidelse i forhold til tidligere praksis af det tidsrum i hvilket valgplakater kan ophænges.
Valgplakater kan således ophænges allerede fra den fjerde lørdag før valgdagen til 8 dage efter valgdagen.
Ved folketingsvalg må ophængningen af valgplakater dog tidligst ske 24 timer efter valgets udskrivelse.
Bestemmelsen regulerer deslige, hvor valgplakater må ophænges.
Valgplakater må således ophænges på master til vejbelysningen, vejtræer, hegn, master til brug for elforsyning samt indretninger fæstnet i jorden, der har til formål at fremvise valgplakater.
Bestemmelsen regulerer endvidere i hvilke konkrete situationer, der ikke må hænges valgplakater op i.
Hensynet til trafiksikkerhed, hensigtsmæssige oversigtsforhold, personsikkerhed og forsyningssikkerhed er baggrunden for bestemmelsen.
Det fremgår yderligere af bestemmelsen, at en ophængt valgplakat skal være forsynet med navn, adresse og telefonnummer på den fysiske eller juridiske person, der har iværksat valgplakatophængningen.
Bestemmelsen er indsat af hensyn til at sikre, at vejbestyrelsen kan komme i kontakt med dem, som har iværksat ophængningen.
Lovforslaget indebærer desuden, at der opereres med et 24 timers påbud.
I tilfælde af at valgplakater er ophængt i strid med § 103 a, stk. 3-5, skal vejbestyrelsen meddele et påbud til den fysiske eller juridiske person, der fremgår af § 103 b.
Vedkommende har således 24 timer til at nedtage valgplakaten.
Lovforslaget opererer desuden med, at de udgifter som vejbestyrelsen eller politiet måtte have i forbindelse med nedtagning af valgplakater, herunder udgifter til udbedring af mulige opstået skader, betales af ophængeren.
I tilfælde af at man f.eks. ikke kan identificere ophængeren, kan udgiften pålægges enten den fysiske eller juridiske person, som har iværksat ophængningen eller vedkommende der agiteres for på valgplakaten.
 3.3. Privatvejsloven:
Der indføres lignende parallelle bestemmelser i lov om private fællesveje for så vidt angår private fællesveje i byer og bymæssige områder.
Som nævnt indledningsvis skal kommunalbestyrelsens godkendelse foreligge i tilfælde af, at man som kandidat eller parti ønsker at ophænge en valgplakat.
Om modtageren af tilladelsen kan udnytte denne og hænge sine plakater op, er et privatretligt anliggende mellem modtageren af tilladelsen og ejeren af den pågældende vej og vejstrækning.
Private fællesveje er således både offentligretligt og privatretligt reguleret i modsætning til offentlige veje, der alene er offentligretligt reguleret.
Hensynet til, at der i de to lovgivninger opereres med så ensartede regler som muligt taler således for, at der indføres lignende parallelle bestemmelser i lov om private fællesveje.
Det skal desuden bemærkes, at det for en valgplakatsophænger er svært at vurdere, om vedkommende er på en offentlig vej eller en privat fællesvej.
Indførelsen af bestemmelsen i § 50 a og § 66 a indebærer, at der ikke længere skal søges om godkendelse hos kommunalbestyrelsen til at ophænge en valgplakat.
Endvidere skal den der ønsker at ophænge en valgplakat ikke længere have grundejerens tilladelse til at benytte tilladelsen fra kommunalbestyrelsen.
Henset til at bestemmelsen udvider, hvornår der kan ageres på en anden persons ejendom, er bestemmelsen i lov om private fællesveje indskrænket flere steder i forhold til den parallelle bestemmelse i lov om offentlige veje.
Valgplakater kan således alene ophænges på master til vejbelysning og master til brug for elforsyning.
Der kan dermed ikke ophænges valgplakater på hegn, i vejtræer og der kan endvidere ikke fæstnes indretninger i jorden, der har til formål at fremvise valgplakater.
Det bemærkes i forlængelse heraf, at vejbelysning som sådan er en del af vejens udstyr og tjener et offentligt formål.
 I tilfælde af at der i strid med bestemmelsen ophænges valgplakater på hegn, træer eller fæstnes indretninger i jorden, der har til formål at fremvise valgplakater, fremgår det af den foreslåede bestemmelse i § 50 b, stk. 2, og § 66 b, stk. 2, at valgplakater skal nedtages inden for 24 timer efter, at kommunalbestyrelsen har meddelt et påbud herom til den fysiske eller juridiske person, der er nævnt i stk. 1, 1. pkt., eller den fysiske person nævnt i stk. 1, 2. pkt.
Bestemmelsen findes at være af mindre indgribende karakter og intensitet, bl.a. henset til, at valgkampagner foregår i en afgrænset, og på forhånd kendt, tidsperiode.
Endvidere taler hensynet for, at der i forbindelse med afholdelse af valg, er tilfredsstillende muligheder for ophængning af valgplakater, og at partier og kandidater ikke skal bruge tidsmæssige ressourcer på at søge om tilladelse hertil.
Som bemærket kan det også være vanskeligt at vurdere for en valgplakatsophænger, om der er tale om en offentlig vej eller en privat fællesvej.
Hensynet til en ensartet regulering taler også for, at der indføres en lignende parallel bestemmelse i lov om private fællesveje, dog med visse indskrænkninger af hensyn til grundejernes interesse i at der med bestemmelsen ageres på privat ejendom.
Bestemmelsen i lov om private fællesveje er som nævnt bygget op efter samme princip, som bestemmelsen i lov om offentlige veje.
Det er således inden for det samme tidsmæssige rum at valgplakater må ophænges, samt i forbindelse med den samme type valg.
For så vidt angår de steder hvor valgplakater ikke må ophænges, er der dog en forskel, henset til at der er forskel på karakteren af offentlige veje og private fællesveje.
Det er således ikke relevant at tale om motorveje og motortrafikveje i forbindelse med private fællesveje.
Bestemmelsen i lov om private fællesveje er endvidere bygget op efter de samme principper, som § 103 b i lov om offentlige veje.
Valgplakaterne skal således være forsynet med navn, adresse og telefonnummer på den fysiske eller juridiske person, der har iværksat valgplakatophægningen.
Desuden opereres der deslige med et påbud på 24 timer i forhold til at nedtage valgplakater ophængt i strid med bestemmelserne, samt at udgifter til nedtagning og udbedring af skader betales af ophængeren, dog med mulighed for at pålægge den fysiske eller juridiske person, der har iværksat ophængningen, eller den der agiteres for på valgplakaten, udgiften.
 Det bemærkes, at det fremgår af lov om private fællesveje, jf. lov nr. 1537 af 21. december 2010, i ikræftrædelsesbestemmelsen i § 101, at loven først træder i kraft den 1. januar 2012. Henset hertil er der indarbejdet en parallel bestemmelse i lovbekendtgørelse nr. 433 af 22. maj 2008.
4. Økonomiske og administrative konsekvenser for det offentlige Lovforslaget forventes at medføre en administrativ lettelse for de offentlige vejbestyrelser, dels i form af færre sager hvor vejbestyrelsen skal tage stilling til en konkret ophængning/opstilling, dels i form af forenklede procedurer i tilfælde af tilsidesættelse af reglerne.
5. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. Økonomiske og administrative konsekvenser for borgerne Lovforslaget forventes at medføre administrative og økonomiske lettelser i mindre omfang.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget har været i høring hos følgende myndigheder og organisationer:
 Kommunernes Landsforening, Kommunalteknisk Chefforening, Kommunal Vejteknisk Forening, Danske Regioner, de til valg til Folketinget opstillingsberettigede partier, FDM, Rådet for Sikker Trafik, Dansk Ledningsejerforum, Dansk Energi, Dansk Energinet, Trafikselskaberne, Dansk Naturfredningsforening, Landsforeningen af Menighedsrådsvalg, Parcelhusejernes Landsforening, Fritidshusejernes Landsforening, Danske Boligadvokater, Dansk Ejendomsmæglerforening, Rigspolitiet.
 Høringssvarene fremsendes til Trafikudvalget ledsaget af de kommentarer, som udtalelserne måtte give anledning til.
Bemærkninger til lovforslagets enkelte bestemmelser Til § 1 Til nr. 1 (§ 103 a) Det foreslås, at der indsættes en ny overskrift Valgplakater på vejareal i kap. 11 i lov om offentlige veje efter § 103 med henblik på at tydeliggøre, at de følgende bestemmelser §§ 103 a og 103 b er specialbestemmelserne om valgplakater.
Som nævnt indledningsvis regulerer forslaget til nye bestemmelser i § 103 a alene ophængning af valgplakater på vejarealet, dvs. det areal, som vejbestyrelsen råder over og anvender eller kan anvende til færdselsformål.
I almindelighed vil dette svare til det areal, der er udskilt i matriklen som vejareal.
 I § 103 a, stk.1, defineres de plakater, som er omfattet af bestemmelserne i § 103 a og § 103 b, størrelsesmæssig svarende til den almindeligt anvendte reklamestørrelse og pladestørrelse, der kendes fra valg til offentlige forsamlinger, folkeafstemninger m.m.
 Skulle der konkret være ønske om at ophænge valgplakater større end 0,8 m2, bannere og variable valgplakater, herunder skærme, med levende tekst og billeder, skal der søges om vejbestyrelsens tilladelse hertil efter vejlovens § 102, stk. 1.
 Vejbestyrelsen vil i denne forbindelse især skulle varetage hensynet til trafiksikkerheden.
De færdselssikkerhedsmæssige forhold vil især indgå med stor vægt i forbindelse med variable valgplakater, herunder skærme med levende tekst og billeder.
Disse levende former for at skabe interesse for det politiske budskab vurderes i højere grad end ved almindelige valgplakater at fjerne trafikanternes opmærksomhed fra trafikken på vejen.
 Store bannerreklamer på stilladser vil fortsat kunne hænges op efter en konkret tilladelse fra vejbestyrelsen, jf. vejlovens § 102, stk. 1. Henset til at der er tale om en valgperiode, som pågår i et bestemt afgrænset tidsrum, vil vejbestyrelsen skulle behandle anmodningen om tilladelse til ophængning af valgplakater efter § 102 i vejloven inden for kort tid, således at formålet med anmodningen kan realiseres.
Det har hidtil været praksis, at valgplakater måtte hænge i perioden 3 uger før valgdatoen til 5 dage efter valgdatoen.
Med henblik på at give mulighed for ophængning i weekenderne, hvor trafikken på vejene er mindre intensiv og dermed udgør en mindre fare for ophængerne, foreslås det i § 103 a, stk. 2, at valgplakater må hænge i perioden fra den fjerde lørdag før valgdagen til 8 dage efter valgdagen.
Endvidere fremgår det af § 103 a, stk. 2, i lov om offentlige veje, at for så vidt angår folketingsvalg, må valgplakater tidligst ophænges 24 timer efter valgets udskrivelse.
Bestemmelsen er sat ind af hensyn til, at den konkrete dato for afholdelse af folketingsvalg ikke er kendt, før valget er udskrevet.
For at give partierne mulighed for at forberede ophængningen, foreslås det, at der ved folketingsvalg tidligst må ophænges valgplakater 24 timer efter valgets udskrivelse.
Valghandlinger, der er omfattet af bestemmelsen, er valg der afholdes på et offentligretligt grundlag.
Således er valg til menighedsråd også omfattet.
Valg til forsamlinger og bestyrelser nedsat på privatretligt grundlag er således ikke omfattet.
I disse tilfælde gælder bestemmelsen i vejlovens § 102.
I medfør af § 103 a, stk. 3, i lov om offentlige veje, vil valgplakater, således som de er defineret i forslagets § 103 a, stk. 1. , i praksis skulle hænges op i master til vejbelysning, vejtræer, hegn, master til brug for elforsyning samt indretninger der har til formål at fremvise valgplakater.
Et eksempel på en til formålet anbragt indretning er en indretning, der anbringes i jorden med en pind eller lignende.
Det bemærkes, at i forbindelse med nedtagning af valgplakater, som f.eks. er fastgjort til en pind eller et spyd fæstnet i jorden, er det ikke alene valgplakaten som skal fjernes, men også spydet, pinden, stroppen mv.
Flere steder tilhører masterne til vejbelysningen det elforsyningsselskab, som leverer strømmen til anlæggene.
Det er efter forslaget ikke nødvendigt at indhente masteejerens tilladelse til ophængningen.
I overvejelserne er indgået dels den relativt korte periode, som valgplakaterne må hænges op, dels at vejbelysningen er en del af vejens udstyr og som sådan helt underlagt vejbestyrelsens kompetence, dels at offentlige veje er en del af det offentlige rum, hvor det parlamentariske demokrati skal kunne udfolde sig med skyldig hensyntagen til især trafiksikkerheden og trafikafviklingen.
Endvidere vurderes masteejernes interesser varetaget ved forbuddet i forslagets § 103 a, stk. 5, nr. 10 hvori det fremgår, at valgplakater ikke må ophænges på en sådan måde, at valgplakaten kan medføre skader på eller ændringer af vejtræer eller master til vejbelysning, hegn og indretninger til forsyningsvirksomhed.
Det vil således ikke være tilladt at sømme, nagle eller skrue valgplakater op i træerne, ligesom der heller ikke må saves eller beskæres for at kunne hænge valgplakater op.
Det er endvidere en betingelse for ophængning af valgplakater efter § 103 a, stk. 4, at valgplakater ophænges forsvarligt og på en sådan måde, at de ikke dækker for autoriseret afmærkning, herunder færdselstavler, vejvisningstavler eller lignende vejudstyr.
Valgplakaterne må ikke forhindre hensigtsmæssige oversigtsforhold eller i øvrigt udgøre en fare for trafiksikkerheden.
Formålet med bestemmelsen er at sikre, at trafikanternes udsyn ikke forringes, således at trafikanter kan orientere sig forsvarligt i trafikken.
Efter Færdselslovens § 95, stk. 1, fastsætter transportministeren bestemmelser om udformningen og betydningen af færdselstavler mv., såkaldt autoriseret vejafmærkning.
Dette er sket ved vejafmærkningsbekendtgørelsen.
Bestemmelsen i § 103 a, stk. 5, opregner de tilfælde, hvor der ikke må ophænges valgplakater.
Bestemmelserne er fastsat ud fra et hensyn til trafiksikkerheden og et hensyn til valgplakatsophængerne, som skal færdes på vejarealet i forbindelse med ophængningen og nedtagningen.
Det bemærkes, at der er forskel på henholdsvis § 103 a, stk. 5, i lov om offentlige veje, og § 50 a, stk. 5 og § 66 a, stk. 5, i lov om private fællesveje, henset til at der er forskel på karakteren af en offentlig vej og en privat fællesvej.
Opregningen er et udtryk for, at færdselssikkerhedsmæssige hensyn generelt gør det betænkeligt at ophænge og nedtage valgplakater på de nævnte steder.
Forslaget vurderes ikke at reducere det antal kilometer offentlige veje, hvor valgplakater herefter i praksis vil kunne ophænges.
Forbuddet i forslagets § 103 a, stk. 5, nr. 1, i lov om offentlige veje, imod at ophænge valgplakater på motorveje og motortrafikveje er først og fremmest en konsekvens af den høje lovlige hastighed på disse vejtyper.
Såvel ophængningen som nedtagningen af valgplakaterne på disse veje, som konsekvenserne af selv meget kort tids uopmærksomhed på færdslen på vejen, indebærer en høj risiko for alvorlige personskader og længerevarende afbrydelser af centrale dele af vejinfrastrukturen.
Af samme årsag gives der efter den gældende vejlovs § 102, stk. 1, ikke tilladelser til ophængning på motorveje og motortrafikveje.
Forbuddet i forslagets § 103 a, stk. 5, nr. 2 og 3, i lov om offentlige veje, er et udtryk for, at det skønnes at være forsvarligt ud fra et trafiksikkerhedsmæssigt synspunkt at ophænge og nedtage valgplakater i midterrabatter på veje, hvor den tilladte hastighed er 60 km/t eller derunder, forudsat at der udvises forsigtighed ved færdslen på tværs af vejen.
Dette gælder også opsætning på trådhegn i midterrabatter.
 Ophængning af valgplakater i midterrabatten på vejstrækninger med midlertidig hastighedsnedsættelse til 60 km/t eller derunder, fx i forbindelse med vejarbejde, er dog omfattet af forbuddet.
Der sker mange alvorlige ulykker i forbindelse med vejkryds på landevejene, hvor trafikanterne ikke er opmærksomme på muligheden for færdsel fra de mindre betydende veje, ligesom trafikanterne fra de mindre betydende veje undervurderer hastighederne på landevejen.
Det er derfor vigtigt at sikre, at oversigtsforholdene ikke forringes ved ophængning af valgplakater.
Derfor fastslår bestemmelsen i § 103 a, stk. 5, nr. 4, i lov om offentlige veje, at der ikke kan ophænges valgplakater nærmere end 100 meter fra vejkryds uden for bymæssigt område afgrænset ved oplysningstavlen E55.
Ved oplysningstavle E55 angives de områder, hvor Færdselslovens regler for tættere bebygget område gælder.
Tavlen E55 fremgår af bekendtgørelse om vejafmærkning, jf. bekendtgørelse nr. 784 af 6. juli 2006.
Med forbuddet i § 103 a, stk. 5, nr. 5, i lov om offentlige veje, ønskes hensynet til trafiksikkerheden tilgodeset.
Valgplakater må således ikke ophænges på samme indretning som autoriseret afmærkning, herunder færdselstavler, vejvisningstavler eller lignende vejudstyr.
 Forbuddet i § 103 a, stk. 5, nr. 6, i lov om offentlige veje, er fastsat ud fra et hensyn til forsyningssikkerheden og hensynet til de personer, som skal ophænge og nedtage valgplakater.
Forbuddene i forslagets § 103 a, stk. 5, nr. 7-8, i lov om offentlige veje, er fastsat af hensyn til trafikanterne på vejen herunder cyklister, og deres muligheder for at benytte vejen uden at komme til skade.
Valgplakater, der ophænges langs vejen, må efter nr. 7 ikke ophænges nærmere end 0,5 meter fra kørebanekant eller 0,3 meter fra cykelstikant målt fra nærmeste kant af valgplakaten.
For så vidt angår nr. 8 bemærkes det, at valgplakater ikke må ophænges lavere end 2,3 m direkte over fortov eller cykelsti målt fra nederste kant af valgplakaten.
Dette er af hensyn til cyklister og gående, der skal passere under valgplakater, der hænger direkte over fortovet eller cykelstien.
For så vidt angår konstruktioner, der er fæstnet lodret i jorden, og hvor valgplakaten hænges på selve den lodrette konstruktion, vil valgplakaten ikke hænge direkte over fortov eller cykelsti, og kravet i nr. 8 finder dermed ikke anvendelse.
 Forbuddet i forslagets § 103 a, stk. 5, nr. 9, i lov om offentlige veje, skal tilgodese valgplakatophængernes sikkerhed og hensynet til at undgå brud på forsyningssikkerheden.
 Forbuddet i forslagets § 103 a, stk. 5, nr. 10, i lov om offentlige veje, skal tjene til at undgå skader på vejtræer og vejens konstruktioner, jf. § 103 a, stk. 3.
Til nr. 1 (§ 103 b) Bestemmelsen i § 103 b, stk. 1, i lov om offentlige veje, fastslår, at en ophængt valgplakat skal være forsynet med letlæselige og vejrbestandige oplysninger om navn, adresse og telefonnummer på den fysiske eller juridiske person, der har iværksat valgplakatophængningen.
I tilfælde af at der er tale om en juridisk person, skal oplysningerne endvidere suppleres med oplysning om navn, adresse og telefonnummer på en fysisk person, der repræsenterer den juridiske person.
Disse oplysninger har bl.a. til formål at sikre, at vejbestyrelser har en mulighed for at komme i kontakt med dem, som har iværksat ophængningen og således gøre opmærksom på, når valgplakater er ophængt i strid med bestemmelserne.
 Valgplakater, der er ophængt i strid med § 103 a, stk. 3-5, i lov om offentlige veje, skal nedtages inden for 24 timer efter, at vejbestyrelsen har meddelt dette til den fysiske eller juridiske person nævnt i stk. 1, 1.pkt., eller den fysiske person nævnt i stk. 1, 2. pkt.
 Der gives således et påbud fra vejbestyrelsen på 24 timer, i hvilket tidsrum valgplakaterne kan tages ned med henblik på ophængning i overensstemmelse med bestemmelserne.
Det følger af § 103 b, stk. 3, at vejbestyrelsen kan nedtage valgplakater, som ikke er nedtaget inden for den i stk. 2 nævnte 24 timers frist, eller som er ophængt uden for det i § 103 a, stk. 2, nævnte tidsrum.
Endvidere kan vejbestyrelsen nedtage valgplakater, som er ophængt i strid med § 103 a, stk. 3-5, og som ikke indeholder de i stk.1 krævede oplysninger, jf. ovenfor.
Valgplakater, der udgør en umiddelbar og konkret fare for trafiksikkerheden kan dog nedtages straks ved vejbestyrelsens eller politiets foranstaltning.
Det følger af § 103 b, stk. 4. Bestemmelsen tilgodeser hensynet til trafiksikkerhed, idet der kan være behov for, at vejbestyrelsen har mulighed for at agere hurtigt og nedtage en valgplakat, hvis der er et trafiksikkerhedsmæssigt behov herfor.
Politiet kan efter nedtagning af valgplakater, aflevere disse til vejbestyrelsen.
 Såfremt ophængningen af plakater udgør en overtrædelse af en strafbelagt bestemmelse, vil politiet efter omstændighederne ligeledes kunne gå frem efter de almindelige regler i retsplejeloven og straffeloven om beslaglæggelse og konfiskation.
Efter nedtagning af valgplakat skal vejbestyrelsen umiddelbart rette henvendelse til den fysiske eller juridiske person, der er nævnt i § 103 b, stk. 1, 1. pkt., eller til den fysiske person nævnt i stk. 1, 2. pkt., med anmodning om at valgplakaten afhentes.
Det følger af § 103 b, stk. 5.
Med henblik på at reducere vejbestyrelsernes udgifter til opbevaring af valgplakater, der er fjernet, fordi de var ophængt i strid med reglerne, og for at motivere til afhentning af disse, begrænses vejbestyrelsens pligt til at opbevare valgplakaterne i op til 6 måneder efter valgdatoen.
Herefter kan de destrueres.
Vejbestyrelsens eller politiets udgifter efter § 103 b, stk. 3 til 5, i lov om offentlige veje, samt udgifter til udbedring af skader på vejtræer og indretninger, betales af ophængeren, jf. § 103 b, stk. 6. I de tilfælde hvor det viser sig umuligt at pålægge ophængeren udgifterne hertil, f. eks. ved dødsfald, konkurs eller fordi vedkommende ikke kan identificeres, kan den fysiske eller juridiske person nævnt i § 103 b, stk.1, 1. pkt, pålægges at afholde disse udgifter, medmindre denne kan sandsynliggøre, at ophængningen ikke er sket på den pågældendes foranledning.
Såfremt valgplakaten ikke indeholder de i stk.1 krævede oplysninger, kan den fysiske eller juridiske person, der er anført på valgplakaten, ligeledes pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
 Vejbestyrelsen kan vælge at undlade at opkræve udgifterne hos ophængeren, hvis omkostningerne ved opkrævningen ikke står mål med udgifternes størrelse.
Det bemærkes, at overtrædelse af bestemmelsen i § 103 b, i lov om offentlige veje, ikke foreslås strafbelagt.
Dog må det anses at være i kandidatens eller partiets egen interesse at opfylde kravet i § 103 b, idet det medfører de fordele, der fremgår af lovforslaget, herunder meddelelse fra vejbestyrelsen om nedtagning af valgplakat, varsel på 24 timer samt henvendelse fra vejbestyrelsen om at valgplakaten kan afhentes.
Det bemærkes yderligere, at oplysningen om navn, adresse og telefonnummer efter § 103 b ikke nødvendigvis skal fremgå af valgplakatens forside.
Oplysningen kan således fremgå på en mærkat fæstnet på bagsiden af valgplakaten.
Allerede fordi valgplakaterne kun ophænges i en kortere periode, og fordi reglerne om hvor der ikke må ophænges valgplakater er klare, skønnes der ikke at være retssikkerhedsmæssige betænkeligheder ved at afskære muligheden for at indbringe vejbestyrelsens afgørelser til højere administrativ myndighed, jf. § 103 b, stk. 7. Det bemærkes, at afgørelser efter stk. 6 godt kan indbringes for højere administrativ myndighed.
Kommunernes afgørelser kan således indbringes for Vejdirektoratet, jf. 4 i lov om offentlige veje og § 2, stk. 2 i lov om offentlige veje, og Vejdirektoratets afgørelser kan indbringes for Transportministeriet.
Til nr. 2 Med den foreslåede affattelse af vejlovens § 113, stk. 1, nr. 1 sikres det, at den der overtræder bestemmelsen i § 103 a, stk. 4 og 5 kan straffes med bøde.
Denne straffebestemmelse har formentlig ringe praktisk anvendelse for vejbestyrelserne.
Men den foreslås opretholdt, således at bødestraf kan gives i særlig grove tilfælde, hvor hensynet til andres liv og førlighed er tilsidesat.
 Der er ikke fundet grundlag for at anvende vejlovens § 114 om tvangsbøder på de relativt kortvarige overtrædelser af bestemmelserne i § 103 a.
Til § 2 Til nr. 1 (§ 50 a) Der er i privatvejsloven foreslået lignende bestemmelser, vedrørende ophængning og nedtagning af valgplakater, som i lov om offentlige veje.
 Det foreslås, at der indsættes en ny overskrift Valgplakater på vejareal i kap. 8 i lov om private fællesveje, jf. lovbekendtgørelse nr. 433 af 22. marts 2008, efter § 50 med henblik på at tydeliggøre, at de følgende bestemmelser i §§ 50 a og 50 b er specialbestemmelser om valgplakater.
 I § 50 a, stk. 1, defineres de plakater, som er omfattet af bestemmelserne i § 50 a og § 50 b, størrelsesmæssig svarende til den almindeligt anvendte reklamestørrelse og pladestørrelse, der kendes fra valg til offentlige forsamlinger, folkeafstemninger m.m.
Skulle der konkret være ønske om at ophænge valgplakater større end 0,8 m2, bannere og variable valgplakater, herunder skærme, med levende tekst og billeder, falder dette tilbage på ordningen efter § 49. I henhold til disse bestemmelser må der ikke ophænges valgplakater på private fællesveje i byer og bymæssige områder uden kommunalbestyrelsens offentligretlige tilladelse.
Den, der får kommunens tilladelse, vil kunne udnytte denne og hænge valgplakaten op, hvis vedkommende har ret hertil i henhold til aftale med vejens ejer.
Det har hidtil været praksis, at valgplakater måtte hænge i perioden 3 uger før valgdatoen til 5 dage efter valgdatoen.
Med henblik på at give mulighed for ophængning i weekenderne, hvor trafikken på vejene er mindre intensiv og dermed udgør en mindre fare for ophængerne, foreslås det i § 50 a, stk. 2, at valgplakater må hænge i perioden fra den fjerde lørdag før valgdagen til 8 dage efter valgdagen.
Denne tidsafgrænsning er fastsat på baggrund af en afvejning af hensynet til færdselssikkerheden, den demokratiske proces, risikoen for hærværk mod valgplakaterne og vind- og vejrs indvirkning på valgplakatens ophængning i ophængningsperioden.
Endvidere sikres ophængerne en weekend til at nedtage valgplakater efter valgets afholdelse.
Endvidere foreslås det i § 50 a, stk. 2, at for så vidt angår folketingsvalg, må valgplakater tidligst ophænges 24 timer efter valgets udskrivelse.
Bestemmelsen er sat ind af hensyn til, at den konkrete dato for afholdelse af folketingsvalg ikke er kendt, før valget er udskrevet.
For at give partierne mulighed for at forberede ophængningen, foreslås det, at der ved folketingsvalg tidligst må ophænges valgplakater 24 timer efter valgets udskrivelse.
Valghandlinger, der er omfattet af bestemmelsen, er valg der afholdes på et offentligretligt grundlag.
Således er valg til menighedsråd også omfattet.
Valg til forsamlinger og bestyrelser nedsat på privatretligt grundlag er således ikke omfattet.
I disse tilfælde gælder bestemmelsen i § 49, jf. lovbekendtgørelse nr. 433 af 22. maj 2008.
Den foreslåede bestemmelse i § 50 a, stk. 3, er udarbejdet anderledes af hensyn til, at private fællesveje, modsat offentlige veje, også er privatretligt reguleret.
Efter § 50 a, stk. 3, kan der alene ophænges valgplakater på master til vejbelysning og master til brug for elforsyning.
Der kan dermed ikke ophænges valgplakater på hegn, i vejtræer og der kan endvidere ikke fæstnes indretninger i jorden, der har til formål at fremvise valgplakater.
Disse forbud er fastsat netop af hensyn til grundejerens interesse.
 Det er endvidere en betingelse for ophængning af valgplakater efter § 50 a, stk. 4, at valgplakater ophænges forsvarligt og på en sådan måde, at de ikke dækker for lovlig etableret eller autoriseret afmærkning, herunder færdselstavler, vejvisningstavler eller lignende udstyr.
For så vidt angår bestemmelsen i § 50 a, stk. 5, opregnes de tilfælde, hvor der ikke må ophænges valgplakater.
Bestemmelserne er fastsat ud fra et hensyn til trafiksikkerheden og et hensyn til valgplakatsophængerne, som skal færdes på vejarealet i forbindelse med ophængningen og nedtagningen.
Det bemærkes, at der er forskel på henholdsvis § 103 a, stk. 5, i lov om offentlige veje, og § 50 a, stk. 5, henset til at der er forskel på karakteren af en offentlig vej og en privat fællesvej.
 Opregningen er et udtryk for, at færdselssikkerhedsmæssige hensyn generelt gør det betænkeligt at ophænge og nedtage valgplakater på de nævnte steder.
Forbuddet i forslagets § 50 a, stk. 5, nr. 1 og 2 er et udtryk for, at det skønnes at være forsvarligt ud fra et trafiksikkerhedsmæssigt synspunkt at ophænge og nedtage valgplakater i midterrabatter på veje, hvor den tilladte hastighed er 60 km/t eller derunder, forudsat at der udvises forsigtighed ved færdslen på tværs af vejen.
Dette gælder også opsætning på trådhegn i midterrabatter.
 Ophængning af valgplakater i midterrabatten på vejstrækninger med midlertidig hastighedsnedsættelse til 60 km/t eller derunder, fx i forbindelse med vejarbejde, er dog omfattet af forbuddet.
Med forbuddet i § 50 a, stk. 5, nr. 3 ønskes hensynet til trafiksikkerheden tilgodeset.
Valgplakater må således ikke ophænges på samme indretning som  autoriseret afmærkning, herunder færdselstavler, vejvisningstavler eller lignende vejudstyr.
 Forbuddet i § 50 a, stk. 5, nr. 4, er fastsat ud fra et hensyn til forsyningssikkerheden og hensynet til de personer, som skal ophænge og nedtage valgplakater.
Forbuddene i forslagets § 50 a, stk. 5, nr. 5-7, er fastsat af hensyn til trafikanterne på vejen herunder cyklister, og deres muligheder for at benytte vejen uden at komme til skade.
Valgplakater, der ophænges langs vejen, må efter nr. 5 ikke ophænges nærmere end 0,5 meter fra kørebanekant eller 0,3 meter fra cykelstikant målt fra nærmeste kant af valgplakaten.
For så vidt angår nr. 6 bemærkes det, at valgplakater ikke må ophænges lavere end 2,3 m direkte over fortov eller cykelsti målt fra nederste kant af valgplakaten.
Dette er af hensyn til cyklister og gående, der skal passere under valgplakater, der hænger direkte over fortovet eller cykelstien.
 Forbuddet i § 50 a, stk. 5, nr. 8, skal tilgodese valgplakatophængernes sikkerhed og hensynet til at undgå brud på forsyningssikkerheden.
Til nr. 1 (§ 50 b) Der er ligeledes i § 50 b, jf. lovbekendtgørelse nr. 433 af 22. maj 2008, foreslået indsat lignende bestemmelser som i lov om offentlige veje.
De foreslåede bestemmelser i § 50 b fastslår, at en ophængt valgplakat skal være forsynet med letlæselige og vejrbestandige oplysninger om navn, adresse og telefonnummer på den fysiske eller juridiske person, der har iværksat valgplakatophængningen.
I tilfælde af at der er tale om en juridisk person, skal oplysningerne endvidere suppleres med oplysning om navn, adresse og telefonnummer på en fysisk person, der repræsenterer den juridiske person.
Disse oplysninger har bl.a. til formål at sikre, at vejbestyrelser har en mulighed for at komme i kontakt med dem, som har iværksat ophængningen og således gøre opmærksom på, når valgplakater er ophængt i strid med bestemmelserne.
 Valgplakater, der er ophængt i strid med § 50 a, stk. 3-5, skal nedtages inden for 24 timer efter, at vejbestyrelsen har meddelt dette til den fysiske eller juridiske person nævnt i stk. 1, 1. pkt., eller den fysiske person nævnt i stk. 1, 2. pkt.
 Der gives således et påbud fra vejbestyrelsen på 24 timer, i hvilket tidsrum valgplakaterne kan tages ned med henblik på ophængning i overensstemmelse med bestemmelserne.
Det følger af § 50 b, stk. 3, at vejbestyrelsen kan nedtage valgplakater, som ikke er nedtaget inden for den i stk. 2 nævnte 24 timers frist, eller som er ophængt uden for det i § 50 a, stk. 2, nævnte tidsrum.
Endvidere kan vejbestyrelsen nedtage valgplakater, som er ophængt i strid med § 50 a, stk. 3-5, og som ikke indeholder de i stk. 1 krævede oplysninger, jf. ovenfor.
Valgplakater, der udgør en umiddelbar og konkret fare for trafiksikkerheden kan dog nedtages straks ved vejbestyrelsens eller politiets foranstaltning.
Det følger af § 50 b, stk. 4. Bestemmelsen tilgodeser hensynet til trafiksikkerhed, idet der kan være behov for, at vejbestyrelsen har mulighed for at agere hurtigt og nedtage en valgplakat, hvis der er et trafiksikkerhedsmæssigt behov herfor.
Politiet kan efter nedtagning af valgplakater aflevere disse til vejbestyrelsen.
 Såfremt ophængningen af plakater udgør en overtrædelse af en strafbelagt bestemmelse, vil politiet efter omstændighederne ligeledes kunne gå frem efter de almindelige regler i retsplejeloven og straffeloven om beslaglæggelse og konfiskation.
Efter nedtagning af valgplakat skal vejbestyrelsen umiddelbart rette henvendelse til den fysiske eller juridiske person, der er nævnt i § 50 b, stk.1, 1. pkt., eller til den fysiske person nævnt i stk.1, 2. pkt, med anmodning om at valgplakaten afhentes.
Det følger af § 50 b, stk. 5.
Med henblik på at reducere vejbestyrelsernes udgifter til opbevaring af valgplakater, der er fjernet, fordi de var ophængt i strid med reglerne, og for at motivere til afhentning af disse, begrænses vejbestyrelsens pligt til at opbevare valgplakaterne i op til 6 måneder efter valgdatoen.
Herefter kan de destrueres.
Vejbestyrelsens eller politiets udgifter efter § 50 b, stk. 3- 5, samt udgifter til udbedring af skader på indretninger, betales af ophængeren, jf. § 50 b, stk. 6. I de tilfælde hvor det viser sig umuligt at pålægge ophængeren udgifterne hertil, f. eks. ved dødsfald, konkurs eller fordi vedkommende ikke kan identificeres, kan den fysiske eller juridiske person nævnt i § 50 b, stk.1, 1. pkt., pålægges at afholde disse udgifter, medmindre denne kan sandsynliggøre, at ophængningen ikke er sket på den pågældendes foranledning.
Såfremt valgplakaten ikke indeholder de i stk.1 krævede oplysninger, kan den fysiske eller juridiske person, der er anført på valgplakaten, ligeledes pålægges at afholde disse udgifter, medmindre den pågældende kan sandsynliggøre, at ophængningen ikke er sket på den pågældendes foranledning.
 Vejbestyrelsen kan vælge at undlade at opkræve udgifterne hos ophængeren, hvis omkostningerne ved opkrævningen ikke står mål med udgifternes størrelse.
Det bemærkes, at overtrædelse af bestemmelsen i § 50 b, ikke foreslås strafbelagt.
Dog må det anses at være i kandidatens eller partiets egen interesse at opfylde kravet i § 50 b, idet det medfører de fordele, der fremgår af lovforslaget, herunder meddelelse fra vejbestyrelsen om nedtagning af valgplakat, varsel på 24 timer samt henvendelse fra vejbestyrelsen om at valgplakaten kan afhentes.
Det bemærkes yderligere, at oplysningen om navn, adresse og telefonnummer efter § 50 b ikke nødvendigvis skal fremgå af valgplakatens forside.
Oplysningen kan således fremgå på en mærkat fæstnet på bagsiden af valgplakaten.
Allerede fordi valgplakaterne kun ophænges i en kortere periode, og fordi reglerne om hvor der ikke må ophænges valgplakater er klare, skønnes der ikke at være retssikkerhedsmæssige betænkeligheder ved at afskære muligheden for at indbringe vejbestyrelsens afgørelser til højere administrativ myndighed, jf. § 50 b, stk. 7. Det bemærkes, at afgørelser efter stk. 6 godt kan indbringes for højere administrativ myndighed.
Kommunernes afgørelser kan således indbringes for Vejdirektoratet.
Til nr. 2 Med den foreslåede affattelse af privatvejslovens § 67, stk. 1, nr. 1, jf. lovbekendtgørelse nr. 433 af 22. maj 2008, sikres det, at den der overtræder bestemmelsen i § 50 a, stk . 4 og 5, kan straffes med bøde.
Denne straffebestemmelse har formentlig ringe praktisk anvendelse for vejbestyrelserne.
Men den foreslås opretholdt, således at bødestraf kan gives i særlig grove tilfælde, hvor hensynet til andres liv og førlighed er tilsidesat.
Til § 3 Til nr. 1 (§ 66 a) Det foreslås, at der indsættes en ny overskrift Valgplakater på vejareal i kap. 10 i lov om private fællesveje, jf. lov nr. 1537 af 21. december 2010, med henblik på at tydeliggøre, at de følgende bestemmelser i § 66 a og § 66 b er specialbestemmelser om valgplakater.
 I § 66 a, stk. 1, defineres de plakater, som er omfattet af bestemmelserne i § 66 a og § 66 b, størrelsesmæssig svarende til den almindeligt anvendte reklamestørrelse og pladestørrelse, der kendes fra valg til offentlige forsamlinger, folkeafstemninger m.m.
Skulle der konkret være ønske om at ophænge valgplakater større end 0,8 m2, bannere og variable valgplakater, herunder skærme, med levende tekst og billeder, falder dette tilbage på ordningen efter § 66. I henhold til disse bestemmelser må der ikke ophænges valgplakater på private fællesveje i byer og bymæssige områder uden kommunalbestyrelsens offentligretlige tilladelse.
Den, der får kommunens tilladelse, vil kunne udnytte denne og hænge valgplakaten op, hvis vedkommende har ret hertil i henhold til aftale med vejens ejer.
Den foreslåede bestemmelse i § 66 a er identisk med bestemmelsen i § 50 a.
Der henvises derfor til bemærkningerne til § 50 a.
Til nr. 1 (66 b) For så vidt angår bestemmelsen i § 66 b er denne identisk med bestemmelsen i § 50 b.
Der henvises derfor til bemærkningerne til § 50 b.
 Til nr. 2.
 Med den foreslåede affattelse af privatvejslovens § 98, stk. 1, nr. 1, jf. lov nr. 1537 af 21. december 2010, sikres det, at den der overtræder bestemmelsen i § 66 a, stk . 4 og 5, kan straffes med bøde.
Denne straffebestemmelse har formentlig ringe praktisk anvendelse for vejbestyrelserne.
Men den foreslås opretholdt, således at bødestraf kan gives i særlig grove tilfælde, hvor hensynet til andres liv og førlighed er tilsidesat.
Til § 4 Det foreslås, at loven træder i kraft dagen efter bekendtgørelse i Lovtidende.
