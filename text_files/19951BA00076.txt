Nr BSF 76 Forslag til folketingsbeslutning om veterinær beskyttelse af dansk  

 svineproduktion Fremsat af Bent Hindrup Andersen (EL) Keld Albrechtsen (EL) den 30. januar 1996 Folketinget opfordrer regeringen til at sikre en veterinær beskyttelse af  

 dansk svineproduktion i almindelighed og frilandsproduktion i særdeleshed  

 inden for følgende områder:
 1. Stop for transport af husdyrgødning, slam og andet organisk affald over  

 grænsen til Tyskland.
 2. Indførelse af veterinær zone i Danmark for svin inklusive vognskift og  

 kontrol ved grænsen ved transport af grise.
 3. Indførelse af regler for effektiv hegning, skiltning og afstand til  

 offentlig vej for frilandsbesætninger.
 4. Information og kampagner til oplysning om spredning af svinepest ved  

 grænsen og steder, hvor der er offentlig adgang til grise, eksempelvis skove  

 med vildsvin, Landbrugsmuseet og Lejre Forsøgscenter.
Bemærkninger til forslaget Almindelige bemærkninger Ophævelsen af Danmark som veterinær zone, den frie handel med levende dyr,  

 transport af gødning og slam over grænsen og et manglende regelsæt for  

 frilandsproduktion udgør en unødvendig trussel mod svineproduktionen i  

 Danmark i almindelighed og mod frilandsproduktionen i særdeleshed.
Såfremt der konstateres svinepest i en dansk svinebesætning, vil det få  

 ganske alvorlige konsekvenser, da eksporten øjeblikkelig vil stoppe.
I værste  

 fald er der tale om et beløb på 10-20 mia. kr. på årsbasis.
Det er ikke alene  

 privatøkonomiske midler, som står på spil.
Med den gennemførte lov om  

 zoonoser er det offentlige forpligtet til at dække udgifterne til sanering  

 efter et konstateret udbrud.
Der er således vægtige samfundsøkonomiske grunde  

 til at undgå reinfektion af danske svinebesætninger.
 Enhedslisten har derfor med dette forslag peget på en indsats på 4  

 områder, hvor der er behov for en indsats for at øge forebyggelsen af  

 smitterisikoen for danske svinebesætninger i almindelighed og  

 frilandsproduktioner i særdeleshed.
Bemærkninger til forslagets enkelte punkter Ad 1. Der er ingen væsentlige økonomiske argumenter for den frie handel  

 med denne række af potentielle smittekilder for svinesygdomme.
Handelen er  

 derfor udtryk for en unødvendig og yderst risikabel praksis, som til  

 stadighed kan medføre reinficering af danske svinebesætninger.
Enhedslisten  

 foreslår derfor, at der indføres et totalt stop for transport af  

 husdyrgødning, slam og andet organisk affald over grænsen til Tyskland.
Ad 2. Handel og transport over grænsen med levende dyr er den væsentligste  

 trussel mod den veterinære standard.
EU-medlemskabet og den heraf følgende  

 frie udveksling af bl.a. levende dyr har medført en ophævelse af Danmark som  

 veterinær zone.
Den veterinære kontrol er herved flyttet fra grænsen til  

 stalddøren.
Enhedslisten foreslår, at der indføres en veterinær zone for  

 dansk svineproduktion, da alternativet er samfundsøkonomisk uansvarligt.
Indførelsen af en veterinær zone vil bl.a. betyde, at der skal være  

 vognskift og kontrol ved grænsen ved transport af grise.
Det offentlige skal  

 sørge for, at de praktiske faciliteter etableres.
Dette svarer til den  

 kontrol, som i dag fungerer i Sverige, og er på linje med den kontrol, vi  

 tidligere har haft i Danmark.
Ad 3. 2 pct. af det danske sohold er i dag på friland.
Det svarer til  

 20.000 søer.
Frilandsproduktion er i stadig vækst, og behovet for en øget  

 beskyttelse bliver derfor mere og mere tydeligt.
Der eksisterer ikke i dag  

 noget regelsæt, som præciserer, hvorledes vi forebygger smitteoverførsel til  

 disse besætninger.
Grise på friland tiltrækker forståeligt nok almindelige  

 borgeres opmærksomhed.
Da dette f.eks. gennem fodring kan indebære smitte, er  

 der behov for regler for effektivt omfangshegn, som hindrer en umiddelbar  

 adgang til besætningsområderne, samt for skiltning, som advarer mod fodring  

 på grund af smittefaren via madrester.
 Endvidere bør der stilles krav om særlige afstandsregler til offentlig vej  

 og om tilstrækkelig skiltning for at forebygge smitte fra bl.a.  

 forbipasserende svinetransporter.
Ad 4. Svinepest kan overføres i dødt kød, f.eks. ved fodring med  

 madaffald.
Danske Slagterier og Landsudvalget for Svins kampagne over for  

 indrejsende i Danmark er et godt initiativ, men ikke tilstrækkeligt, hvis det  

 skal sikres, at turister og andre indrejsende ikke medbringer sygdommen  

 svinepest fra Tyskland til Danmark.
Kampagnen skal udbredes til at omfatte de  

 steder, hvor der er offentlig adgang til grise, eksempelvis skove med  

 vildsvin, Landbrugsmuseet og Lejre Forsøgscenter.
Derfor foreslår  

 Enhedslisten, at der gennemføres en løbende informationskampagne bl.a. om,  

 hvorledes smitte forebygges.
