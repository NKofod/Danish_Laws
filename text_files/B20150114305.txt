Bekendtgørelse om et likviditetsdækningskrav for systemisk vigtige finansielle institutter og for globalt systemisk vigtige finansielle institutter I medfør af § 314 og § 373, stk. 4, i lov om finansiel virksomhed, jf. lovbekendtgørelse nr. 182 af 18. februar 2015, fastsættes:
Anvendelsesområde § 1. Bekendtgørelsen finder anvendelse på systemisk vigtige finansielle institutter (SIFI) og globalt systemisk vigtige finansielle institutter (G-SIFI) i Danmark udpeget af Finanstilsynet i medfør af henholdsvis § 308, stk. 1, og § 310, stk. 1, i lov om finansiel virksomhed.
Likviditetsdækningskrav § 2. Et systemisk vigtigt finansielt institut (SIFI), jf. § 308, stk. 1, i lov om finansiel virksomhed, og et globalt systemisk finansielt institut (G-SIFI), jf. § 310, stk. 1, i lov om finansiel virksomhed, skal opfylde kravet om en Liquidity Coverage Ratio, som fastsat i artikel 412 i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber, med 100 pct.
Stk. 2. Er et systemisk vigtigt finansielt institut (SIFI) udpeget på delkonsolideret eller konsolideret grundlag, jf. § 308, stk. 1, i lov om finansiel virksomhed, finder kravet i stk. 1 anvendelse på det udpegede systemisk vigtige finansielle institut (SIFI) i koncernen på delkonsolideret eller konsolideret grundlag og på individuelt niveau for hvert enkelt pengeinstitut og realkreditinstitut, der indgår i koncernen.
Hvis der er givet tilladelse til at behandle et institut og alle eller nogle af dets dattervirksomheder som en likviditetsundergruppe i medfør af artikel 8 i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber finder kravet i stk. 1 anvendelse på likviditetsundergruppen i stedet for individuelt for hvert af institutterne.
Stk. 3. For globalt systemisk vigtigt finansielle institutter (G-SIFI), jf. § 310, stk. 1, i lov om finansiel virksomhed, finder kravet i stk. 1 anvendelse på det globalt systemisk vigtige finansielle institut (G-SIFI) i koncernen på konsolideret niveau og på individuelt niveau for hvert enkelt pengeinstitut og realkreditinstitut, der indgår i koncernen.
Hvis der er givet tilladelse til at behandle et institut og alle eller nogle af dets dattervirksomheder som en likviditetsundergruppe i medfør af artikel 8 i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber finder kravet i stk. 1 anvendelse på likviditetsundergruppen i stedet for individuelt for hvert af institutterne.
Straffebestemmelser § 3. Overtrædelse af § 2 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 4. Bekendtgørelsen træder i kraft den 1. oktober 2015.
