Journalister m.v., der er ansat ved radio og fjernsyn, er ikke omfattet af  

 bestemmelsen i retsplejelovens § 172 om vidnefritagelse, der efter sin ordlyd  

 alene finder anvendelse i forbindelse med trykte periodiske skrifter.
Dette  

 er senest blevet fastslået i en kendelse af 19. marts 1986 fra Højesteret.
 Under behandlingen af to lovforslag om ændring af § 172 i retsplejeloven  

 har spørgsmålet været drøftet i Folketinget, hvor der var principiel enighed  

 om, at journalister m.v. ved radio og fjernsyn snarest burde have samme ret  

 til beskyttelse af deres kilder, som journalister ved trykte periodiske  

 skrifter.
Et udvalg under Justitsministeriet overvejer for tiden en samlet  

 regulering af pressens og de elektroniske mediers ansvar og herunder  

 spørgsmålet om ligestilling af journalister m.v. med hensyn til  

 vidnefritagelse efter retsplejeloven.
Udvalget vil afgive betænkning i  

 efteråret 1987.
 På den baggrund skal Justitsministeriet anmode om, at politi og  

 anklagemyndighed indtil videre kun anvender retsplejelovens vidneregler over  

 for journalister m.v. ved radio og fjernsyn til at få oplyst, hvem der er  

 kilde til oplysninger, der viderebringes i radio og fjernsyn, i det omfang  

 reglerne kunne have været anvendt over for journalister m.v. ved trykte  

 periodiske skrifter.
