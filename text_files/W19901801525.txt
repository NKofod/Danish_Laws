Under et samlivsforhold havde manden optaget et banklån, hvor  

 samleversken var anført som solidarisk meddebitor.
Ved samlivets ophævelse  

 blev ikke truffet aftale om fordeling af rentefradrag.
 Selv om klageren havde betalt samtlige renter og samleversken ikke  

 fratrukket nogen del heraf, blev manden kun anset berettiget til fradrag for  

 50% af renterne, idet samleversken var meddebitor for lånet, og der var ikke  

 angivet nogen anden fordeling af gældsforpligtelsen på lånedokumentet.
 A klagede for indkomstårene 1983-1986 inkl. over, at de stedlige  

 skattemyndigheder alene havde anset ham for berettiget til fradrag af 50% af  

 renteudgifterne på et banklån.
Det var oplyst, at klageren i 1983 havde stiftet et banklån, hvor hans  

 tidligere samleverske var anført som solidarisk meddebitor.
Klageren og hans  

 tidligere samleverske havde ophævet deres samliv den 1. december 1986, hvor  

 parterne havde indgået en frivillig bodeling.
Der var ikke her taget stilling  

 til spørgsmålet om fordeling af renteudgifterne vedrørende det omhandlede  

 banklån.
 På et senere tidspunkt havde klagerens tidligere samleverske anmodet X  

 kommune om at få tilkendt fradrag for halvdelen af renteudgifterne vedrørende  

 banklånet, og dette havde kommunen indrømmet hende.
 De stedlige skattemyndigheder havde begrundet ansættelsen for klageren  

 med, at han måtte anses for at hæfte solidarisk for lånet sammen med sin  

 tidligere samleverske, hvorfor han alene var berettiget til fradrag for  

 halvdelen af renteudgifterne.
Klagerens revisor anførte til støtte for godkendelse af det fulde  

 rentefradrag, at klagerens tidligere samleverske snarere måtte betragtes som  

 kautionist for lånet.
Revisoren henviste til, at hun stod anført under et  

 afsnit i lånedokumentet med overskriften »til sikkerhed for skadesløs  

 betaling«.
Endvidere fandt revisoren dette tilkendegivet fra bankens  

 side ved, at samtlige meddelelser vedrørende lånet alene var tilgået  

 klageren, og at klagerens tidligere samleverske ikke havde været nævnt i  

 forbindelse med disse meddelelser.
Endelig havde klageren betalt afdragene,  

 og hans tidligere samleverske havde ikke under samlivet fratrukket nogen del  

 af renteudgifterne.
 Da klagerens tidligere samleverske for de pågældende indkomstår var  

 meddebitor på lånet, og da ingen anden fordeling af gældsforpligtelsen var  

 anført på lånedokumentet, var det med rette, at klageren alene var anset for  

 berettiget til fradrag i indkomsten for halvdelen af renterne.
 De påklagede ansættelser blev herefter stadfæstet.
 LV 1989, F 3.1.3.
