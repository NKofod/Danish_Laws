Nr BTL 125 Betænkning over Forslag til lov om ændring af lov om elforsyning og lov om  

 kommunal udligning og generelle tilskud til kommuner og amtskommuner (Salg af  

 elforsyningsvirksomhed m.v.)   

 Nr L 125 1996-97, 1. samling Afgivet af Det Energipolitiske Udvalg Afgivet: 19970206 Udvalget har behandlet lovforslaget i nogle møder og har herunder haft samråd med miljø- og energiministeren, der tillige med indenrigsministeren og justitsministeren skriftligt har besvaret spørgsmål fra udvalget.
 Endvidere har udvalget modtaget skriftlige og/eller mundtlige henvendelser  

 fra:
Danske Elværkers Forening, Foreningen af Kommunale Elværker, Kommunernes Landsforening og Meyersahn, Krister, Karlslunde.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
Nogle af udvalgets spørgsmål til miljø- og energiministeren og til  

 indenrigsministeren og disses svar herpå er optrykt som bilag til  

 betænkningen.
Endvidere er optrykt et notat udarbejdet af en tværministeriel  

 arbejdsgruppe og to bilag til notatet, som miljø- og energiministeren har  

 oversendt til udvalget.
Endelig er optrykt en række af de skriftlige  

 henvendelser som bilag til betænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling, men vil stemme for de stillede  

 ændringsforslag.
 Mindretallet kan ikke tiltræde lovforslaget og må advare mod principperne  

 i og følgerne af den foreslåede lovgivning.
Et indgreb, der ændrer vilkårene for børsnoterede aktier drastisk, er  

 meget bekymrende.
Selv om lovforslaget er udformet generelt, er der ingen  

 tvivl om, at lovforslaget alene er fremsat for at forhindre et salg af NESA  

 A/S-aktier, hvorfor det har karakter af en særlovgivning.
 Mindretallet finder det særdeles betænkeligt og imod sædvanlig praksis, at  

 der gennem elforsyningsloven indføres en grundlæggende ændring af  

 principperne i lov om bloktilskud til kommuner og amtskommuner.
Mindretallet beklager lovforslagets alvorlige konsekvenser for alle  

 igangværende og planlagte ændringer af forsynings- og produktionsstrukturen i  

 el-verdenen, der vil gå i stå.
Det vil stille sektoren ringere på det  

 liberaliserede EU-marked.
For mindretallet er det alvorligt, at en lang række problemstillinger i  

 relation til EU synes ganske uafklarede.
Det gælder f.eks. spørgsmålene om  

 mulig statsstøtte, konkurrenceforvridning og diskrimination samt om  

 notificering.
Regeringen burde have søgt en forhandling med ejerne af NESA A/S' aktier  

 med henblik på at sikre aktiemajoriteten på danske hænder.
Mange indikationer  

 viser, at dette kunne have været muligt.
Det synes uden mening at forcere  

 vedtagelsen, således som flertallet har ønsket det.
Endvidere har behandlingen i udvalget vist, at der er stor bekymring over  

 lovforslaget i el-verdenen, i den kommunale verden og blandt anerkendte  

 jurister.
Hertil kommer, at lovforberedelsen synes mangelfuld, hvad  

 ministerens ændringsforslag viser, ligesom der under udvalgsarbejdet er  

 påvist en tvivl om amtskommuners ret til at deltage i  

 el-forsyningsvirksomhed, jf. svaret på spørgsmål 30, der er optrykt som bilag  

 til betænkningen.
 ÆndringsforslagAf miljø- og energiministeren, tiltrådt af  

udvalget:
 Til § 1 1) I det under nr. 1 foreslåede § 10 b, stk.  

 6, udgår »af elforsyningsvirksomhed eller kapitalandele i en  

 elforsyningsvirksomhed«.
 Til § 2 2) I nr. 3 ændres »stk. 6« til: »stk.  

 5«.
Bemærkninger Til nr. 1 Bestemmelsen indeholder en pligt for Elprisudvalget til at give  

 Indenrigsministeriet meddelelse om nettoprovenuet ved salg af  

 elforsyningsvirksomhed.
 Formålet med ændringen er således at præcisere, at Elprisudvalgets  

 meddelelse til Indenrigsministeriet om størrelsen af det beløb, som en  

 kommune eller amtskommune direkte eller indirekte har opnået i nettoprovenu,  

 omfatter nettoprovenu ved alle de i stk. 1, stk. 2 og stk. 4 nævnte former  

 for salg.
Til nr. 2 Der er tale om en redaktionel ændring.
I det fremsatte  

 lovforslag er der ved en beklagelig fejl tale om en forkert henvisning i  

 forhold til lov om kommunal udligning og generelle tilskud til kommuner og  

 amtskommuner.
Med bestemmelsen i nr. 3 sker der, jf. bemærkningerne til lovforslaget, en  

 præcisering af, at den såkaldte overudligning ikke beregnes af en eventuel  

 tilskudsreduktion efter lov om elforsyning.
Der vil således ikke ske en  

 forøgelse af kommunernes overudligningsbeløb som følge af den foretagne  

 tilskudsreduktion.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Grethe Rostbøll (KF) Kim Behnke (FP) fmd.
 Enhedslisten og Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og  

 indenrigsministeren og disses svar herpå Miljø- og energiministeren Spørgsmål 14:
På side 11 bliver det fastslået, at der aldrig før er sket den type  

 individuel regulering af bloktilskuddet, som loven lægger op til.
Hvad er  

 ministerens kommentar til det? Svar:
 Jeg har forelagt spørgsmålet for indenrigsministeren, der har oplyst  

 følgende:
»Det er korrekt, jf. også besvarelsen af spørgsmål 10, at der ikke  

 tidligere er sket en sådan individuel regulering af statstilskuddet for  

 enkelte kommuner.
Som det fremgår af lovforslagets bemærkninger, har der  

 været væsentlige energipolitiske argumenter for det fremsatte lovforslag,  

 ligesom et eventuelt salg af en elforsyningsvirksomhed vil kunne rejse nogle  

 kommunaløkonomiske spørgsmål.
 I den aktuelle sag er der således tale om, at enkelte kommuner eller  

 amtskommuner eventuelt får mulighed for at realisere et meget betydeligt  

 formueaktiv.
For det første vil en realisering af et så stort aktiv for de pågældende  

 kommuner eller amtskommuner kunne medføre, at sammenhængen mellem borgernes  

 skattebetaling og serviceniveau vil blive brudt.
For det andet vil en så stor  

 ekstraordinær indtægt kunne udgøre et udgiftspolitisk styringsproblem, der  

 vanskeligt kan reguleres på anden vis.
Størrelsen og karakteren af den gevinst, der evt. vil kunne realiseres ved  

 et salg af en elforsyningsvirksomhed eller en ejerandel heri, har derfor i  

 sammenhæng med de energipolitiske overvejelser nødvendiggjort det fremsatte  

 lovforslag.« Spørgsmål 22:
 Der ønskes en vurdering af, om lovforslaget er i overensstemmelse med  

 menneskerettighedskonventionen, idet den også omhandler firmaer og kommuner  

 og deres rettigheder.
 Svar:
 Jeg har forelagt spørgsmålet for justitsministeren, som har oplyst  

 følgende:
»Det følger af lovforslagets § 10 b, stk. 1, at en kommune eller en  

 amtskommune i forbindelse med salg af en elforsyningsvirksomhed eller andele  

 eller aktier m.v. i en elforsyningsvirksomhed skal opgøre størrelsen af  

 kommunens eller amtskommunens indskudskapital i elforsyningsvirksomheden samt  

 nettoprovenuet ved salget.
Opgørelsen skal indsendes til Elprisudvalget, som  

 skal godkende denne.
 Forslaget indebærer, at Indenrigsministeriet på baggrund af  

 Elprisudvalgets afgørelse reducerer statstilskuddet for en kommune eller en  

 amtskommune, som har opnået et nettoprovenu ved salget, jf. lovforslagets §  

 10 b, stk. 7.
 Ud over salgsprovenuet reduceres statstilskuddet for den forrentning, som  

 en rimelig anbringelse af salgsprovenuet må forventes at give anledning til.
 Lovforslaget omfatter kun kommuners og amtskommuners salg af  

 elforsyningsvirksomheder eller ejerandele heri og har den følge, at der vil  

 ske reduktion i vedkommende kommunes eller amtskommunes bloktilskud med et  

 nærmere opgjort provenu.
 Efter Justitsministeriets opfattelse rejser lovforslaget ikke spørgsmål om  

 foreneligheden med Den Europæiske Menneskerettighedskonvention (herefter  

 EMRK).
 Det følger af EMRK, artikel 1, at en medlemsstat skal sikre enhver person  

 under dens jurisdiktion de rettigheder og friheder, som er nævnt i  

 konventionen.
 Denne bestemmelse skal ses i sammenhæng med EMRK, artikel 25, stk. 1, der  

 bestemmer, hvem der kan indgive klage til Kommissionen over påståede  

 krænkelser.
 Det følger af EMRK, artikel 25, stk. 1, at Kommissionen kan modtage klager  

 fra enhver person, enhver ikke-statslig organisation eller gruppe af  

 enkeltpersoner, der hævder at være blevet krænket af en medlemsstat i de  

 rettigheder, der er anerkendt ved konventionen.
 Efter Kommissionens praksis er det kun organisationer uden for den  

 offentlige administration, der er omfattet af klageretten.
Offentlige myndigheder, herunder myndigheder, der hører til en  

 medlemsstats administration, falder uden for kredsen af klageberettigede.
Der  

 kan i den forbindelse henvises til Kommissionens afgørelse af 31. maj 1974 i  

 klagesagerne 5767/72, 5922/72, 5929/72-5931/72, 5953/72-5957/72,  

 5984/73-5988/73 og 6011/73, hvor Kommissionen afviste en gruppe kommuner som  

 klageberettigede.
Kommuner eller amtskommuner er således ikke beskyttet af konventionens  

 bestemmelser.
Dette gælder, uanset om vedkommende kommune i den konkrete sag  

 optræder som myndighedsudøver eller på anden måde.
På den baggrund er det Justitsministeriets opfattelse, at lovforslaget  

 ikke rejser spørgsmål om foreneligheden med Den Europæiske  

 Menneskerettighedskonvention.« Spørgsmål 23:
Er det i overensstemmelse med EU's statsstøtteregler, at der nu gives  

 støtte til elforsyningen gennem en fond, hvis midler stammer fra de sparede  

 bloktilskud, jf. artikel 92 i Traktat om Det Europæiske Fællesskab? Svar:
 Gennemførelsen af lovforslaget kan føre til en besparelse for statskassen  

 som følge af den foreslåede reduktion i statstilskuddene.
 Udmøntningen af fonden vil først ske, når og såfremt fonden aktualiseres.  

 Udmøntningen vil i givet fald ske under behørig hensyntagen til EU-reglerne,  

 herunder EU's regler om statsstøtte og konkurrence.
 Spørgsmål 24:
Er det regeringens hensigt at notificere lovforslaget over for EU? Svar:
 Da det foreliggende lovforslag ikke rejser spørgsmål i forhold til EU's  

 regler om statsstøtte, vil det ikke skulle notificeres over for EU.
 Spørgsmål 25:
I henhold til artikel 6 i Traktat om Det Europæiske Fælesskab må der ikke  

 finde diskriminering sted mellem inden- og udenlandske operatører.
Betyder  

 det, at fonden skal støtte såvel indenlandske som udenlandske operatører? Svar:
 Jeg henviser til min besvarelse af spørgsmål 23.
 Indenrigsministeren:
 Spørgsmål 30:
Kan amtskommunerne i dag lovligt udnytte deres forkøbsret til Gentofte  

 Kommunes NESA-aktier, jf. note 4, side 7, i notatet om salg af kommunale  

 ejerandele i forsyningsvirksomheder, jf. bilag 3? Svar:
 § 1, stk. 4, i lov om elforsyning, jf. lovbekendtgørelse nr. 632 af 1.  

 juli 1996, er affattet således:
»Kommuner kan varetage elforsyningsvirksomhed og deltage i  

 elforsyningsvirksomheder, som er omfattet af denne lov.« Spørgsmålet om amtskommunernes adgang til at varetage  

 elforsyningsvirksomhed er ikke omtalt hverken i loven eller i lovens  

 forarbejder.
 Efter Indenrigsministeriets opfattelse kan amtskommuner på denne baggrund  

 som udgangspunkt ikke erhverve aktier i et elforsyningsselskab.
Tidligere har enkelte amtskommuner imidlertid, bl.a. begrundet i, at  

 amtskommunerne varetog en række fællesopgaver for de daværende sognekommuner,  

 deltaget i elforsyningsvirksomhed.
Spørgsmålet om disse amtskommuners  

 fortsatte deltagelse i sådan virksomhed er der ikke gjort op med i  

 forbindelse med gennemførelsen af elforsyningsloven.
 På den baggrund er der efter Indenrigsministeriets opfattelse næppe  

 grundlag for at antage, at de pågældende amtskommuner ikke lovligt har kunnet  

 fortsætte deres historisk betingede deltagelse i elforsyningsvirksomhed.
 Spørgsmålet om en amtskommunes adgang til at benytte en fortrinsret, der  

 er knyttet til amtskommunens således historisk betingede ejerandel af en  

 elforsyningsvirksomhed, som grundlag for at erhverve en større ejerandel,  

 herunder flere aktier, i en elforsyningsvirksomhed kan give anledning til  

 tvivl.
Det kunne være hensigtsmæssigt, at denne tvivl blev afklaret ved en  

 præcisering af lovgivningen.
Indenrigsministeriet finder imidlertid ikke  

 tilstrækkeligt grundlag for at hævde, at en benyttelse af en fortrinsret som  

 beskrevet vil være ulovlig.
 Den her gengivne retsopfattelse har fundet et mindre nuanceret udtryk i  

 det i spørgsmålet nævnte notat.
 Miljø- og energiministeren:
 Spørgsmål 34:
Hvorfor er der i lovforslagets bemærkninger ikke redegjort for gældende  

 EU-regler på - el-området - konkurrenceregelområdet og - forsyningssikkerhedsområdet? Svar:
 Bestemmelserne om de krav, som stilles til bemærkninger til regeringens  

 lovforslag, findes i Statsministeriets cirkulære nr. 12 af 11. januar 1995.
 Af cirkulærets § 8 fremgår det, at bemærkningerne bør indeholde  

 oplysninger om lovforslagets forhold til Traktaten om Den Europæiske Union og  

 regler udstedt i medfør af Traktaten.
Udvælgelsen af, hvilke EU-bestemmelser der bør omtales, må naturligvis  

 bero på et skøn.
Som det fremgår af lovforslagets bemærkninger, har  

 regeringen fundet det relevant at omtale det EU-direktiv om fælles regler for  

 det indre elmarked, som i øvrigt nu er vedtaget i Det Europæiske Råd.
 Når der ikke er nærmere redegjort for EU-regler på konkurrenceregelområdet  

 og forsyningssikkerhedsområdet, skyldes dette, at regeringen ikke har fundet,  

 at en sådan redegørelse er relevant for en vurdering af det foreliggende  

 lovforslag.
 Lovforslaget med tilhørende bemærkninger har i overensstemmelse med  

 almindelig praksis været til lovteknisk vurdering i Justitsministeriet, som  

 ikke har haft bemærkninger til lovforslaget eller dettes bemærkninger i den  

 foreliggende form.
Miljø- og energiministerens oversendelse af et notat udarbejdet af en  

 tværministeriel arbejdsgruppe samt to bilag til notatet Miljø- og Energiministeriet Den 15. januar 1997 Departementet Folketingets Enerpolitiske Udvalg Christiansborg 1240 København K.
 I anledning af avisomtale i dag af NESA og L 125 Forslag til lov om  

 ændring af lov om elforsyning og lov om kommunal udligning og generelle  

 tilskud til kommuner og amtskommuner (Salg af elforsyningsvirksomhed m.v.)  

 sender jeg i 80 eksemplarer til udvalgets orientering de notater, som er  

 omtalt i avisartiklerne.
Det drejer sig om et notat af 28. november 1996 om salg af kommunale  

 ejerandele i forsyningsvirksomheder (NESA-sagen). Notatet er udarbejdet af en  

 tværministeriel arbejdsgruppe.
Herudover er der to bilag.
Bilag 1 er  

 Energistyrelsens notat af 18. november 1996 om Gentofte Kommunes økonomiske  

 interesser i NESA i historisk perspektiv.
Bilag 2 er Kammeradvokatens  

 udtalelse af 21. november 1996 om Elforsyningslovens anvendelighed på  

 Gentofte Kommunes salg af aktier i NESA.
Lovforslaget L 125 blev udarbejdet på baggrund af disse oplæg.  

 Lovforslaget har taget højde for de aspekter, som er belyst af  

 embedsmandsgruppen, og forslaget bygger på anbefalingerne i arbejdsgruppen.  

 Alle de involverede ministerier har været inddraget i udarbejdelsen af  

 lovforslaget og har sagt god for indholdet.
Og lovforslaget har været igennem  

 en helt sædvanlig, grundig lovteknisk gennemgang.
Der er således på ingen  

 måde modstrid mellem lovforslaget og de anbefalinger og udtalelser, som  

 embedsmændene og Kammeradvokaten er kommet med.
 Notaterne er udarbejdet, fordi regeringens økonomiudvalg havde nedsat en  

 arbejdsgruppe for at belyse mulige problemer i relation til et evt.  

 ejerskifte i el-selskabet NESA.
I den forbindelse blev Kammeradvokaten bedt om at belyse rækkevidden af  

 prisbestemmelserne i den gældende elforsyningslov.
Kammeradvokaten skriver i  

 sin sammenfatning bl.a., at det er Kammeradvokatens vurdering, »at  

 elforsyningsloven ikke giver Elprisudvalget hjemmel til at pålægge Gentofte  

 Kommune restriktioner med hensyn til anvendelsen af provenuet ved salget af  

 aktierne i NESA, fordi Gentofte Kommune som aktionær ikke har være stillet  

 anderledes end andre aktionærer i det børsnoterede selskab.« Arbejdsgruppen lagde dette til grund i sit notat og anfører følgende i sin  

 konklusion:
 »Arbejdsgruppen har søgt at belyse to overordnede spørgsmål i  

 forbindelse med et eventuelt salg af en aktiemajoritet i NESA:
 - Et energipolitisk spørgsmål afstedkommet af, at den hidtidige lovgivning  

 ikke i tilstrækkeligt omfang tager højde for den situation, hvor kommercielle  

 interesser overtager kontrollen med et naturligt monopol på distributions- og  

 transmissionsnettet.
En mere udbredt kommercialisering af sektoren rummer potentielle fordele i  

 form af mere effektiv drift, udnyttelse af stordriftsfordele, m.v.
Men den  

 indeholder også risici i form af udnyttelse af den monopolsituation i forhold  

 til kunderne, som kontrol over distribution og transmission i givet fald  

 indebærer.
Risici, som yderligere forstærkes, hvor ejerskabet samtidigt  

 omfatter produktion.
 Arbejdsgruppen anbefaler derfor, at arbejdet med udformningen af den  

 fremtidige regulering af sektoren fortsætter, og at regeringen allerede nu  

 tilkendegiver, at reguleringen vil skulle sikre, at der ikke kan høstes  

 monopolgevinster i forbindelse med ejerskab og kontrol over distributions- og  

 transmissionsnettet.
- Et kommunaløkonomisk spørgsmål, som følger af, at en enkelt kommune vil  

 kunne realisere en meget stor gevinst.
Dette har implikationer, både fsva.  

 det kommunaløkonomiske princip om balance mellem skat og serviceniveau og den  

 overordnede udgiftspolitiske styring.
I det omfang denne situation ikke findes acceptabel, er det  

 arbejdsgruppens vurdering, at der bør ske en reduktion i kommunens eller  

 amtets bloktilskud svarende til gevinsten ved salget af aktierne - evt.  

 tillagt renten.
Det bemærkes, at et sådant indgreb giver anledning til  

 retspolitiske overvejelser - især fordi det reelt kan få lighed med singulær  

 lovgivning.
 Under hensyn til sagens presserende karakter og under hensyn til, at en  

 (amts)kommune ikke risikerer at igangsætte et salg uden at kende rækkevidden  

 heraf, anbefaler arbejdsgruppen, at der i givet fald snarest fremsættes  

 lovforslag herom.
Såfremt det vurderes nødvendigt at søge en løsning i den konkrete sag,  

 foreslår arbejdsgruppen, at miljø- og energiministeren fremsætter lovforslag,  

 der entydigt afgrænser (amts)kommunernes evt. gevinst.
Lovforslaget bør  

 ledsages af generelle bemærkninger om, at den fremtidige regulering overvejes  

 nærmere i øjeblikket, og at denne vil sikre forsyningssikkerheden og  

 kundernes stilling i forhold til et monopol på nettet.
Lovforslaget bør i  

 givet fald præcisere, at disse gevinster modgås i hvert enkelt tilfælde efter  

 nærmere fastsatte retlingslinjer - og ledsages af en hjemmel til teknisk at  

 undgå gevinsten i bloktilskuddet.
Arbejdsgruppen bemærker, at den skitserede løsning ikke med sikkerhed  

 forhindrer et salg i den konkrete sag.« Til orientering vedlægger jeg et indlæg, som jeg i dag har sendt til  

 Berlingske Tidende.
Svend Auken / Flemming G.
Nielsen Fejl på fejl om NESA-lov Af miljø- og energiminister Svend Auken Berlingske Tidende vildleder, når avisen under overskriften »Auken  

 advaret mod NESA-lov« den 15. januar hævder, at Justitsministeriet har  

 advaret mod det lovforslag om salg af elforsyningsvirksomhed, som jeg  

 fremsatte før jul.
Kendsgerningen er, at Justitsministeriet på helt normal  

 vis har fået forelagt og har tiltrådt lovforslaget, inden det blev fremsat.  

 Lovindgrebet er samtidig baseret på den løsningsmodel, som et  

 tværministerielt udvalg har peget på.
Embedsmandsudvalget har samstemmende peget på et lovindgreb baseret på  

 bloktilskudsmodellen som en mulig løsning, der vil sikre, at kommuner og  

 amter, der opnår et ekstraordinært provenu ved at sælge aktieposter i  

 elforsyningsvirksomhed, får reduceret deres bloktilskud.
Udvalget ser hverken  

 statsretlige eller EU-retlige problemer i en sådan model, eftersom kommuner  

 og amtskommuner ikke har et retskrav på bloktilskud.
Det er også en misforståelse, når det i dele af pressen fremføres, at  

 Kammeradvokaten har været uenig i grundlaget for et lovindgreb.  

 Kammeradvokaten er alene blevet bedt om at belyse rækkevidden af den gældende  

 lov i forhold til kommuners og amters salg af aktieri elforsyningsvirksomhed.  

 Kammeradvokaten har her vurderet, at den eksisterende lov ikke giver hjemmel  

 til at inddrage provenuet ved salg af aktier.
Er der derimod tale om  

 andelsselskaber, som er det almindelige, vil kommunernes salgsprovenu skulle  

 tilbagebetales til elforbrugerne, elforsyningsvirksomheder.
Der er altså tale  

 om et regulært hul i loven, hvor regeringen har måttet forudse, at Gentofte  

 og Frederiksborg Amts salg af deres andele i NESA blot ville blive et signal  

 til en storstilet omdannelse af danske elforsyningsselskaber til  

 aktieselskaber.
Et sådant udsalg og »tag-selv-bord« kan ingen  

 ansvarlig regering sidde overhørig.
 Havde journalisterne henvendt sig til mig, inden historien blev bragt til  

 torvs, ville billedet være blevet et helt andet; men så havde bladet jo  

 heller ikke fået forsiden fyldt ud.
Miljø- og Energiministeriet Den 28. november 1996 Energistyrelsen Indenrigsministeriet Erhvervsministeriet Skatteministeriet Økonomiministeriet Finansministeriet Salg af kommunale ejerandele i forsyningsvirksomheder (NESA-sagen) 1. Indledning Gentofte Kommune har tilkendegivet interesse for at afhænde sin  

 aktiemajoritet i el-selskabet NESA.
Kommunen har ifølge det oplyste fået  

 vurderet sin samlede aktiepost til en værdi af mellem 1,7 og 3,3 mia. kr.
NESA-aktierne er frit omsættelige børsnoterede aktier, men der eksisterer  

 mellem Gentofte og de øvrige kommunale aktionærer (Københavns, Frederiksborg  

 og Roskilde Amter) en aktionæroverenskomst, der giver deltagerne forkøbsret  

 til aktierne.
Gentofte har endnu ikke sat sin aktiepost til salg.
Hvis  

 Gentofte besluttet sig for at sælge, har de øvrige deltagere i  

 aktionæroverenskomsten to måneder til at overveje et køb, inden aktierne  

 udbydes til andre interesserede.
Frederiksborg Amt har allerede udbudt sin aktiepost på 2,5 pct. til de  

 øvrige.
Fristen for køb af Frederiksborg Amts aktier inden for  

 aktionæroverenskomsten udløber den 17. december 1996.
 Som opfølgning på mødet i regeringens økonomiudvalg den 12. november 1996  

 blev der nedsat en arbejdsgruppe om mulige problemer i relation til et evt.  

 ejerskifte i el-selskabet NESA.
 Arbejdsgruppen har bestået af repræsentanter for Miljø- og  

 Energiministeiet, Energistyrelsen, Indenrigsministeriet, Erhvervsministeriet,  

 Skatteministeriet, Økonomiministeriet og Finansministeriet (formand).  

 Justitsministeriet har deltaget i alle arbejdsgruppens 5 møder.  

 Udenrigsministeriet har deltaget i et enkelt møde.
 I afsnit 2 skitseres baggrunden for den konkrete situation, i afsnit 3  

 gennemgås overvejelserne om løsningsmuligheder, og i afsnit 4 konkluderes på  

 baggrund af arbejdsgruppens overvejelser.
2. Baggrund Gentofte Kommune erhvervede i 1915 en betydelig aktiepost i NESA fra en  

 række tyske aktionærer.
Aktierne havde en pålydende værdi på 6,5 mill. kr. og  

 blev overdraget til kurs 85 (dvs. 5,5 mill. kr.). Kommunen fik efter  

 overtagelsen en majoritet på 63 pct. af NESA's samlede aktiekapital.  

 Aktiekapitalen i selskabet er flere gange udvidet, senest i 1973, således at  

 Gentofte Kommune i dag har aktier med en samlet pålydende værdi på 76,6 mill.  

 kr., svarende til 56,7 pct. af aktiekapitalen på 135 mill. kr.
Der er nærmere  

 redegjort for det historiske forløb i bilag 1.
Københavns Amt har en aktiepost på 22 pct., Frederiksborg Amt har 2,5  

 pct., og Roskilde Amt har 0,2 pct.
De øvrige aktionærer er det statsejede  

 svenske elselskab Vattenfalls (10,5 pct.), Kommunernes Pensionsforsikring (1  

 pct.) og en række øvrige småaktionærer (7,1 pct.).
 Aktiemajoriteten i NESA giver samtidig en dominerende ejerandel i  

 Sjællandske Kraftværker (SK), som står for ca. 80 pct. af den østdanske  

 elproduktion, og sammenslutningen ELKRAFT, som ejer det overordnede  

 transmissionssystem(* 1). Ejerskabet giver dermed i realiteten kontrol med en  

 betydelig del af den østdanske:
(* 1) NESA ejer 52,5 pct. af SK (59 pct. inkl. medinteressenter). SK er den dominerende agent i ELKRAFT.
 - Produktion af el (og varme).
 - Den overordnede transmission af el.
 - Distribution af el og varme til forbrugerne.
 - Salg af varer og tjenester i forbindelse med elforsyningen.
I Danmark er elforsyningsområdet reguleret efter det såkaldte »hvile  

 i sig selv«-princip, der indebærer, at takstfastsættelsen svarer til  

 omkostningerne ved produktionen med tillæg af forrentningen af den indskudte  

 kapital.
Ved en ændring af elforsyningsloven i 1995 blev der dog åbnet  

 mulighed for, at selskaberne indregner et vist overskud ved produktion,  

 transmission, distribution og salg af elektricitet.
Ved en ændring i 1996  

 blev der endvidere gennemført en åbning af det danske elmarked indeholdende  

 en forhandlet tredjepartsadgang for større kunder.
 Store dele af elforsyningsområdet i de omkringliggende lande har været  

 underlagt en omfattende markedsorientering og liberalisering i de senere år.  

 Også EU's regulering på området lægger i stigende omfang vægt på konkurrence  

 i produktionen - blandt andet gennem friere adgang til markedet.
 Aktiverne i den danske elforsyning tillægges i dag en markedsværdi, som  

 langt overstiger aktivernes nedskrevne værdi, som på sin side er langt mindre  

 end genanskaffelsesværdien, fordi investeringerne i den danske elforsyning i  

 vidt omfang er betalt via prisregulerede henlæggelser.
De øvrige danske elforsyningsvirksomheder kan, såfremt de måtte være  

 interesserede i at købe aktiverne, på grund af »hvile i sig  

 selv«-princippet kun tilbyde en pris, der svarer til den bogførte  

 nedskrevne værdi - medmindre selskaberne råder over såkaldt frie midler eller  

 kan dokumentere særlige rationaliseringsgevinster ved sammenlægningen af  

 aktiviteter.
Udefra kommende investorer synes imidlertid villige til at  

 betale en væsentlig højere pris for aktiverne. Årsagen er formentlig de  

 potentielle investorers forventning om en ændret regulering af  

 forsyningssektoren i Danmark og en vurdering af, at der herefter er mulighed  

 for rationaliseringsgevinster.
Efter de nuværende prisregler kan  

 rationaliseringsgevinster i selskabet kun i begrænset omfang føres ud af  

 selskabet som overskud.
 Alene inden for det seneste år er børskursen på NESA-aktier således steget  

 fra ca. 650 til ca. 2000.
 For et stort kommercielt selskab i elsektoren, som har muligheden for at  

 opnå kontrollerende indflydelse i både NESA, SK og ELKRAFT, kan den  

 potentielle værdi af aktieposten imidlertid være endnu højere end børskursen  

 på grund af muligheden for stordriftsgevinster og strategiske fordele ved et  

 større forsyningsområde.
Selv om NESA og dets ejerforhold i kraft af den historiske baggrund er et  

 unikt tilfælde, vil der kunne tænkes lignende eksempler på ekstraordinært  

 høje værdistigninger ved fremtidige salg af kommunale  

 elforsyningsvirksomheder.
NESA er i øjeblikket det eneste større kommunalt  

 dominerede aktieselskab i sektoren(* 2). En række af de eksisterende  

 elforsyningsvirksomheder vil i fremtiden kunne tænkes afhændet - evt. efter  

 en omdannelse til aktieselskaber.
(* 2) Aktieselskabet SEAS A/S ejes således 100 pct. af andelsselskabet SEAS A.m.b.A. med forbrugerne i forsyningsområdet som andelshavere.
Flere kommuner overvejer salg af kommunale ejerandele, begrundet i  

 forventningen om en betydelig højere salgspris, end hvad der svarer til det  

 oprindelige indskud.
I modsætning til de direkte forbrugerejede virksomheder  

 må kommunerne antages at have en særlig tilskyndelse til salg, hvis  

 salgssummen kan indgå i den kommunale økonomi og anvendes til skattelettelser  

 eller til at finansiere andre formål.
 Det er i givet fald afgørende, om en kommune frit kan råde over provenuet  

 ved salg af ejerandele, eller om provenuet skal komme forbrugerne til gode -  

 efter Elprisudvalgets nærmere bestemmelse.
 I forbindelse med Sønderborg Kommunes salg af sin andel i Sønderborg  

 Højspændingsværk har en kendelse fra Konkurrenceankenævnet fastslået, at  

 Sønderborg Kommune er afskåret fra frit at kunne disponere over den del af  

 salgssummen, der er blevet oparbejdet i tidsrummet efter elforsyningslovens  

 ikrafttræden i 1977. Denne del skal tilbagebetales til forbrugerkredsen.
 I den konkrete sag om NESA-aktierne har Kammeradvokaten imidlertid  

 vurderet, at »elforsyningsloven ikke giver Elprisudvalget hjemmel til at  

 pålægge Gentofte Kommune restriktioner med hensyn til anvendelsen af  

 provenuet ved salget af aktierne i NESA, fordi Gentofte Kommune som aktionær  

 ikke kan være stillet anderledes end andre aktionærer i det børsnoterede  

 selskab.«, jf. bilag 2.
 Det er samtidig vurderingen, at der ikke i det kommunale »hvile i sig  

 selv«-princip er hindringer for, at kommunen kan afhænde aktierne og  

 frit disponere over provenuet.
 Arbejdsgruppen har herefter lagt til grund, at provenuet ved et evt.  

 aktiesalg i det konkrete tilfælde må antages at tilfalde Gentofte Kommune.
 På den baggrund finder arbejdsgruppen, at der er to overordnede spørgsmål  

 forbundet med et evt. salg af aktiemajoriteten i NESA: et energipolitisk  

 spørgsmål og et kommunaløkonomisk spørgsmål.
Det energipolitiske spørgsmål Den ejermæssige kontrol over energisektoren er forbundet med offentlige  

 forsyningsforpligtelser, løsning af miljømæssige opgaver og levering af varer  

 og tjenester i et distributionsnet, der indebærer en monopolstilling.
 Den nuværende el-lovgivning er til dels baseret på en historisk tradition  

 og struktur på elområdet, der har muliggjort, at en række offentlige hensyn  

 er blevet løst frivilligt af elselskaberne, fordi disse har været ejet af  

 forbrugerinteresser eller kommuner/amter, der har indgået i løbende  

 forhandlinger med de centrale myndigheder.
En overgang til kommercielle ejerinteresser vil kunne indebære en række  

 fordele, men rejser også en række problemstillinger, som der endnu ikke er  

 taget tilstrækkeligt hensyn til i reguleringen.
De indbyggede  

 interessemodsætninger mellem de offentlige hensyn på området og  

 ejerinteresserne ville blive større end i dag, hvis ejerinteresserne i højere  

 grad er styret af kommercielle hensyn.
I alle EU-lande og de nordiske lande er det overordnede systemansvar og  

 ejerskabet af transmissionssystemet under kontrol af nationalt eller  

 regionalt baserede selskaber.
Der er dermed offentlig kontrol med den del af  

 sektoren, som udgør et naturligt monopol.
Da elforsyningsopgaverne i Danmark  

 løses af virksomheder, som ikke er direkte styret af et statsligt  

 ejerforhold, må de nationale hensyn til forsyningssikkerheden sikres via  

 lovgivningen - herunder bevillingssystemet.
Opretholdelse af forsyningssikkerheden er inden for EU fortsat accepteret  

 som en national opgave.
Et kommende EU-direktiv om elliberalisering forventes  

 således også at anerkende, at der er overordnede nationale hensyn til  

 forsyningssikkerheden.
 Det er imidlertid vigtigt at understrege, at selv om forsyningssikkerheden  

 er et nationalt anliggende, må medlemslandene ikke diskriminere mellem  

 nationale og udenlandske selskaber.
 Herudover er der behov for en mere præcis og detaljeret regulering af  

 monopoler, som fortsat vil have ansvaret for de centrale systemopgaver og for  

 nettjenesterne.
Den nuværende regulering tager ikke højde for, at et elselskab også  

 vil kunne domineres af kommercielle interesser.
Arbejdsgruppen vurderer  

 derfor sammenfattende, at en kommerciel investering i majoritetsposter rejser  

 en række energipolitiske spørgsmål i relation til reguleringen af  

 monopolvirksomhed og forsyningssikkerheden, som stiller nye krav til  

 reguleringen på elområdet.
Det kommunaløkonomiske spørgsmål Det kommunale engagement på forsyningsområdet er principielt adskilt fra  

 den skattefinansierede del af kommunernes økonomi.
Hvile i sig  

 selv-princippet indebærer således, at de gevinster og tab, der kan opstå i  

 forbindelse med driften af forsyningsvirksomhederne, ikke må have betydning  

 for den enkelte kommunes skatteopkrævning, men alene må reguleres over  

 takstopkrævningen hos forsyningsområdets forbrugere.
 I en situation, hvor en kommune kan realisere betydelige gevinster ved at  

 afhænde ejerandele i forsyningsvirksomheder, vil dette imidlertid kunne få  

 stor indflydelse på den pågældende kommunes øvrige økonomi.
Det kommunale selvstyre - herunder den selvstændige kommunale  

 skatteopkrævning - bygger på, at der er en forholdsvis tæt sammenhæng mellem  

 den skat, den enkelte kommune opkræver, og det serviceniveau, kommunen  

 tilbyder sine borgere.
Denne sammenhæng sikres gennem udligningssystemet, der  

 i betydeligt omfang udjævner forskellene i kommunernes skattegrundlag og  

 udgiftsbehov.
Sammenhængen mellem skattebetaling og serviceniveau vil imidlertid blive  

 brudt, hvis der i enkelte kommuner forekommer betydelige indtægter, der ikke  

 indgår i systemet med skatteopkrævning, statstilskud og udligning.
De  

 pågældende kommuner vil i givet fald enten kunne reducere skatteudskrivningen  

 ift. serviceniveauet eller forøge serviceniveauet med uændret skat.
Der er allerede i dag kommuner, der gennem salg af f.eks. grunde og  

 ejendomme, har kunnet opretholde et højere seviceniveau, end  

 skatteudskrivningen ville tilsige, fordi disse indtægter ikke indgår i  

 udligningssystemet.
De beløb, der har været nævnt i den konkrete sag(* 3), er  

 imidlertid ift. en enkeltkommune noget større, end det tidligere er set.
(* 3) Provenuet kan efter det oplyste modsvare op til to skattefri år i Gentofte.
Det kan i den forbindelse indgå, at der ikke i den konkrete sag er tale om  

 indtægter, der direkte følger af en ansvarlig kommunal forvaltning af  

 kommunens midler, men om indtægter, som hidrører fra en generel forventning  

 om en ændret regulering af området, der vil kunne muliggøre større  

 fortjenester i sektoren.
Det kan samtidig gøres gældende, at det kommunale  

 indskud i selskabet i konsekvens af reguleringen på området forrentes over  

 forbrugernes takstbetaling.
Der er således løbende udbetalt udbytte ift.  

 aktieandelen.
 Det kan endelig bemærkes, at indtægter af denne størrelsesorden i en  

 enkelt kommune (eller i en mindre gruppe af kommuner) rejser et spørgsmål,  

 for så vidt angår den overordnede udgiftspolitik, som ikke kan håndteres i de  

 årlige forhandlinger om kommunernes økonomi.
 Arbejdsgruppen vurderer sammenfattende, at realiseringen af en  

 betydelig gevisnt i en enkelt kommune (eller en gruppe af kommuner) kan  

 udgøre et kommunaløkonomisk problem.
3. Løsningsmuligheder Arbejdsgruppen har overvejet, om der i den konkrete situation er behov for  

 ændringer i reguleringen, som præciserer overholdelsen af offentlige hensyn  

 (afsnit 3.1). Desuden har arbejdsgruppen overvejet, hvilke problemstillinger  

 og muligheder der er forbundet med finansieringen af et aktiekøb for aktører  

 i elsektoren (afsnit 3.2). Under den forudsætning, at det kommunaløkonomiske  

 spørgsmål set i lyset af de energipolitiske overvejelser vurderes at være  

 afgørende, har arbejdsgruppen endvidere overvejet følgende løsninger herpå:  

 beskatning af provenuet, en udligningsordning og en reduktion af den enkelte  

 kommunes bloktilskud (afsnit 3.3).
3.1. Ændringer i reguleringen af sektoren Arbejdsgruppen konstaterer, at reguleringen af elsektoren i dag  

 forudsætter, uden at det dog er direkte reguleret, at forsyningssikkerheden i  

 distributionssystemet ud til de enkelte forbrugere sikres i kraft af, at  

 distributionsvirksomhederne enten er dominerede af forbrugerinteresser eller  

 er kommunalt ejede.
På tidspunktet for lovens vedtagelse i 1976 blev det ikke  

 anset for sandsynligt, at elforsyningsvirksomhederne kunne blive overtaget af  

 kommercielle interesser - netop fordi reguleringen ikke gav mulighed for at  

 indtjene et overskud.
 El-lovgivningen er derfor baseret på en historisk tradition og struktur på  

 elområdet, der har muliggjort, at en række offentlige hensyn er blevet løst  

 frivilligt af elforsyningsvirksomhederne.
 Det må endvidere konstateres, at selv om den gældende lovgivning ikke  

 giver mulighed for at indtjene overskud på driften, vil der være mulighed for  

 en betydelig gevinst ved salg af ejerandele.
Øget konkurrence og dertil hørende kommercielle investeringer i ejerskabet  

 kan øge presset for effektivitetsgevinster, som i sidste ende kan komme  

 forbrugerne til gode.
Som skitseret ovenfor rejses imidlertid også  

 spørgsmålet om, hvordan forsyningssikkerheden og kundernes stilling i forhold  

 til et monopol på distributions- og transmissionsnettet sikres.
Arbejdsgruppen vurderer, at der er behov for at tilpasse reguleringen på  

 området til en situation med kommercielt ejerskab.
Der er allerede i Miljø-  

 og Energiministeriets regi igangsat et arbejde, der skal vurdere, hvordan den  

 fremtidige regulering af sektoren kan indrettes, så den sikrer disse hensyn.
 Arbejdsgruppen finder ikke, at det på baggrund af den konkrete sag er  

 muligt eller hensigtsmæssigt at fremrykke konklusionerne fra dette arbejde,  

 således at der her og nu kunne peges på konkrete ændringer i  

 elforsyningsloven, som tager højde for ovenstående.
 Arbejdsgruppen vurderer sammenfattende, at det vil være forhastet på  

 baggrund af den konkrete sag at gennemføre omfattende ændringer i  

 reguleringen på nuværende tidspunkt, men at der kan være behov for mindre  

 justeringer jf. afsnit 3.3.
3.2. Finansieringsspørgsmål Foreløbig har blandt andet Københavns Amt (der i forvejen har en  

 aktieandel på 22 pct. i NESA), samt en række af de øvrige parter i ELKRAFT  

 vist interesse for en »pakke«, hvorefter aktører i elsektoren,  

 kommuner m.v. overtager Gentoftes aktieandel.
Københavns Amt og de to øvrige  

 amter i hovedstadsområdet er omfattet af aktionæroverenskomsten og har derfor  

 forkøbsret til Gentoftes aktier.
 Køb inden for aktionæroverenskomsten vil kræve, at der i elforsyningsloven  

 sikres hjemmel til, at amterne kan erhverve aktieposten(* 4).
(* 4) Ændringen af elforsyningsloven vil indebære, at amterne generelt får mulighed for at varetage en ny opgave.
Amterne har ikke i dag adgang til at drive forsyningsvirksomhed eller at erhverve aktier i disse.
De tre hovedstadsamters ejerandele i NESA er historisk betingede.
Det kan oplyses, at der i Opgavekommissionen for tiden pågår et arbejde med at vurdere opgavesammensætningen i kommuner og amter.
Arbejdsgruppen har noteret, at ingen af de nuværende amtskommunale  

 aktionærer formentlig har tilstrækkelige midler til at finansiere et køb af  

 hele Gentoftes aktiepost.
Der vil derfor i givet fald blive tale om lån.
Markedslån Såfremt et eller flere amter skal lånefinansiere et køb af  

 aktieandelen, vil det forudsætte både en udtrykkelig dispensation fra  

 Indenrigsministeriets lånebekendtgørelse, og at elforsyningsloven ændres, så  

 amter kan drive elforsyning hhv. erhverve aktier i elselskaber.
Den potentielle salgskurs er i øjeblikket 20-40 gange højere end aktiernes  

 pålydende værdi.
For to år siden var markedskursen ca. 31/2 gange højere end  

 den pålydende værdi.
Det kan ikke afvises, at kursen efter et konkret indgreb  

 kan falde betydeligt, hvilket indebærer en risiko for, at amterne lider et  

 tab, som må finansieres gennem skatteudskrivningen.
 Det forekommer endvidere ikke sandsynligt, at amterne uden  

 skattestigninger vil kunne forrente og afdrage så stor en låneoptagelse, som  

 der her vil være tale om.
 Det kan næppe anses for kommunaløkonomisk hensigtsmæssigt, at et amt  

 erhverver så stor en aktiepost til en forventeligt meget høj kurs med risiko  

 for et stort tab.
De danske elselskaber vil kunne finansiere en del af et evt.  

 aktiekøb ved såkaldt frie midler og forventede særlige  

 rationaliseringsgevinster.
Herudover vil det formentlig være nødvendigt at  

 finansiere en del af købesummen ved lån på almindelige markedsvilkår.  

 Betingelsen er i givet fald, at Elprisudvalget skal acceptere, at forrentning  

 og afdrag indregnes i priserne.
Det skal i den forbindelse bemærkes, at en  

 accept af, at en dansk køber indregner renter og afdrag i priserne, også  

 indebærer accept af, at en udenlandsk køber gør det samme.
 De øvrige potentielle købere er endvidere ikke omfattet af  

 aktionæroverenskomsten, hvorfor et købstilbud fra disse vil skulle vurderes i  

 forhold til alternative tilbud.
Arbejdsgruppen vurderer sammenfattende, at de interesserede købere  

 hver for sig vil have begrænsede muligheder for at optage et markedslån til  

 finansiering af aktiekøbet.
Forudsætningen måtte derfor være, at aktieposten  

 splittes op i mindre dele.
For amternes vedkommende giver et aktiekøb  

 anledning til en række hjemmelsproblemer, så der i givet fald vil skulle  

 gennemføres særskilt lovgivning.
Det vil i den forbindelse skulle overvejes,  

 om udvidelsen af amternes opgaveportefølje er hensigtsmæssig, og om risikoen  

 er kommunaløkonomisk forsvarlig.
Statslån Særligt i relation til Københavns Amt har været nævnt muligheden for et  

 statsligt lån, som må forventes at skulle være på fordelagtige vilkår.
Kursstigningen på NESA-aktierne afspejler imidlertid en generel tendens  

 til øget konkurrence, som på sigt kan forventes at føre til lignende  

 situationer med stigende markedskurser på aktiver i andre  

 forsyningsselskaber.
Et statsligt engagement i det konkrete tilfælde vil  

 derfor skabe en uheldig præcedens ved kommende ejerskifter og vil på sigt  

 kunne blive en dyr løsning for staten.
Et subsidieret lån til f.eks.
Københavns Amt måtte i givet fald  

 forudsætte, at amtet garanterede ikke at videresælge aktierne efter  

 overtagelsen, idet den nuværende problemstilling ellers kunne blive gentaget  

 i Københavns Amts regi.
Et evt. statsligt lån vil således skulle suppleres  

 med klausuler, der hindrer videresalg.
Erhvervsministeriet vurderer, at  

 sådanne klausuler ikke er forenelige med EU's konkurrenceregler.  

 Justitsministeriet finder det generelt tvivlsomt, om et subsidieret statslån  

 til amtet (selv uden klausuler) er foreneligt med EU-Traktatens regler om  

 statsstøtte.
 Et subsidieret statslån til et dansk elselskab vurderes at være omfattet  

 af reglerne om statsstøtte.
 Arbejdsgruppen vurderer sammenfattende, at subsidierede statslån ikke  

 kan anbefales.
Statsligt køb af aktierne Som alternativ til et subsidieret statslån kunne et mere direkte statsligt  

 engagement overvejes - evt. i en overgangsperiode.
 Et statsligt engagement på et område, der i forvejen er kendetegnet ved  

 ikke-statsligt ejerskab, og som endvidere er inde i en udvikling præget af  

 øget markedsorientering, vil dog være i modstrid med udviklingstendenserne på  

 området.
Hensynet skulle altså i givet fald være energipolitiske argumenter for at  

 bevare distributionen uden for kommercielle interesser.
Det energipolitiske  

 hensyn kan imidlertid også søges varetaget i reguleringen af sektoren.
Det statsfinansielle problem ved et yderligere engagement er i princippet  

 det samme, uanset om der er tale om et direkte engagement, garantier eller  

 subsidierede lån med en underliggende risiko.
Dette skal ses i lyset af, at  

 der i fremtiden kan forudses lignende situationer i den øvrige del af  

 elforsyningssektoren, og risikoen for tab ved køb til overkurs, jf. ovenfor.
 Arbejdsgruppen finder, at et statsligt køb af aktierne på det  

 foreliggende grundlag ikke kan anbefales.
3.3. Eventuelle kommunaløkonomiske indgreb Det blev ovenfor konstateret, at så store gevinster i enkeltkommuner, som  

 der er tale om i den konkrete sag, også kan medføre et kommunaløkonomisk  

 problem.
 Overvejelserne nedenfor har fundet sted med det udgangspunkt, at der  

 gennemføres lovgivning på Miljø- og Energiministeriets område indeholdende de  

 energipolitiske begrundelser for indgrebet.
Beskatning Arbejdsgruppen har overvejet mulighederne for at løse det konkrete problem  

 gennem skattelovgivningen ved indførelse af en beskatning af kommunale  

 aktieavancer m.v.
Da kommunerne ikke hidtil har været undergivet beskatning, vil en  

 indførelse af en sådan beskatning indebære, at der skal opbygges et nyt  

 system.
Da kommunene endvidere i udtalt grad administrerer  

 skattelovgivningen, vil en beskatning nødvendiggøre et nyt ligningssystem.
 Det vurderes, at det ikke inden for tidsfristen er forsvarligt at indføre  

 et nyt system til beskatning af kommunerne.
 Justitsministeriet finder endvidere, at en beskatning i den foreliggende  

 situation rejser betænkeligheder i forhold til grundlovens § 73 om  

 ejendomsrettens beskyttelse.
 Arbejdsgruppen finder sammenfattende, at en beskatning af kommunale  

 aktieavancer m.v. ikke løser det konkrete problem.
Udligning Arbejdsgruppen har overvejet muligheden af en generel udligning af  

 kommunernes gevinst ved salg af ejerandele i forsyningsvirksomheder, svarende  

 til den udligning, der i forvejen sker for kommunernes indtægter fra person-  

 og grundskatter.
Udgangspunktet er en særlig udligningsordning, som udligner en kommunes  

 samlede gevinst pr. indbygger mod den gennemsnitlige gevinst pr. indbygger i  

 hele landet.
Udligningsordningen kræver særskilt lovgivning.
En udligningsordning vil indebære, at (en del af) provenuet kommer alle  

 landets kommuner til gode.
Der kan derfor tages hensyn til gevinsten for  

 kommunerne under et i de kommunaløkonomiske forhandlinger.
Justitsministeriet finder, at en udligningsordning i den foreliggende  

 situation rejser betænkeligheder i forhold til grundlovens § 73 om  

 ejendomsrettens beskyttelse.
Arbejdsgruppen kan allerede på den baggrund ikke  

 tilråde denne løsning.
 Arbejdsgruppen finder sammenfattende, at en udligningsordning ikke  

 løser det konkrete problem.
Bloktilskuddet Arbejdsgruppen har overvejet, om en (amts)kommunes gevinst ved salg af  

 ejerandele bør medføre en reduktion af (amts)kommunens bloktilskud.
Ud over  

 den energipolitiske begrundelse vil dette blandt andet kunne begrundes med,  

 at den pågældende kommune i givet fald har et mindre behov for bloktilskud.  

 Det bloktilskud, der inddrages, vil tilgå statskassen.
Bloktilskuddet til Gentofte udgør aktuelt 364 mill. kr.
Såfremt det vælges  

 at reducere (amts)kommuners bloktilskud, vil det i den konkrete sag skulle  

 ske over en længere årrække, hvis hensynet er at modgå den store  

 engangsgevinst i forbindelse med aktiesalg.
Ved beslutningen om, hvor meget  

 bloktilskuddet i givet fald skal reduceres med, kunne der tages hensyn til  

 forrentningen af gevinsten.
Et sådant indgreb vil kræve lovgivning.
Indenrigsministeriet overvejer, om  

 der også vil være behov for en præcisering af reglerne om overudligning(* 5).
 (* 5) Tilskuds- og udligningslovgivningen indeholder en  

 overudligningsbestemmelse, der indebærer, at en kommune højst kan aflevere 90  

 pct. af en indtægtsfremgang over udligningen.
Det er vurderingen, at en (amts)kommune i hvert fald ikke har retskrav på  

 bloktilskud, før (amts)kommunen har fået den foreløbige udmelding om  

 bloktilskud for et givet år eller garanti for bloktilskud det pågældende år.  

 Det samme må antages at gælde for en kommunes adgang til at få del i  

 overudligningen.
Justitsministeriet har herefter vurderet, at en ændring af  

 bloktilskudsordningen med virkning for de år, hvor der ikke er givet  

 foreløbig udmelding eller garanti, ikke vil udgøre et ekspropriativt indgreb  

 efter grundlovens § 73 (som omhandler beskyttelse af ejendomsretten).
 Et eventuelt indgreb kan således under alle omstændigheder først få  

 virkning fra 1998.
Justitsministeriet har peget på, at et sådant indgreb giver anledning til  

 retspolitiske overvejelser.
Det gælder navnlig, fordi bestemte  

 (amts)kommuner, som overvejer/har besluttet at sælge deres aktier i NESA A/S,  

 vil blive omfattet af indgrebet.
Uanset at indgrebet får en generel  

 udformning, vil det som følge heraf reelt få en betydelig lighed med singulær  

 lovgivning.
En sådan lovgivning bør ud fra almindelige principper kun  

 anvendes, når der foreligger tungtvejende grunde hertil.
Arbejdsgruppen kan  

 tilslutte sig dette synspunkt.
 Arbejdsgruppen bemærker endvidere, at der aldrig tidligere er sket sådanne  

 individuelle justeringer i enkeltkommuners bloktilskud, og at denne praksis  

 kan skabe præcedens for senere indgreb rettet mod enkeltkommuner.
 Arbejdsgruppen finder sammenfattende, at en bloktilskudsløsning kan  

 overvejes.
Opgørelse af gevinsten Arbejdsgruppen finder, at forudsætningen for at reducere bloktilskuddet  

 som følge af enkeltkommuners gevinst ved salg af andele i  

 forsyningsvirksomheder er, at Miljø- og Energiministeriet sikrer hjemmel til,  

 at gevinsten entydigt kan opgøres under hensyn til kommunens oprindelige  

 indskud - herunder mulighederne for en evt. anke af opgørelsen.
Begrundelsen er, at hensigten med hvile i sig selv-princippet er, at det  

 ikke skal være muligt at indtjene overskud til ejerne i elselskaberne.
Det må  

 imidlertid konstateres, at gældende lov giver mulighed for betydelige  

 gevinster ved frasalg af ejerandele.
 Det kan derfor overvejes, at miljø- og energiministeren fremsætter et  

 lovforslag, der entydigt afgrænser (amts)kommunernes evt. gevinst.
 Lovgivningen kan ledsages af generelle bemærkninger om, at den fremtidige  

 regulering overvejes nærmere i øjeblikket, og at denne vil sikre  

 forsyningssikkerheden og kundernes stilling i forhold til et monopol på  

 distributions- og transmissionsnettet.
 Lovgivningen bør i givet fald præcisere, at disse gevinster helt eller  

 delvis modgås i hvert enkelt tilfælde efter nærmere fastsatte retningslinjer.  

 Miljø- og Energiministeriets lovgivning skal i givet fald ledsages af en  

 hjemmel til teknisk at modgå gevinsten i bloktilskuddet - jf. ovenfor.
 Arbejdsgruppen finder, at lovgivning, der ud fra energipolitiske  

 hensyn opgør gevinsten ved frasalg af kommunale elforsyningsvirksomheder, kan  

 overvejes i sammenhæng med bloktilskudsløsningen.
4. Konklusion Arbejdsgruppen har søgt at belyse to overordnede spørgsmål i forbindelse  

 med et eventuelt salg af en aktiemajoritet i NESA:
 - Et energipolitisk spørgsmål afstedkommet af, at den hidtidige lovgivning  

 ikke i tilstrækkeligt omfang tager højde for den situation, hvor kommercielle  

 interesser overtager kontrollen med et naturligt monopol på distributions- og  

 transmissionsnettet.
En mere udbredt kommercialisering af sektoren rummer potentielle fordele i  

 form af mere effektiv drift, udnyttelse af stordriftsfordele, m.v.
Men den  

 indeholder også risici i form af udnyttelse af den monopolsituation i forhold  

 til kunderne, som kontrol over distribution og transmission i givet fald  

 indebærer.
Risici, som yderligere forstærkes, hvor ejerskabet samtidig  

 omfatter produktion.
 Arbejdsgruppen anbefaler derfor, at arbejdet med udformningen af den  

 fremtidige regulering af sektoren fortsætter, og at regeringen allerede nu  

 tilkendegiver, at reguleringen vil skulle sikre, at der ikke kan høstes  

 monopolgevinster i forbindelse med ejerskab og kontrol over distributions- og  

 transmissionsnettet.
- Et kommunaløkonomisk spørgsmål, som følger af, at en enkelt kommune vil  

 kunne realisere en meget stor gevinst.
Dette har implikationer, både fsva.  

 det kommunaløkonomiske princip om balance mellem skat og serviceniveau og den  

 overordnede udgiftspolitiske styring.
I det omfang denne situation ikke findes acceptabel, er det  

 arbejdsgruppens vurdering, at der bør ske en reduktion i kommunens eller  

 amtets bloktilskud svarende til gevinsten ved salget af aktierne - evt.  

 tillagt renten.
Det bemærkes, at et sådant indgreb giver anledning til  

 retspolitiske overvejelser - især fordi det reelt kan få lighed med singulær  

 lovgivning.
 Under hensyn til sagens presserende karakter og under hensyn til, at en  

 (amts)kommune ikke risikerer at igangsætte et salg uden at kende rækkevidden  

 heraf, anbefaler arbejdsgruppen, at der i givet fald snarest fremsættes  

 lovforslag herom.
Såfremt det vurderes nødvendigt at søge en løsning i den konkrete sag,  

 foreslår arbejdsgruppen, at miljø- og energiministeren fremsætter lovforslag,  

 der entydigt afgrænser (amts)kommunernes evt. gevinst.
Lovforslaget bør  

 ledsages af generelle bemærkninger om, at den fremtidige regulering overvejes  

 nærmere i øjeblikket, og at denne vil sikre forsyningssikkerheden og  

 kundernes stilling i forhold til et monopol på nettet.
Lovforslaget bør i  

 givet fald præcisere, at disse gevinster modgås i hvert enkelt tilfælde efter  

 nærmere fastsatte retningslinjer - og ledsages af en hjemmel til teknisk at  

 modgå gevinsten i bloktilskuddet.
 Arbejdsgruppen bemærker, at den skitserede løsning ikke med sikkerhed  

 forhindrer et salg i den konkrete sag.
Bilag 1 Miljø- og Energiministeriet Den 18. november 1996 Energistyrelsen 6. kontor Gentofte Kommunes økonomiske interesser i NESA i historisk pespektiv Langt hovedparten af elselskaberne i Danmark er enten kommunale eller  

 andelsforetagender.
Allerede i 1920 var 72 ud af i alt 92 byværker kommunale.  

 Det største elselskab NESA er imidlertid et aktieselskab, men med kommunal  

 deltagelse af Gentofte Kommune og Københavns Amtskommune, der er  

 hovedaktionærer med besiddelser på henholdsvis 56,7 pct. og 22 pct. af  

 aktierne.
Herudover ejer Frederiksborg Amtskommune 2,5 pct. og Roskilde  

 Amtskommune 0,2 pct. af aktierne.
Gentofte Kommunes interesser i NESA stammer tilbage fra begyndelsen af  

 dette århundrede.
Nedenfor følger blandt andet et kort historisk rids af  

 NESA's grundlæggelse, redegørelse for Gentofte Kommunes/Sogneråds bevæggrunde  

 for at overtage aktiemajoriteten i NESA, aktieudviklingen gennem tiderne samt  

 kort beskrivelse af NESA's organisation.
Historisk tilbageblik på NESA's oprettelse Kombineret sporvejs- og elværksdrift viste sig i begyndelsen af dette  

 århundrede at være en profitabel forretning.
I 1902 var det elektriske  

 sporvejssystem med luftledninger gennemført på de fleste linier i København  

 og på Frederiksberg.
Med henblik på en lignende udvidelse mod nord til  

 Klampenborg blev der den 28. november 1902 oprettet et særligt aktieselskab -  

 »Tuborg-Klampenborg elektriske Sporvej« - som var et datterselskab  

 af A/S De Kjøbenhavnske Sporveje.
Dette selskab byggede i 1904 Skovshoved  

 Elværk, som viste sig at give mulighed for større virksomhed end den blot at  

 levere el til en lille sporvognslinie.
I 1905-06 blev elforsyningen udstrakt  

 til private forbrugere i hele Gentofte Kommune, og de følgende år bredte  

 elnettet sig til det meste af Nordsjælland.
 Da Tuborg-Klampenborg elektriske Sporvej efterhånden beskæftigede sig mere  

 med elforsyning end med sporvejsdrift, skiftede selskabet i 1911 navn til  

Nordsjællands Elektricitets og Sporvejs Aktieselskab (NESA A/S fra  

 1953). Tuborg-Klampenborg elektriske Sporvej var som nævnt et datterselskab  

 af De Kjøbenhavnske Sporveje, hvor hovedparten af aktierne tilhørte det  

tyske firma Gesellschaft fur elektrische Unternehmungen.
Gentofte Sogneråds overtagelse af aktiemajoriteten i NESA i 1916 Den nære forbindelse mellem De Kjøbenhavnske Sporveje og  

 Tuborg-Klampenborg elektriske Sporvej bevirkede, at de to foretagender indtil  

 1911 blev drevet under et, herunder var bestyrelse og administration samt  

 materiel og personale fælles.
I overenskomsten mellem Københavns Kommune og De Kjøbenhavnske Sporveje  

 var det fastsat, at kommunen kunne overtage sporvejene i København til visse  

 nærmere fastsatte tidspunkter mod en ved taksation fastsat betaling.
I  

 henhold hertil besluttede Kommunalbestyrelsen i København den 1. august 1911  

 at opsige De Kjøbenhavnske Sporvejes koncession på sporvejsdrift.
Der blev i  

 denne anlednig nedsat et likvidationsudvalg, der skulle nå til enighed med  

 kommunen om overtagelsessummen.
NESA blev udskilt som et selvstændigt selskab  

 med egen ledelse, personale og materiel.
Hele NESA's aktiekapital havde som nævnt indtil 1911 været i  

 moderselskabets besiddelse.
Moderselskabet var trådt i likvidation og kunne  

 først afvikles, når det ved taksation blev fastslået, hvor stor en sum  

 Københavns Kommune skulle betale for rullende og fast materiel.
Hvor meget  

 aktierne var værd under disse omstændigheder, var vanskeligt at fastslå, men  

 den situation kunne fremkomme, at kommunen skulle betale en relativ høj pris  

 for overtagelsen.
Hovedparten af aktierne var på tyske hænder, og det var  

 derfor nærliggende for Københavns Kommune at erhverve denne aktiepost.
Hvis  

 det lykkedes, ville kommunen få afgørende indflydelse på det likviderede  

 selskab, hvorved en høj indløsningskurs for aktierne kunne vise sig at være  

 en attraktiv mulighed.
For Gentofte som kommune var det imidlertid betænkeligt, hvis København  

 fik afgørende indflydelse i NESA og dets aktiviteter.
Gentofte frygtede at  

 komme i et afhængighedsforhold til København i forhold til såvel trafikken  

 som elforsyningen.
Gentofte forsøgte derfor at standse et køb ved selv at  

 erhverve aktierne i NESA, men dette afvistes i første omgang med begrundelse  

 om, at aktierne på grund af fremtidsmuligheder, navnlig i  

 elektricitetsproduktionen, var et meget væsentligt aktiv for det likviderede  

 aktieselskab.
På grund af verdenskrigen opstod der imidlertid en interesse blandt de  

 tyske aktionærer for at realisere deres aktiebesiddelser, selv om retssagerne  

 om NESA-aktierne endnu ikke var afsluttede.
Personlige relationer mellem  

 repræsentanten for de tyske interesser (Faber) og fungerende formand for  

 Gentofte sogneråd og medlem af NESA's bestyrelse (Grumstrup) gjorde  

 imidlertid, at sidstnævnte underhånden blev gjort opmærksom på, at man fra  

 tysk side var rede til forhandling.
Gentofte kom således København i  

 forkøbet.
Efter at have opnået tilsagn om lån samt tilladelse til på  

 sognerådets vegne at forsøge at erhverve aktiemajoriteten i NESA blev  

 slutsedlen underskrevet i 1915. Aktieposten havde et pålydende på 6,5 mio.  

 kr. og købtes til kurs 85. Det drejede sig om et meget anseligt beløb for  

 Gentofte, hvis hele årsbudget androg 1,5 mio. kr.
Gentofte Kommune havde  

 herved sikret sig aktiemajoriteten i NESA - ca. 63 pct.
I februar 1916 faldt ved en højesteretsafgørelse dommen i sagen.
I 1917  

 kunne likvidationen afsluttes med det for bl.a.
Gentofte gunstige resultat,  

 at aktierne nu stod i kurs 135.
Udviklingen i NESA's aktier gennem tiderne Grumstrup, som senere blev medlem af Københavns Amtsråd, sørgede i 1918  

 for, at amtsrådet købte en af Landmandsbanken og Privatbanken tilhørende  

 aktiepost på 241/2 pct.
Herefter var 871/2 pct. af NESA's aktiekapital lagt  

 fast i kommunale institutioner.
De resterende 121/2 pct. var på private  

 hænder og stammede fra, at ejerne af disse aktiviteter havde været aktionærer  

 i det likviderede selskab og således havde fået andel i aktierne i NESA.
Selskabets indbetalte aktiekapital steg i perioden indtil 1935 fra 1,5  

 mio. kr. til 7,5 mio. kr. og i perioden 1936-1951 fra 10 mio. kr. til 20 mio.  

 kr.
Herefter i 1969 til 75 mio. kr. og 1971 til 90 mio. kr.
Siden 1973 har  

 aktiekapitalen ifølge det oplyste udgjort 135 mio. kr.
 Det til aktionærne udbetalte udbytte af den nominelle aktiekapital har i  

 ovennævnte periode været som følger:
 1904-07: 6 pct.
 1908-09: 5 pct.
 1910-12: 6 pct.
 1913-14: 6 1/2 pct.
 1915-18: 6 pct.
 1919: 5 pct.
 1920-21: 7 pct.
 1922: 7 1/2 pct.
 1923-39: 8 pct.
 1940: 7 pct.
 1941-51: 8 pct.
1961-73: 10 pct. (ca.) 1974-77: 9 pct.
 1978-90: 10 pct.
 1991: 12,5 pct.
 1992-96: 15 pct.
NESA har, for så vidt angår hovedparten af aktiekapitalen, altid været et  

 offentligt ejet selskab.
I 1976 ejede Gentofte Kommune 52 pct., Københavns  

 Amt ca. 25 pct. og private ca. 23 pct. af aktierne.
I foråret 1983 indgik de fire kommuner, Gentofte Kommune, Københavns  

 Amtskommune, Frederiksborg Amtskommune og Roskilde Amtskommune, en  

 aktionæroverenskomst vedrørende deres aktiebesiddelser i NESA.
Frederiksborg  

 Amtskommune havde overtaget sine aktier fra Fredensborg-Humlebæk Kommune  

 samme år - ifølge det oplyste på grund af likviditetsmangel i kommunen.  

 Samtidig overtog både Københavns Kommune og Gentofte Kommune mindre andele af  

 Fredensborg-Humlebæks aktiebesiddelser.
Ud over de ovennævnte fem kommuner  

 menes endnu en kommune i tiden før 1983 at have haft en mindre aktiepost i  

 NESA.
 Deltagernes aktiebesiddelser var på tidspunktet for indgåelse af  

 aktionæroverenskomsten fordelt som følger:
Aktionæroverenskomstens deltagere besad således 81,4 pct. af den samlede  

 aktiekapital.
De resterende aktier, det vil sige i alt 18,6 pct., var fordelt  

 mellem private aktionærer.
I 1994 besad DJØF 12,9 pct. heraf.
DJØF har siden  

 solgt sine aktier i NESA.
Det svenske elselskab Vattenfall AB besidder i dag  

 10,5 pct. af aktierne.
NESA besidder ingen egne aktier pr. 31. december 1995.
NESA's aktier er frit omsættelige på Fondsbørsen.
Det er dog som følge af  

 aktionæroverenskomsten kun de resterende 18,6 pct. af aktierne, der omsættes  

 her.
Aktionæroverenskomstens bestemmelser forpligter de enkelte aftalepartnere  

 til at udbyde deres aktier i tilfælde af et salg til hinanden, inden de  

 udbydes til tredjepart.
Prisen for aktierne ansættes i forhold til  

 markedsprisen.
Før indgåelsen af aktionæroverenskomsten mellem de fire deltagende  

 kommuner har der ifølge det oplyste eksisteret aftaler mellem de kommunale  

 aktionærer.
Disse aftaler har navnlig haft til formål at formalisere  

 bestemmelser vedrørende besættelse af bestyrelsesposter.
Aktiekapitalen udgør som nævnt i dag 135 mio. kr.
Kapitalen, der  

 oprindeligt var på 1,5 mio. kr., er i tiden indtil 1960 udvidet til 30 mio.  

 kr.
I april 1962, 1964 og 1966 blev kapitalen udvidet med yderligere 10 mio.  

 kr. pr. gang, og i maj 1969 og 1971 med 15 mio. kr. pr. gang.
I maj 1973 med  

 22,5 mio. kr. og 22,5 mio. kr. fondsaktier.
Storaktionærerne har ikke altid  

 erhvervet deres procentmæssige andel af aktierne i forbindelse med  

 aktiekapitaludvidelserne, hvorfor deres procentmæssige andel af  

 aktiekapitalen relativt er faldet - således Gentofte Kommunes procentmæssige  

 fald i aktieposten fra oprindeligt 63 pct. til i dag 56,7 pct.
Hvad angår kursudviklingen i NESA-aktier, har der siden kursnoteringen i  

 1917 til kurs 135 været en relativ jævn stigning - men med udsving - i  

 perioden frem til november 1992, hvor aktierne blev noteret til 230. I  

 slutningen af året 1992 sprang aktiekursen til 300, hvilket lå under  

 aktiernes indre værdi, men de har herefter ligget over og i 1994 væsentligt  

 over.
Således blev aktierne ved udgangen af 1993 noteret til 440, men indre  

 værdi kun anslået til 366. Aktierne er herefter steget jævnt frem til foråret  

 1994, hvor de noteredes til 575. I april 1994 sprang de atter til kurs 700,  

 hvor indre værdi blev anslået til 378 i juli samme år.
I perioden ultimo  

 1991-1995 er kurserne samlet steget fra 275 til 655. I 1996 er kurserne  

 steget eksplosivt til kurs 2000 - mange gange over aktiernes indre værdi.  

 Aktionærerne må dog kun få udbetalt udbytte på 11 pct. af egenkapitalen,  

 svarende til et direkte udbytte på 1-2 pct.
NESA's organisation Organisatorisk blev NESA i 1982 delt op i forskellige distrikter med  

 distriktskontorer med egen administration og ledelse.
Det første kontor blev  

 oprettet i Roskilde.
Senere fulgte kontorer i Fredensborg, Stenløse og  

 Vangede (distriktskontorer Syd, Nord, Øst og Vest). I kraft af NESA's  

 størrelse er der flere forbrugere i hver af de fire distrikter end i de  

 fleste danske elselskaber.
Distrikterne har mellem 90.000 og 200.000  

 forbrugere og overgås således kun af Københavns Belysningsvæsen i antal  

 forbrugere.
Den enkelte forbruger har ingen indflydelse på sammensætningen af  

 bestyrelsesposter i selskabet.
NESA ejer 52,5 pct. af kraftværksselskabet I/S Sjællandske Kraftværker og  

 59 pct. inklusive medinteressenter.
I/S Sjællandske Kraftværker forventes  

 ifølge NESA's årsredegørelse 1995 i løbet af 1996 at oprette et  

 datterselskab, der som aktieselskab skal overtage de el- og varmeaktiviteter,  

 der hidtil er varetaget i I/S Sjællandske Kraftværker.
Omdannelsen sker  

 ifølge redegørelsen blandt andet på baggrund af den forventede liberalisering  

 af elmarkedet samt af hensyn til konsolidering af selskabet i forbindelse med  

 retten til overskudsdannelse efter vedtagelse af »Lov om  

 elforsyning«.
Ud over den aktiemæssige tilknytning mellem Gentofte Kommune og NESA har  

 NESA/IFV i 1949 optaget et lån på 5 mio. kr. hos Gentofte Kommune med henblik  

 på at gennemføre den politiske beslutning om at gøre vekselstrømmen  

 landsdækkende i slutningen af 40'erne.
I denne sammenhæng ydede staten  

 herudover et lån på 18,5 mill. kr. til Isefjordværket som led i fordelingen  

 af Marshall-hjælpen til Danmark i efterkrigstiden.
Bilag 2 KAMMERADVOKATEN Overbringes Energistyrelsen Att.: Kontorchef Inga Thorup Madsen Amaliegade 44 1256 København K Den 21. november 1996 Vedrørende: Elforsyningslovens anvendelighed på Gentofte Kommunes salg  

 af aktier i NESA Energistyrelsen har ved skrivelser af 19. og 20. ds. fremsendt to notater  

 og noget yderligere materiale, idet jeg er blevet anmodet om at vurdere, i  

 hvilket omfang elforsyningsloven kan finde anvendelse på Gentofte Kommunes  

 salg af aktier i NESA.
I den anledning skal jeg bemærke følgende:
1. Retlig baggrund NESA er et aktieselskab, der er noteret på Københavns Fondsbørs.  

 Vedtægterne, der senest er ændret den 29. april 1991, bestemmer bl.a. i § 4,  

 at »Ingen aktie skal have særlige rettigheder.
Ingen aktionær skal være  

 forpligtet til at lade sine aktier indløse helt eller delvis.
Der skal ikke  

 gælde nogen indskrænkning i aktiernes omsættelighed.
Aktierne er  

 omsætningspapirer.« Det er oplyst, at der er indgået en aktionæroverenskomst mellem Gentofte  

 Kommune, Københavns Amt, Frederiksberg Amt og Roskilde Amt om, at disse  

 aktionærer skal tilbyde de andre deltagere i aktionæroverenskomsten at købe  

 den pågældende deltagers aktier, før de sælges til anden side.
 NESA's formål er i henhold til vedtægternes § 2 bl.a. at producere, købe,  

 transportere, sælge og udnytte el og andre energiformer, og NESA har en  

 bevilling hertil efter elforsyningslovens § 3.
Det fremgår af lovens § 5, nr. 1, at en bevillingshavers vedtægter skal  

 godkendes af energiministeren.
Da vedtægterne er ændret efter  

 elforsyningslovens ikrafttræden, er den citerede vetægtsbestemmelse derfor  

 godkendt af ministeren.
Elforsyningsloven indeholder en række bestemmelser, der regulerer  

 fastsættelsen af priser på el.
Efter § 9, stk. 1, 2. punktum, kan der ved  

 fastsættelsen af grundlaget for beregning af priser tages hensyn til  

 »henlæggelser til nyinvesteringer og forrentning af  

 indskudskapital.« Energistyrelsen har i sit notat af 18. november 1996 redegjort for  

 elforsyningslovens baggrund og henvist til, at det i forbindelse med  

 Folketingets behandling af lovforslaget blev oplyst af industriministeren, at  

 fastsættelsen af elpriser alene skal tilvejebringe dækning af de faktiske  

 udgifter ved den pågældende virksomhed, og at en kommune derfor ikke lovligt  

 kan belaste skatteudskrivningen med udgifter til nedbringelse af priser på  

 sådanne ydelser, ligesom en kommune ikke kan føre en takst- og  

 afgiftspolitik, der ved at tilstræbe overskud på driften af de kommunale  

 værker øver direkte indflydelse på den kommunale skatteudskrivning.
Herved  

 kommer det til udtryk, at elforsyningslovens prisbestemmelser hviler på et  

 »hvile i sig selv«-princip.
 Der peges endvidere på, at de formuer, som de bevillingshavende  

 virksomheder har oparbejdet, beror på indbetalinger fra forbrugerne, bl.a.  

 fordi forbrugerne kan tilpligtes at betale en pris på leveret elektricitet,  

 der dækker en forhåndsfinansiering af kommende anlægsarbejder.  

 Elforsyningsvirksomhederne kan forud for elforsyningsloven have oparbejdet en  

 kapital, der på tilsvarende måde stammer fra forbrugernes betalinger, men  

 hvis anvendelse dog ikke er reguleret af elforsyningsloven, men betegnes som  

 en »fri kapital«.
 Notatet omtaler endvidere to kendelser fra Konkurrenceankenævnet, der  

 tager stilling til, i hvilket omfang Elprisudvalget kan pålægge en sælger af  

 andele i et højspændingsværk at lade salgsprovenuet komme bestemte formål til  

 gode.
I kendelsen af 20. februar 1996 i sagen Elforsyningen Sønderjylland Syd  

 (ESS) og Sønderborg Kommune mod Elprisudvalget tog Konkurrenceankenævnet  

 stilling til en aftale mellem ESS og Sønderborg Kommune, hvorefter ESS af sin  

 frie egenkapital skulle købe Sønderborg Kommunes andel i Sønderjyllands  

 Højspændingsværk.
ESS skulle betale kr. 15,7 mio. herfor, og den frie  

 egenkapital skulle nedskrives med dette beløb, mens andelen i Sønderjyllands  

 Højspændingsværk skulle optages til en værdi af kr. 0,00 i ESS's balance.  

 Sønderborg Kommune ønskede at anvende provenuet til at nedbringe kommunens  

 gæld til Sønderborg Kommunale Værker, men kommunens standpunkt var, at man  

 frit kunne anvende det pågældende beløb til formål, der ikke havde noget med  

 forsyningsvirksomhed at gøre.
 Elprisudvalgets opfattelse var, at salgssummen på de kr. 15,7 mio. skulle  

 komme elforbrugerne til gode, idet beløbet var indbetalt af elforbrugerne.  

 Tilbagebetalingen til forbrugerne kunne ske på flere måder, f.eks. gennem en  

 umiddelbar tilbagebetaling til forbrugerne i Sønderborg Kommunale Værker  

 eller ved en nedsættelse af de tidligere forbrugeres kWh-priser over et  

 kortere åremål.
 Konkurrenceankenævnet var enig i, at kommunen under henvisning til lovens  

 almindelige bestemmelser om fastsættelse af elprisen var afskåret fra frit at  

 kunne disponere over den del af salgssummen, som var oparbejdet ved  

 forbrugernes indbetalinger efter elforsyningslovens ikrafttræden den 1.  

 januar 1977. Denne andel var der enighed om under sagen udgjorde 20 pct.  

 Denne del af salgssummen skulle tilbagebetales til forbrugerkredsen under  

 Sønderborg Kommunale Værker efter Elprisudvalgets nærmere bestemmelse.
For så vidt angår den del på 80 pct. af værdien af kommunens andel i  

 kraftværket, der stammede fra tiden før elforsyningslovens ikrafttræden,  

 fandt ankenævnet derimod, at der i princippet var tale om fri egenkapital, og  

 at Elprisudvalget ikke havde kompetence til at træffe bestemmelse om,  

 hvorledes sådan egenkapital kan eller skal anvendes.
Herefter lå kompetencen  

 hos kommunen selv under sædvanligt ansvar over for de kommunale  

 tilsynsmyndigheder.
 Konkurrenceankenævnets kendelse af 7. juni 1996 i sagen Kolding Kommune  

 mod Elprisudvalget er helt tilsvarende.
 Energistyrelsen peger med udgangspunkt i disse kendelser på, at det ikke  

 kan afvises, at det efter elforsyningsloven er muligt helt eller delvis at  

 forlange salgsprovenuet ved salg af et elselskab tilbagebetalt til  

 elforbrugerne.
2. Min vurdering Tanken om, at en ejer af en andel i en koncessioneret virksomhed ikke uden  

 videre skal kunne beholde provenuet ved salget af de aktiver, der er  

 tilvejebragt i kraft af betalinger fra selskabets kunder, har fundet udtryk i  

 en række gamle bevillingslove.
Jeg henviser særlig til lov nr. 84 af 11. maj  

 1897 om telegrafer og telefoner, hvorefter der i koncessionerne for KTAS og  

 JTAS blev fastsat en bestemmelse om, at staten fik en ret til at indløse  

 aktionærerne til en på forhånd fastsat kurs, 125.
 I forbindelse med, at staten gennemførte en ændring af lovgivningen, der  

 gik ud på at oprette Tele Danmark som et holdingselskab for de daværende fem  

 televirksomheder, ønskede staten at udnytte indløsningsretten, hvilket  

 fremkaldte et søgsmål fra en aktionær, der bl.a. gjorde gældende, at  

 indløsningskursen på 125 stod i et åbenbart misforhold til den indre værdi,  

 der snarere var 4.214.
Fra kommunikationsministerens side blev det under retssagen bl.a. gjort  

 gældende, at indløsningsretten måtte respekteres, fordi enhver investor til  

 stadighed havde været bekendt hermed, og det havde desuden været  

 forudsætningen for de gennem tiderne tilladte takstforhøjelser, der havde  

 muliggjort oparbejdelsen af en betydelig egenkapital.
Den af abonnenterne  

 foretagne opsparing skulle ikke komme aktionærerne til gode, for hvis  

 aktierne skulle indløses ud fra en vurdering om selskabets indre værdi, ville  

 den af abonnenterne opsparede egenkapital blive udbetalt til aktionærerne, og  

 abonnenterne måtte så via højere takster skulle foretage en opsparing på ny.
Kommunikationsministeren fik medhold i dette standpunkt ved både Sø- og  

 Handelsretten og Højesteret, jf.
UfR 1992, side 971.
Inden for elforsyningsområdet har man fra lovgivningsmagtens side ikke  

 valgt denne model, men først i 1977 foretaget en regulering af prisen på  

 elektricitet, således at oparbejdelsen af en egenkapital i  

 elforsyningsvirksomhederne blev reguleret.
Dette taler for mig at se med  

 betydelig styrke imod at tillade en indgrebsmulighed for Elprisudvalget nu.
 Hertil kommer, at det efter min opfattelse savner hjemmel at  

 forskelsbehandle aktionærer i et aktieselskab afhængig af, hvem aktionærerne  

 er, eller hvem aktionærerne ønsker at afhænde deres aktiepost til.
Et aktieselskab adskiller sig fra et andelsselskab derved, at  

 selskabsformen er fuldstændig reguleret ved aktieselskabsloven, mens  

 andelsselskabet i det væsentlige er reguleret ved sin vedtægt.
Vedtægtens  

 indhold kan variere, men udgangspunktet er dog, at en andelshaver har en  

 tilknytning til selskabet, der er mere end blot investeringsmæssig.  

 Andelshaveren vil typisk være forbruger af selskabets ydelser.
Dette fremgår nu udtrykkeligt af § 4 i lov nr. 123 af 18. februar 1994 om  

 erhvervsdrivende virksomheder, hvor et andelsselskab defineres som »en virksomhed . . ., hvis formål er at virke til fremme af  

 deltagernes fælles interesser gennem deres deltagelse i virksomheden som  

 aftagere, leverandører eller på anden lignende måde, og hvor virksomhedens  

 afkast, bortset fra normal forrentning af den indskudte kapital, enten  

 fordeles blandt medlemmerne i forhold til deres andel i omsætningen eller  

 forbliver indestående i virksomheden.« En aktionær derimod kan erhverve aktier som en pengeanbringelse eller med  

 henblik på at udøve indflydelse på virksomhedens drift.
 Jeg har vanskeligt ved at se, hvorledes Elprisudvalget eller  

 Konkurrenceankenævnet skulle kunne lægge restriktioner på en pensionkasses  

 anvendelse af provenuet, der fremkommer ved salg af aktier i NESA, og når  

 dette er tilfældet, fører en almindelig lighedsgrundsætning til, at  

 Elprisudvalget næppe heller kan pålægge Gentofte Kommune restriktioner med  

 hensyn til anvendelse af et provenu.
 Dette gælder, uanset til hvem aktierne bliver solgt, da aktierne, som det  

 fremgår af vedtægterne, er omsætningspapirer.
I den forbindelse har jeg også hæftet mig ved, at det af Energistyrelsens  

 notat af 18. november 1996 om den historiske baggrund for NESA fremgår, at de  

 fire kommuner og amtskommuner, der deltager i aktionæroverenskomsten, har  

 erhvervet deres aktieposter fra bl.a.
Fredensborg-Humlebæk Kommune, og det er  

 ikke oplyst, at Elprisudvalget i den forbindelse har pålagt  

 Fredensborg-Humlebæk Kommune nogen form for restriktioner for anvendelsen af  

 salgsprovenuet.
 Hertil kommer et vanskeligt praktisk/juridisk problem, der har sammenhæng  

 med identifikationen af den del af salgsprovenuet, der i givet fald ville  

 kunne henføres til forbrugernes indbetalinger:
Det fremgår af Konkurrenceankenævnets kendelse af 20. februar 1996, at  

 Sønderborg Kommunes salg af andelen i Sønderjyllands Højspændingsværk til ESS  

 skulle ske til kurs pari.
Det er endvidere oplyst, at den indre værdi af NESA  

 ville tilsige en aktiekurs på knap 400. Men den pris, Gentofte Kommune ville  

 kunne opnå ved salg af aktierne nu, svarer til en kurs i størrelsesordenen  

 2000. Dette hænger sammen med, at prisdannelsen på børsnoterede aktier (eller  

 i det hele taget værdipapirer) ikke nødvendigvis er afhængig af selskabets  

 indre værdi, men kan bero på en række andre faktorer, som den pågældende  

 investor må opfatte som reelle, men som jeg ikke mener, at Elprisudvalget  

 under nogen omstændigheder kan tilskrive forbrugernes allerede foretagne  

 indbetalinger.
 Selv hvis man anvendte principperne fra Konkurrenceankenævnets kendelse,  

 hvilket jeg som nævnt ikke mener, at der er basis for, ville et pålæg til  

 Gentofte Kommune derfor alene kunne vedrøre den del af et salgsprovenu, der  

 blev beregnet på grundlag af en kurs på ca. 400, og heraf alene vedrøre en  

 stigning i den indre værdi, der er sket efter 1977.
Om dette kan opgøres til differencen mellem kursen i slutningen af 70'erne  

 og værdien i 1994, dvs. ca. 200 point, har jeg ikke mulighed for at bedømme,  

 da den indre værdi også kan være påvirket af, at der ad flere omgange er  

 foretaget en betydelig udvidelse af aktiekapitalen.
Jeg fremhæver dette,  

 fordi det i andelsselskaber er usædvanligt, at selskaberne råder over en  

 selskabskapital, der stammer fra større kapitalindskud fra andelshaverne.
Her  

 opsamles kapitalen typisk ved andelshavernes løbende indbetalinger.
Et  

 aktieselskab derimod har modtaget en kapital fra aktionærerne, og ved en  

 fornuftig administration af virksomheden kan aktiekapitalen meget vel tænkes  

 at have forøget den indre værdi af virksomheden langt ud over, hvad der i  

 årenes løb er udbetalt i udbytte til aktionærerne.
3. Sammenfatning Sammenfattende er det min vurdering, at elforsyningsloven ikke giver  

 Elprisudvalget hjemmel til at pålægge Gentofte Kommune restriktioner med  

 henyn til anvendelsen af provenuet ved salget af aktierne i NESA, fordi  

 Gentofte Kommune som aktionær ikke kan være stillet anderledes end andre  

 aktionærer i det børsnoterede selskab.
 Selv om en sådan beføjelse imidlertid antages at bestå, mener jeg ikke, at  

 indgrebet kan vedrøre selve salgsprovenuet, men kun en mindre del, næppe over  

 200 point.
 Allerede det bevismæssige problem ved opgørelsen af beløbet indebærer en  

 betydelig risiko for, at et indgreb ville blive underkendt, selv om man  

 antog, at indgrebsbeføjelsen består.
Med venlig hilsen Kammeradvokaten v/K.
Hagel-Sørensen Skriftlige henvendelser til udvalget KOMMUNERNES LANDSFORENING Den 23. januar 1997 Folketinget Folketingets Energipolitiske Udvalg Christiansborg 1240 København K Lovforslag om ændring af elforsyningsloven og lov om kommunal  

 udligning Til orientering fremsendes vedlagte brev som landsforeningen den 20.  

 januar 1997 har sendt til Miljø- og Energiministeriet.
Med venlig hilsen Laila Grønbjerg KOMMUNERNES LANDSFORENING Den 20. januar 1997 Miljø- og Energiministeriet Højbro Plads 4 1200 København K Lovforslag om ændring af elforsyningsloven og lov om kommunal  

 udligning Landsforeningen har den 20. december 1996 behandlet lovforslaget om  

 ændring af elforsyningsloven og kommunal udligning (salg af  

 elforsyningsvirksomheder m.v.).
 Landsforeningen har valgt ikke at tage stilling til den konkrete sag, men  

 vil i forbindelse med lovforslaget udtale sin principielle modstand mod, at  

 der med afsæt i lovforslaget åbnes for en tankegang, hvorefter der gives  

 adgang til at modregne et provenu fra salg af lovlige kommunale formuegoder i  

 de generelle statstilskud, der i øvrigt, i medfør af lovgivningen, tilkommer  

 den enkelte kommune.
 Landsforeningen vurderer desuden, at ovennævnte lovforslag kan få  

 konsekvenser for det lovforberedende arbejde på energiområdet, som  

 Energistyrelsen i øjeblikket er i gang med.
Qua kommunernes rolle som myndighed og driftsherre på energiområdet skal  

 landsforeningen anmode om, at landsforeningen bliver inddraget i det  

 lovforberedende arbejde på energiområdet.
Ved at sikre behandling af de  

 decentrale myndigheders synspunkter allerede i det lovforberedende arbejde  

 vil der på længere sigt være basis for en mere smidig behandling af det/de  

 endelige lovforslag på energiområdet.
Med venlig hilsen Evan Jensen / Peter Gorm Hansen Den 22. januar 1997 rev. 29. januar UDKAST DEF's kommentarer til lovforslag L 125, »Lov om ændring af lov om  

 elforsyning og lov om kommunal udligning og generelle tilskud til kommuner og  

 amtskommuner (Salg af elforsyningsvirksomhed m.v.)» DEF er bekymret over lovens uklare konsekvenser for aktiviteterne i 47  

 danske distributionsselskaber og i de kraftværker og  

 kraftværkssammenslutninger, hvori de har interesser.
Specielt bør loven ikke  

 sætte nødvendige strukturændringer i stå.
DEF anerkender, at der med loven gives et pusterum, indtil reformarbejdet  

 omkring en ny el- og varmelovgivning har afklaret fremtidens markedsmodel.  

 DEF lægger således vægt på, at lovens midlertidige karakter understreges.
DEF  

 bidrager gerne til reformarbejdet, herunder også til retningslinjerne for en  

 hensigtsmæssig behandling af eventuelle gevinster ved fusioner og salg.
 Lovforslaget giver anledning til følgende bemærkninger:
1. Elforsyningsloven handler ikke om ejerskab Elforsyningsloven regulerer traditionelt og i alle tidligere versioner  

 forholdet mellem staten og elselskabene samt mellem elselskabene og  

 forbrugerne.
Elforsyningsloven vedrører ikke elselskabernes ejerforhold.
Et centralt element i elforsyningsloven er »hvile i sig  

 selv-princippet«, efter hvilket nødvendige omkostninger for  

 elforsyningen - og kun disse - må indregnes i forbrugerpriserne.
Lovforslaget  

 (L 125) berører ikke direkte de danske elselskabers aktiviteter, herunder  

 heller ikke prisreguleringen efter »hvile i sig selv-princippet«.
Lovforslaget vedrører en række krav til kommuner og amtskommuner i deres  

 egenskab af ejere af elforsyningsvirksomhed.
Det regulerer også visse  

 økonomiske relationer mellem kommuner/amtskommuner og staten.
 Efter DEF's opfattelse hører de emner, som lovforslaget behandler, således  

 hjemme i et andet regi end elforsyningsloven.
2. Indskudskapitalen er vanskelig at opgøre DEF skal i øvrigt pege på, at det vil være forbundet med store  

 vanskeligheder at opgøre indskudskapitalen som nævnt i lovforslaget.
På grund  

 af skiftende regnskabspraksis gennem kommunernes mangeårige ejerskab og  

 forskellig praksis fra kommune til kommune vil opgørelsen variere meget fra  

 kommune til kommune.
Det vil således kunne resultere i forskellig opgjort  

 indskudskapital og nettoprovenu trods helt ens forhold i to kommuner.
3. Hasteloven må bortfalde, når reformplanen kommer Lovforslaget indebærer en begrænsning i markedsværdien af de kommunalt  

 ejede elselskaber.
Det betyder en forskelsbehandling i forhold til  

 ikke-kommunale elselskaber og i forhold til selskaber inden for andre  

 forsyningsarter.
DEF ser frem til, at der med reformarbejdet om en ny el- og  

 varmelovgivning bliver skabt klarhed om markedsmodellen på dette område.
Når  

 det er sket, må den lov, som nu foreligger som lovforslag L 125, bortfalde.  

 Det må fremgå klart af lovbemærkningerne.
Hermed behandles alle elselskaber  

 og øvrige forsyningsselskaber ens, når der introduceres konkurrence i et  

 nærmere angivet omfang, og værdien af alle elselskaber bliver markedsbestemt.
4. Strukturændringer i elsektoren må ikke gå i stå DEF finder, at hvis loven ikke er af en begrænset, kortere varighed, kan  

 den sætte de interne danske strukturændringer i elsektoren i stå.
Sådanne  

 strukturændringer vil være nødvendige af hensyn til tilpasningen til  

 markedet.
Eventuelle økonomiske gevinster, som omstruktureringerne måtte  

 resultere i, må sikres en behandling, således at alle selskabsformer  

 underkastes ensartede vilkår.
5. Uoplyst, hvad fonden skal bruges til DEF er opmærksom på, at der muligvis ikke i lovens funktionsperiode kommer  

 penge i den fond, som er omtalt i lovbemærkningerne.
Loven er dog ikke  

 komplet uden en nærmere redegørelse for opbygningen og disponeringen af  

 fonden, herunder muligheden for indskud fra anden side.
DEF lægger meget vægt  

 på lovbemærkningernes tilsagn om, at midlerne vil komme forbrugerne og  

 elforsyningen til gode og om at inddrage de berørte parter, herunder DEF, i  

 beslutningen om fondens udformning og disponering af midlerne.
6. Kan kommunale elselskaber herefter eksproprieres til  

 indskudsværdi? DEF opfordrer også regeringen til at slå fast, at staten ikke vil bruge  

 loven til selv uden fondsmidler at gennemføre en billig statslig  

 ekspropriation af dele af elsektoren.
Lovforslaget indebærer jo en  

 begrænsning af elselskabernes værdi, således at staten netto aldrig kan komme  

 til at betale mere end kommunens indskudskapital ved en eventuel  

 ekspropriation.
