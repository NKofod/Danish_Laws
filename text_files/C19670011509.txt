 § 1.  Retten meddeler politiet underretning om  

 begæringer om afgivelse af søforklaring og om retsmøder i anledning heraf  

 samt giver politiet genpart af sådanne begæringer og ledsagende dokumenter.  

 Kan genparter ikke tilvejebringes, bør der - i almindelighed ved udlån af  

 sagens akter - gives politiet adgang til at gøre sig bekendt med disse.
 Stk. 2.  Såfremt en søforklaring vedrører forhold, der  

 vil kunne begrunde sigtelse mod nogen, eller som kan give anledning til  

 overvejelser angående foranstaltninger til yderligere betryggelse af  

 skibsfarten, påhviler det politiet at give møde og varetage det offentliges  

 interesser.
 Stk. 3.  Hvis der under et retsmøde til afgivelse af  

 søforklaring, hvorunder politiet ikke har fundet tilstrækkelig grund til at  

 give møde, fremkommer nye oplysninger, der kan begrunde interesse i sagen for  

 det offentlige, bør retten straks underrette politiet herom og eventuelt  

 udsætte retsmødet for at give politiet mulighed for at lade sig repræsentere.
§ 2.  Politiet kan såvel under som uden for  

 retsmøderne indhente sagkyndig vejledning - herunder vedrørende spørgsmålet,  

 om politiet bør give møde under afgivelse af søforklaring - hos vedkommende  

 skibsinspektør under statens skibstilsyn.
Hvis politiet skønner, at sagkyndig  

 bistand for politiet under søforklarings afgivelse er ønskelig, bør politiet  

 opfordre skibsinspektøren til at komme til stede ved retsmødet.
 § 3.  Skal dansk lods afhøres under søforklaring,  

 eller vedrører søforklaringen et forhold, der tyder på, at lodsloven er  

 overtrådt af en ikke-autoriseret lods (lodslovens §§ 12 og 13), giver retten  

 lodsdirektoratet underretning om retsmødet.
Stk. 2.  Fyrdirektoratet underrettes om retsmøder til  

 afgivelse af søforklaring i anledning af, at et skib er forlist eller har  

 udkastet eller mistet ladning, der kan være til gene for skibsfarten, i  

 danske, herunder færøske og grønlandske, farvande.
Endvidere underrettes  

 fyrdirektoratet om retsmøder til afgivelse af søforklaring i anledning af en  

 ulykke, der skønnes at skyldes mangler ved fyr, sømærker eller andre til  

 sikkerhed for skibsfarten anbragte indretninger eller at skyldes kollision  

 med undervandshindring.
 § 4.  Skal søforklaring afgives i anledning af  

 grundstødning eller skibssammenstød, bør retten anmode skibsføreren om at  

 medbringe det søkort, hvorefter der ved den pågældende lejlighed blev  

 navigeret.
§ 5.  Retten sender udskrift af alle søforklaringer  

 til handelsministeriet og - under vedlæggelse af sagens dokumenter - til  

 politiet.
Angår søforklaringen norske, svenske eller hollandske skibe, sendes  

 udskrift til handelsministeriet i to eksemplarer.
Angår den en ulykke i  

 farvandene omkring de danske kyster (vest for Jylland indtil 7 grader østlig  

 længde), sendes udskrift også til fyrdirektoratet.
Endvidere sendes udskrift  

 til søkortarkivet, hvis fejl i de af søkortarkivet udgivne søkort og  

 publikationer kan have været medvirkende til den hændelse, der begrunder  

 afgivelse af søforklaring.
Stk. 2.  Politiet indsender, eventuelt efter drøftelse  

 med skibsinspektøren, den fra retten modtagne udskrift med bilag til  

 handelsministeriet med politiets udtalelse angående det offentliges interesse  

 i sagen.
Efter endt gennemsyn tilbagesendes sagen til politiet med  

 handelsministeriets eventuelle udtalelse.
 § 6.  Uafhængigt af søforklarings afgivelse bør  

 almindelig politimæssig efterforskning i samme omfang som hidtil straks  

 indledes, f.eks. når der foreligger mistanke om noget forhold, der er  

 strafbart efter straffeloven, eller om, at fører af skib på grund af  

 spirituspåvirkning eller af anden årsag har været ude af stand til at føre  

 skib på betryggende måde, samt når skib rammes af brand eller anden ulykke,  

 der medfører tab af menneskeliv.
 Stk. 2.  Politiet giver den ret, hvor eventuel  

 søforklaring skal afgives, underretning om den foretagne efterforskning.
 § 7.  Har der været givet søforklaring vedrørende en  

 hændelse, der senere giver anledning til, at straffesag rejses, bør  

 straffesagen så vidt muligt indbringes for den ret, for hvilken søforklaring  

 er afgivet, jfr. retsplejelovens § 699a.
 § 8.  Cirkulære nr. 143 af 30. juli 1964 ophæves.
 Justitsministeriet, den 30. juni 1967.
K.
Axel Nielsen.
 /Frank Poulsen.
