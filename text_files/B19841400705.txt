 Landbrugsministeriet fastsætter i medfør af § 35 i lov nr. 221 af 3. juni  

 1967 om jagt og vildtforvaltning som ændret ved lov nr. 294 af 9. juni 1982  

 (* 1) nedennævnte bestemmelser for Kalundborg vildtreservat i Vestsjællands  

 amt.
 § 1.
 Vildtreservatet omfatter:
a.
Den del af Kalundborg fjord, der ligger øst for en ret linie fra det  

 punkt på Røsnæs, hvor skellet mellem Raklev sogn og Kalundborg sogn rammer  

 kysten ved Blindeskolen, til det yderste punkt på spidsen af stenhagen ud for  

 matr. nr. 1 q Lerchenborg Hgd.
b.
Landarealer, beliggende ud for det under a nævnte vandområde, og som  

 afgrænses af Kystvejen, Strandstien, Vestre Havnevej, Østre Havnevej,  

 jernbanesporet fra Kalundborg station til Asnæsværket, samt derfra mod vest  

 landarealet i en bredde af 50 meter til den under punkt a nævnte stenhage.
 § 2.
 På de i § 1 nævnte områder er det forbudt at udøve jagt på eller på anden  

 måde at ombringe, indfange eller forjage pattedyr og fugle.
 § 3.
 På de i § 1, litra b nævnte landarealer er færdsel med skydevåben forbudt.
 Stk. 2.
 På det i § 1, litra a nævnte vandområde er færdsel med ladt skydevåben  

 forbudt.
 Stk. 3.
 På den del af de i § 1, litra b nævnte landarealer på Gisseløretange, som  

 er beliggende sydøst for den over halvøen etablerede afspærring sydøst for  

 radiostationen og syd for de arealer, der benyttes af Kalundborg Sejlklub og  

 Kalundborg Roklub, må hunde ikke medtages.
 § 4.
 Landbrugsministeriets Vildtforvaltning kan, når særlige forhold taler  

 derfor, dispensere fra bestemmelserne i §§ 2 og 3 efter nærmere af  

 Landbrugsministeriet fastsatte retningslinier.
 § 5.
 Overtrædelse af bestemmelserne i §§ 2 og 3 straffes i medfør af § 51, stk.  

 4 i lov om jagt og vildtforvaltning med bøde, for så vidt strengere straf  

 ikke er forskyldt efter den øvrige lovgivning.
 § 6.
 Bekendtgørelsen træder i kraft den 1. november 1984 og gælder til og med  

 den 31. oktober 1994.
 Landbrugsministeriet, den 26. oktober  

 1984.
