 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 I kap. 43a i lov om rettens pleje, jfr. lov nr. 173 af 11. juni 1954, sker  

 følgende ændringer:
 Til § 470.
 § 470,  stk. 2, affattes således:
»Retten beskikker en advokat til at varetage dens tarv, hvis  

 frihedsberøvelse sagen angår, medmindre han selv har antaget en advokat.
Når  

 der skønnes at være fornøden anledning dertil, kan retten endvidere beskikke  

 en advokat for den besluttende myndighed eller andre parter.« Til § 471.
 Efter § 471, stk. 1, indføjes som nyt stykke:
»Når særlige omstændigheder taler derfor, kan retten bestemme, at den  

 frihedsberøvede eller den, der handler på hans vegne, skal forlade retssalen  

 under bevisførelsen eller under en del af denne.
Når den pågældende atter er  

 indladt i retssalen, skal han gøres bekendt med det under hans fraværelse  

 forefaldne.« Til § 475.
 I § 475, stk. 1, 2. punktum, ændres »14 dage« til: »4  

 uger«.
§ 2 § 3  i ovennævnte lov nr. 173 af 11. juni 1954 og § 2  

 i følgende love udgår:
Lov nr. 175 af 11. juni 1954 om ændringer i lov nr. 118 af 13. april 1938  

 om sindssyge personers hospitalsophold, lov nr. 176 af samme dato om ændringer i lov om offentlig forsorg (om  

 adgang til domstolsprøvelse af beslutninger om anbringelse på arbejdsanstalt  

 m.v.), lov nr. 179 af samme dato om ændring i lov nr. 138 af 10. maj 1915 om  

 foranstaltninger mod smitsomme sygdommes udbredelse, lov nr. 180 af samme dato om ændring i lov nr. 145 af 12. marts 1918 om  

 foranstaltninger til tuberkulosens bekæmpelse, lov nr. 181 af samme dato om ændringer i lov nr. 193 af 4. juni 1947 om  

 bekæmpelse af kønssygdomme og lov nr. 182 af samme dato om ændring i lov nr. 67 af 31. marts 1953 om  

 karantæneforanstaltninger mod smitsomme sygdomme.
 GIVET PÅ CHRISTIANSBORG SLOT, DEN 7.  

 JUNI 1958.
 Under Vor Kongelige Hånd og Segl.
 FREDERIK R.
------------ Poul Hansen.
