 Opsagt af arbejdsgiver eller opsigelse fra medlemmet, opsagt af arbejdsgiver, helbredsmæssige forhold, afskedigelsen skyldes ikke væsentligst medlemmets forhold.
 XX 18. september 2008/j.nr.
 Ankenævnet har behandlet Deres klage på møde den 18. september 2008.
Nævnet traf denne A F G Ø R E L S E De anses ikke for selvforskyldt ledig, og De skal derfor ikke have en karantæne på 3 uger.
 Ankenævnet ændrer således Arbejdsdirektoratets afgørelse af den 14. december 2007.
B E G R U N D E L S E Ankenævnet har lagt til grund, at  De var sygemeldt på grund af smerter i hænder og håndled,  Deres tidligere arbejdsgiver ringede til Dem den 16. juli 2007 for at høre til Deres helbred,  De samme dag modtog et brev fra arbejdsgiver, hvoraf det fremgik, at arbejdsgiver betragtede ansættelsesforholdet som ophørt den 20. juli 2007,  arbejdsgiver har oplyst, at De i telefonsamtalen den 16. juli 2007 havde forklaret, at De og Deres læge var kommet til den konklusion, at arbejdet nok var for hårdt for Dem,  arbejdsgiver endvidere har oplyst at have fået det indtryk, at De allerede havde fundet nyt arbejde, og at I blev enige om, at De skulle fratræde,  De har oplyst, at De talte med arbejdsgiver den 16. juli 2007, og at De bad om at få en anden funktion hos virksomhed X, men at De ikke på noget tidspunkt oplyste, at De havde fundet andet arbejde, og  arbejdsgiver i brevet til Dem af den 16. juli 2007 tilkendegav, at virksomhed X ikke kunne tilbyde Dem anden beskæftigelse.
 Et medlem er selvforskyldt ledig, hvis medlemmet opsiger et arbejde uden en gyldig grund, jf. kap. 4.
 Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Det følger af vejledningen til bekendtgørelsens § 9, at det beror på et samlet skøn, om en afskedigelse væsentligst skyldes et medlems forhold.
I skønnet indgår bl.a. arbejdsgiverens begrundelse for afskedigelsen, og medlemmets forklaring om hændelsesforløbet.
 Ankenævnet har lagt til grund, at De meldte Dem syg efter Deres lægebesøg den 4. juli 2007, og at De var på arbejde den 9. og 10. juli 2007, men meldte Dem syg igen fra den 11. juli 2007.
 Ankenævnet finder, at der er tvivl om indholdet af telefonsamtalen den 16. juli 2007, idet De og arbejdsgiver har angivet forklaringer, som ikke er fuldt ud overensstemmende.
 Der er enighed om, at De over for arbejdsgiveren har tilkendegivet, at De pga. helbredsmæssige forhold nok ikke kunne holde til arbejdet, og at De derfor bad om at få en anden arbejdsfunktion hos virksomhed X.
 Ankenævnet finder, da det ikke med sikkerhed kan fastslås, at De opsagde Deres stilling, og da arbejdsgiver kan siges at have taget det formelle skridt, da han sendte Dem et brev med overskriften afskedigelse, at De skal anses for afskediget.
 Ankenævnet finder, at afskedigelsen ikke kan anses for væsentligst at skyldes Dem.
 Ankenævnet har lagt vægt på, at anmeldt sygdom er lovligt forfald, og at det i øvrigt ikke kan anses for sandsynliggjort, at De skulle have givet arbejdsgiver formodning om, at De allerede havde fundet nyt arbejde, og at De således ønskede at fratræde, såfremt arbejdsgiver ikke kunne tilbyde Dem en anden arbejdsfunktion.
Det forhold, at arbejdsgiver ikke udfyldte skemaet AR 269, har efter nævnets opfattelse ingen betydning for sagen.
Nævnet har herved lagt vægt på, at arbejdsgiveren forholdsvis kort tid efter modtagelsen af skemaet gav en mundtlig forklaring til a-kassen.
R E G L E R Ankenævnet henviser til  § 63, stk. 1, nr. 3 og stk. 5, i lov om arbejdsløshedsforsikring mv., jf. lovbekendtgørelse nr. 874 af 11. september 2005, og  § 7, stk. 1, 1. pkt., § 9, 1. pkt. og § 38, stk. 2, i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Arbejdsdirektoratet Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005:
§ 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af arbejdsformidlingen, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, eller 4) at medlemmet uden fyldestgørende grund afslår at medvirke til udarbejdelse eller revision af en jobplan, afslår eller afbryder et tilbud i henhold til en jobplan efter lov om en aktiv beskæftigelsesindsats eller afslår eller afbryder en uddannelse, som arbejdsformidlingen vurderer vil øge mulighederne for beskæftigelse.
Stk. 2. Bestemmelsen i stk. 1, nr. 2, finder ikke anvendelse ved ophør af selvstændig virksomhed, jf. § 57, stk. 3. I disse tilfælde udbetales dagpenge ikke for de første 3 uger efter ophøret.
Dog udbetales dagpenge efter den første uge i følgende tilfælde:
1) Ved ophør på grund af konkurs, 2) ved ophør på grund af betalingsstandsning, eller 3) ved ophør på grund af tvangsauktion.
 Stk. 3. Et medlem, der nægter at medvirke til udvikling og produktion af krigsmateriel, jf. lov om krigsmateriel m.v., anses for at have fyldestgørende grund til at undlade at overtage arbejde eller ophøre med arbejdet, jf. stk. 1.
Stk. 4. Ved selvforskyldt ledighed efter stk. 1 pålægges medlemmet en karantæne på 3 uger.
Ved selvforskyldt ledighed to gange inden for 12 måneder bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger, eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 5. Direktøren for Arbejdsdirektoratet fastsætter efter forhandling med Beskæft igelsesrådet nærmere regler for anvendelsen af bestemmelserne i stk. 1-4.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
Kapitel 3 Selvforskyldt ledighed ved ophør i arbejde, afslag på formidlet arbejde eller jobplan og afslag på og ophør i tilbud Opsigelse af arbejde § 7. Et medlem er selvforskyldt ledig, hvis medlemmet opsiger et arbejde uden en gyldig grund, jf. kap. 4. Dette gælder også, hvis medlemmet opsiger arbejdet i en periode, hvor medlemmet 1) er på orlov efter lov om ret til orlov og dagpenge ved barsel eller efter lov om børnepasningsorlov, 2) deltager i et tilbud eller 3) får godtgørelse efter lov om godtgørelse ved deltagelse i erhvervsrettet voksen- og efteruddannelse eller får voksenuddannelsesstøtte efter lov om statens voksenuddannelsesstøtte.
 Stk. 2. Det sidestilles med en opsigelse, jf. stk.1, hvis et medlem har indgået en aftale om ansættelse, men ikke møder op den første arbejdsdag, jf. dog § 12, stk. 2.
 Stk. 3. Opsiger et medlem samtidig 2 deltidsstillinger uden en gyldig grund, jf. kap. 4, anses medlemmet kun som selvforskyldt ledig én gang.
 Afskedigelse mv.
§ 9. Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Dette gælder også, hvis 1) medlemmet bliver afskediget fra et tilbud af en grund, der væsentligst skyldes medlemmet, 2) et uddannelsessted afbryder medlemmets tilbud om uddannelse af en grund, der væsentligst skyldes medlemmet, eller 3) medlemmet bliver afskediget af en grund, der væsentligst skyldes medlemmet, mens medlemmet er på orlov efter lov om ret til orlov og dagpenge ved barsel eller efter lov om børnepasningsorlov eller får godtgørelse efter lov om godtgørelse ved deltagelse i erhvervsrettet voksen- og efteruddannelse eller får voksenuddannelsesstøtte efter lov om statens voksenuddannelsesstøtte.
Karantæne § 38. Et medlem skal have 2 ugers karantæne hvis medlemmet er selvforskyldt ledig efter bestemmelserne i kapitel 2, jf. dog § 41.
 Stk. 2. Et medlem skal have 3 ugers karantæne, hvis medlemmet er selvforskyldt ledig efter bestemmelserne i kapitel 3, jf. dog § 41.
