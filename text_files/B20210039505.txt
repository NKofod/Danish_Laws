Bekendtgørelse om ændring af bekendtgørelse om videregående kunstneriske uddannelser på Uddannelses- og Forskningsministeriets område § 1 I bekendtgørelse nr. 27 af 13. januar 2020 om videregående kunstneriske uddannelser på Uddannelses- og Forskningsministeriets område foretages følgende ændringer:
 1. Indledningen affattes således:
»I medfør af § 10, stk. 1-3 og 5, § 13, stk. 6, og § 15 i lov om videregående kunstneriske uddannelsesinstitutioner, jf. lovbekendtgørelse nr. 787 af 8. august 2019 fastsættes efter bemyndigelse i henhold til § 2, nr. 4-8, 11 og 13, i bekendtgørelse nr. 1401 af 25. september 2020 om delegation af uddannelses- og forskningsministerens beføjelser til Uddannelses og Forskningsstyrelsen:« 2. Overalt i bekendtgørelsen ændres »Styrelsen for Forskning og Uddannelse« til: »Uddannelses- og Forskningsstyrelsen«.
 3. Bilag 1 affattes som bilag 1 til denne bekendtgørelse.
§ 2 Bekendtgørelsen træder i kraft den 15. marts 2021.
Uddannelses- og Forskningstyrelsen, den 10. marts 2021 Niels Christian Beier / Pia thor Straten Bilag 1 »Bilag 1 De enkelte kandidatuddannelser Kandidatuddannelserne er placeret inden for et af områderne: arkitektur, design, konservering og restaurering eller arkitekturens teknologi.
1. Kandidatuddannelsen i arkitektur (cand.arch.) - Kandidatuddannelsen i arkitektur har til formål at kvalificere den studerende til på et kunstnerisk og videnskabeligt grundlag til beskæftigelse som arkitekt inden for den offentlige og private sektor.
 - Arkitektuddannelsen kan give den studerende mulighed for specialisering inden for arkitektfagets hovedområder:
1) Planlægning 2) Bygningskunst 3) (Arkitektonisk) design - Kandidatuddannelsen giver ret til betegnelsen cand.arch. (candidatus/candidata architecturae). På engelsk: Master of Arts (MA) in Architecture.
2. Kandidatuddannelsen i design (cand.des.) - Kandidatuddannelsen i design har til formål at kvalificere den studerende til at opnå faglig viden, metodisk færdighed og professionel kompetence i designfagets discipliner med henblik på beskæftigelse inden for designområdet, herunder kunsthåndværk.
 - Kandidatuddannelsen udvikler på et kunstnerisk og videnskabeligt grundlag den studerendes evner for æstetik, innovativ formgivning og problemløsning i en vekslen mellem konkrete, materialenære tilgange og abstrakte, teoretiske tilgange, så den studerende kvalificeres til at løse både konkrete, teoretiske og abstrakte designopgaver.
 - Kandidatuddannelsen giver ret til betegnelsen cand.des. (candidatus/candidata designii). På engelsk Master of Arts (MA) in Design.
3. Kandidatuddannelsen i konservering og restaurering (cand.scient.cons.) - Kandidatuddannelsen i konservering og restaurering har til formål at kvalificere den studerende til at varetage erhvervsfunktioner med baggrund i videnskabelige og kunstneriske studier inden for konservering og restaurering af kultur- og naturarv.
 - Kandidatuddannelsen skal udbygge den studerendes færdigheder inden for områder som aktiv og præventiv konservering, restaurering, faghistorie, relevant tilgrænsende humaniora og naturvidenskab, relevante håndværk og relevant kunst, så kandidaten får relevante færdigheder og kompetencer, samt på udvalgte områder en viden, der er baseret på højeste niveau af international forskning.
 - Kandidatuddannelsen i konservering og restaurering giver ret til betegnelsen cand.scient.cons. (candidatus/candidata scientiae conservandi). På engelsk Master of Science (MSc) in Conservation and Restoration.
4, Kandidatuddannelsen i arkitekturens teknologi (cand.tech.arch.) - Kandidatuddannelsen i arkitekturens teknologi er en forskningsbaseret og praksisorienteret uddannelse, der tager udgangspunkt i bygningskonstruktørens overvejende tekniske viden og kompetencer.
 - Uddannelsen har til formål at udbygge den studerendes forståelse, færdigheder og kompetencer inden for arkitektonisk forskning, teknologier og teknikker, så den studerende kvalificeres til at udføre opgaver inden for byggeteknisk forslagsstillelse på højeste niveau og dermed bidrage til en bæredygtig og produktiv udvikling af dansk byggeskik.
