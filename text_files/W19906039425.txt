 En PCT-ansøgning blev videreført i Danmark den 13. november 1987.
 Oversættelse fulgte ikke med og skulle indleveres senest den 13.
 januar 1988 i henhold til patentlovens § 31, stk. 3. På grund af en  

 fejlnotering hos det danske patentbureau blev oversættelsen først indleveret  

 den 12. februar 1988. Genoprettelsesbegæring efter Patentlovens § 72, stk. 1  

 blev imødekommet, da fristnoteringssystemet var så grundigt, at fejlen ikke  

 kunne siges at skyldes manglende omhu.
År 1990, den 24. august afsagde Patentankenævnet (Grønning-Nielsen, Hans  

 Chr.
Thomsen, Terndrup Pedersen) følgende K E N D E L S E i sagen P 24/89 Biotechnology Australia Pty.
Ltd., Australien og The Australian National University, Australien, v/Patentingeniør K.
Skøtt-Jensen over Patentdirektoratets afgørelse af 7. juni 1989 af patentansøgning nr.  

 5951/87.
Den 13. marts 1987 indgav Biotechnology Australia Pty.
Ltd. og The  

 Australian National University en international ansøgning PCT/AV87/00068  

 vedrørende Minactivin og fremgangsmåde til fremstilling deraf.
Ansøgningen  

 påberåber sig prioritet fra den 13. marts 1986, 22. maj 1986 og 18. september  

 1986.
 Ansøgningen videreførtes den 13. november 1987 rettidigt for Danmark under  

 ansøgning nr. 5951/87. Oversættelse til dansk medfulgte dog ikke og skulle  

 følgelig indsendes inden den i patentlovens § 31, stk. 3 fastsatte yderligere  

 frist på to måneder, som udløb den 13. januar 1988.
 På grund af fejlnotering af denne frist til den 13. februar 1988 blev  

 oversættelsen først indleveret den 12. februar 1988.
 Som følge heraf meddelte Patentdirektoratet den 12. juli 1988, at  

 ansøgningen i medfør af patentlovens § 31, stk. 4 måtte anses for  

 tilbagetaget for så vidt angår Danmark.
 Den 21. juli 1988 ansøgte Jysk Patentbureau om genoprettelse af de  

 bortfaldne rettigheder, jfr. patentlovens § 72.
 Det hed i skrivelsen bl.a.:
 »Omstændighederne i forbindelse med den begåede fejl er som følger:
Vi vedlægger en kopi af en telefaxskrivelse dateret 2. november 1987 med  

 bilag, nemlig forsiden til WO 87/05628, fra ansøgernes australske  

 patentagent.
I denne skrivelse, der blev modtaget af os den 2. november 1987,  

 fik vi ordre til videreførelse af den internationale ansøgning ved  

 indlevering af en dansk ansøgning, og det er i bilaget til ordrebrevet  

 angivet, at »priority date« er den 13. marts 1986. Dette ordrebrev  

 blev af os bekræftet ved telex, se vedlagte kopi, den 2. november 1987.
 Da ordrebrevet blev modtaget, blev indleveringsfristen, den 13. november  

 1987, korrekt registreret i vort fristovervågningssystem, men fristen til  

 indlevering af den danske oversættelse blev fejlagtigt registreret som den  

 13. februar 1988 i stedet for den 13. januar 1988, se vedlagte kopier af vor  

 fristovervågningskalender for den 13. november 1987, 13. januar 1988 og 13.  

 februar 1988, hvor sagen figurerer under vort sagsnummer 9254 under datoerne  

 i november og februar, men ikke i januar.
Alle de registreringer, der foretages i vort fristovervågningssystem,  

 bliver rutinemæssigt nøje kontrolleret af en af vore mest erfarne og betroede  

 medarbejdere, der i henhold til intern instruks skal kontrollere rigtigheden  

 af de registrerede data på basis af de foreliggende oplysninger og  

 dokumenter.
I det foreliggende tilfælde blev kontrollen foretaget af Ingrid  

 Vestergaard Hansen, der konstaterede overenssetmmelse mellem den registrerede  

 prioritetsdato og den registrererde frist til indlevering af både den  

 videreførte danske ansøgning og af fristen til indlevering af den danske  

 oversættelse, idet hun kontrollerede oversættelsesfristen ved at regne 22  

 måneder frem fra den registrerede prioritetsdato.
I overensstemmelse med  

 gældende instruktioner og sædvanlig praksis blev den noterede  

 oversættelsesfrist-datos rigtighed således kontrolleret, desværre uden at det  

 blev opdaget, at oversættelsesfristen var noteret en måned for sent, se  

 vedlagte kopi af forsiden af WO-skriftet.
I tillid til rigtigheden af den registrerede fristdato for indlevering af  

 oversættelse blev den danske ansøgnings oversættelse klargjort til afsendelse  

 den 11. februar 1988 for indlevering fredag den 12. februar 1988, idet den  

 13. februar 1988 var en lørdag.
Telefonisk kontrolleredes det den 12. februar  

 1988 hos Direktoratets journal for patenter, at oversættelsen var indgået i  

 Direktoratet.
Først ved modtagelsen af Direktoratets skrivelse af 12. juli  

 1988 blev den fejlagtige registrering af oversættelsens indleveringsdato og  

 dermed overskridelsen af 22-månedersfristen konstateret.
Som det fremgår af det ovenfor beskrevne hændelsesforløb, har hverken  

 ansøgerne eller deres australske patentagent nogen skyld i den begåede fejl,  

 der udelukkende må tilskrives en menneskelig fejl på vort kontor begået af en  

 særdeles erfaren og højt betroet medarbejder på trods af, at den ikke burde  

 kunne forekomme i betragtning af foreliggende instrukser og den indarbejdede  

 forretningsgang.
Vi mener således, at ansøgerne må siges at have udvist al  

 den omhu, som med rimelighed kunne forventes af dem.' Den 7. juni 1989 afslog Patentdirektoratet genoprettelse:
 »Begrundelsen herfor er, at Deres danske fuldmægtig's ansatte ikke  

 har udvist al den omhu som med rimelighed kunne kræves af ham i forbindelse  

 med fristovervågningen, hvor fuldmægtigen's ansatte har noteret  

 fristudløbsdatoen på et forkert sted i sin kalender.
I Deres genoprettelsesbegæring skønner vi, at Deres fuldmægtig ikke på  

 tilstrækkelig vis har sandsynliggjort, at den ansatte, som har begået den  

 fejl, som har ført til ansøgningens bortfald, blev tilstrækkelig  

 kontrolleret.
Deres fuldmægtig's kontors kontrolsystemer er ej heller blevet  

 beskrevet.« Den 12. juli 1989 anførte bureauet:
»Jeg vil gerne påpege, at den begrundelse, De giver for Deres  

 stillingtagen, ikke er helt korrekt, da det jo dog ikke er  

 »fuldmægtigen«, men en kvalificeret medarbejder hos denne, der er  

 tale om.
Efter Deres skrivelse at dømme bør patentagenterne overgå til  

 personligt at notere frister og slet ikke forlade sig på, at dette kan betros  

 til medarbejdere, uanset hvor højt kompetente disse er, da der jo trods alt  

 kan ske en menneskelig fejl ind imellem; jeg tror dog ikke, dette kan være  

 Deres mening, og derfor finder jeg ordlyden af den givne begrundelse forkert.
Hvad der her er mere relevant, må vel trods alt være »omhuen i  

 forbindelse med fristovervågningen«.
Hvis vi inden for en almindelig  

 erindringshorisont tidligere havde haft sådanne fejlnoteringer, så kunne  

 dette tyde på manglende omhu, men jeg mener, at vor sti er meget ren i så  

 henseende, og jeg kan ikke finde det korrekt, at der skal statueres  

 »manglende rimelig omhu« alene på det grundlag, at en fejl opstår.
Jeg skal dog skynde mig at påpege, at den sagsforklaring, som ing.
Lind  

 har givet, ikke er helt fyldestgørende, idet han har koncentreret sig om den  

 fejl, som hans egen sekretær har begået.
På en vis måde er dette forståeligt,  

 fordi vi alle er helt overbeviste om, at Ingrid Vestergaard Hansen ubetinget  

 er så fuldkvalificeret efter mange år i branchen, at hun vil være blandt de  

 sidste, der overhovedet kan begå en sådan fejl.
Hun kender alle fristreglerne  

 helt til bunds, og vi har aldrig tidligere set et svigt som her fra Ingrids  

 hånd.
Det passerede skærper naturligvis påpasseligheden hos alle, men det er  

 ikke udtryk for en i forvejen svækket påpasselighed, men blot for et  

 ubegribeligt svigt.
Jeg vil her ikke undlade at drage sammenligning med et  

 andet nyligt uheld, vi var ude for, nemlig hvor vor umådeligt veltrænede  

 bogholder ved sit livs fejltagelse undlod at lægge en check i en  

 »rød« ansøgning.
Den sag har De takseret som værdig til  

 genopretning, vel også under skelen til at den slags ikke er overgået os  

 tidligere.
 For os at se er der problemstillingsmæssigt fuldstændig lighed mellem de  

 to sager.
Hertil kommer så, at der også på anden måde har været tale om en fejl af  

 den »umulige« type, hvilket slet ikke er berørt i den tidligere  

 indleverede forklaring.
Forholdet er nemlig det, at vi ikke forlader os på  

 sagsbehandleren/sekretærens fristoptegnelser eller -kontroller, men jo da har  

 en nærmest primær fristnotering i forbindelse med postmodtagelsen, hvor en  

 anden udpræget fristekspert, Pia Rosenlund, er særdeles aktiv og omhyggelig  

 med at notere frister ved enhver given lejlighed, f.eks. i forbindelse med  

 modtagelse af kvitteringer fra Dem, inden sagerne fordeles til de respektive  

 sagsbehandlere.
Sager indsendt til nyindlevering på frist lægges på en  

 separat plads, hvor der holdes ekstra øje med dem indtil  

 indleveringskvitteringen er kommet, og når det sker laves der et check på, om  

 der er mulige frister, som skal noteres hvis de ikke allerede er blevet det;  

 Pia er normalt ikke involveret ved afsendelsen af sagerne.
Pia er særdeles  

 velvidende om forholdene, herunder om de særlige »røde« sager, hvor  

 der ikke er noget sikkerhedsnet, og hun er fuldt klar over fristen til  

 efterindlevering af oversættelse i de røde sager; det er hendes job at rykke  

 for oversættelsen, når fristen nærmer sig, og hun vil notere denne frist  

 ganske på linie med frist (og forfrist for rykning) vedr. indlevering af  

 prioritetsdokumenter.
Der kunne siges mere om dette, men konklusionen er, at det nærmer sig en  

 umulighed, at den betragtede frist ikke er noteret af Pia Rosenlund, som  

 hellere noterer fem frister for meget end en for lidt.
Og hvad der i  

 sammenhængen er beklageligt er, at vi ikke har kunnet finde nogen form for  

 forklaring på den manglende notering.
Det blev drøftet indgående, da  

 hændelsen indtraf, og Pia var blot et stort spørgsmålstegn.
Hun erindrede  

 ikke noget specielt om sagen eller om nogen anledning til, at hun helt uden  

 for rutinen/instruksen havde undladt at notere fristen; det gik hende meget  

 på, at der øjensynligt havde været et svigt.
Hun havde ikke været fraværende  

 omkring sagens indlevering, og i øvrigt er Pias arbejde så væsentligt, at jeg  

 personligt står for det med stor nidkærhed, når hun ikke er her.
Ing.
Lind har i det tidligere indlæg forbigået alt dette i tillid til, at  

 det måtte være tilstrækkeligt at pege på, at der var taget kvalificeret hånd  

 om fristnoteringen, nemlig af Ingrid Vestergaard, som så helt undtagelses- og  

 ulykkeligvis havde anført datoen på en forkert måned.
Som vi selv ser det,  

 kan jeg kun give ham ret i denne betragtning, men efter Deres reaktion finder  

 jeg det påkrævet at understrege, at der reelt er tale om noget nær en  

 statistisk umulighed i det sammentræf, at der i et og samme sagsforløb  

 optræder en helt ubegribelig undladelsesfejl hos en første højkvalificeret  

 medarbejder og dernæst en ligeså ubegribelig noteringsfejl hos en anden  

 højkvalificeret medarbejder, som jo dog opdagede den foregående  

 undladelsesfejl.' Den 18. juli 1989 fastholdt Direktoratet afslaget.
 Afgørelsen blev påklaget til Ankenævnet, og bureauet anførte den 3.  

 oktober 1989:
»Jeg havde naturligvis håbet, at min supplerende redegørelse af 12.  

 juli 1989 til Patentdirektoratet ville være tilstrækkelig til at  

 retfærdiggøre en genoprettelse af ansøgningen, men ved telefonsamtale med  

 Direktoratet har jeg erfaret, at redegørelsen netop ikke var tilstrækkelig,  

 fordi den også burde beskæftige sig med, hvad der gøres for at sikre  

 kompetencen hos de betragtede, betroede medarbejdere.
Jeg forstår godt den  

 indvending, men den kom helt bag på mig, fordi jeg forlods ikke havde den  

 ringeste anledning til at drage kompetencen ind i billedet.
Når der i de  

 indleverede akter tales om kvalificerede medarbejdere skal dette så afgjort  

 forstås efter dets pålydende, idet der er tale om mennesker, der efter al  

 mulig uddannelse og overvågning er rutinerede eksperter i at holde styr på de  

 mangeartede fristsætninger, som forekommer ved patentarbejdet i international  

 sammenhæng; disse fristsætninger er naturligvis særligt familiære og enkle,  

 når det drejer sig om frister overfor det danske Patentdirektorat, og når de  

 to optrædende hovedpersoner begge har fungeret upåklageligt i en periode af  

 størrelsesordenen 10 år, så har hverken ing.
Lind eller jeg fundet anledning  

 til at påpege, at vi da naturligvis holder konstant øje med, at de forventede  

 kvalifikationer virkelig er til stede.
Jeg må i den forbindelse afsløre en oplysning, som vil være ny overfor mit  

 eget personale, nemlig at jeg i forbindelse med min altovervejende  

 »sædvanlige« afhentning og åbning af lørdagsposten ikke blot kigger  

 efter mulige hastende sager, men også i vid udstrækning benytter lejligheden  

 til at kontrollere, om tidligere påkrævede handlinger er udført korrekt,  

 hvilket giver et ganske udmærket stikprøvebillede af standarden hos både de  

 sagsbehandlende og de fristnoterende medarbejdere.
Ind imellem kan dette  

 selvsagt godt føre til en påtale, hvis der forekommer uregelmæssigheder, men  

 netop fristnoteringer har her en høj prioritet, også selvom jeg på forhånd  

 føler mig overbevist om, at fristerne fra starten vil være korrekt opført af  

 de betroede medarbejdere.
Det er da også ekstremt sjældent, at der har været  

 anledning til påtale i så henseende, men jeg må erkende, at der fra det store  

 udland godt kan forekomme fristoplysninger, som ikke er alt for klare.
Det problem har vi ikke med det danske Patentdirektorat, hvor der normalt  

 ikke er noget som helst at være i tvivl om, hvad der jo heller ikke har været  

 i nærværende sag.
Jeg mindes ikke at have været ude for en konstateret  

 fejlnotering af en som i nærværende tilfælde, hvor det opbyggede  

 sikkerhedssystem har svigtet på grund af ekstreme uheld, og det kan vel ikke  

 være helt ligegyldigt, at vi her taler om en periode på meget nær 30 år.
Jeg  

 har igennem disse mange år optrænet adskillige sekretærer til under  

 overvågning at lave korrekte fristnoteringer, og de er bestemt ikke blevet  

 »gjort fri« før de gennem længere tid under diskret overvågning og  

 indiskret examination har bevist til fulde, at de mestrede kunsten.
 Jfr. den telefoniske meddelelse fra Patentdirektoratet forventer man, at  

 jeg skal give en detailleret redegørelse for, hvordan de pågældende  

 »betroede medarbejdere« udklækkes og vedligeholdes, men jeg kan  

 ikke med min bedste vilje se, hvor dette kan være relevant for den  

 forliggende sag, hvor det jo handler om forlods fuldbefarne medarbejdere, der  

 gennem mange år har bevist deres kvalifikationer i den grad, at jeg nærmest  

 har haft grund til at anse dem for endnu større noteringseksperter end jeg  

 selv.
Problemet i nærværende sag er ikke, at der er udøvet et fejlskøn i en  

 kompliceret sammenhæng, men at der er forekommet to sammenfaldende og helt  

 ubegribelige fejl i en særdeles ukompliceret sammenhæng, hvilket jeg ikke  

 mindes at have været udsat for tidligere gennem nu 29 års selvstændig  

 praksis.
Jeg vil skønne, at der nok kan gå endnu 30-50 år før en lignende  

 situation eventuelt kan opstå, og hvis der skal være nogen mening i at  

 muliggøre en genoprettelse på basis af tilgivelige menneskelige fejl, så må  

 denne sag være en mønstersag.
Uanset hvordan vi optræner og overvåger  

 medarbejderne, så er der her tale om allerede fuldbefarne medarbejdere, der  

 hver især aldrig vil tage fejl af netop en simpel dansk fristnotering, men  

 dog begge har gjort fejl i en og samme sag, som så yderligere er undgået den  

 løbende stikprøvekontrol, jeg selv udøver.
 At der herved kan ske en elementært fejl, må betegnes som et statistisk  

 mirakel, og hvor dybt jeg end beklager hændelsen, kan jeg ikke se, at det  

 under disse omstændigheder kan være en rimelig dom at frakende den helt  

 uskyldige ansøger adgangen til at få den indleverede patentansøgning nærmere  

 prøvet og videre behandlet med henblik på en ordinær patentudstedelse.
De implicerede parter (herfra) er selvsagt dybt ulykkelige, og hændelsen  

 inspirerer os naturligvis til at søge yderligere sikkerhed indført, men på  

 ansøgernes vegne har jeg et håb om, at man i Ankenævnet nok vil finde den  

 særprægede dobbelthændelse menneskelig undskyldelig, ifald den optræder kun  

 ca. hvert 30. år blandt forlods højkvalificerede medarbejdere.' Ankenævnet udbad sig ved skrivelse af 23. januar 1990 nærmere oplysninger  

 om bureauets fristovervågningssystem og sagsbehandlingen i den konkrete sag.
 Bureauet svarede den 22. februar 1990:
»Vor bogholder, Lise Damsgaard, henter posten i postboksen og åbner  

 posten, hvorved hun til sig selv sorterer alt det fra, som helt åbenlyst  

 alene drejer sig om løbende årsafgifter; der er i den forbindelse mange  

 fristoplysninger, men disse frister vil altid i forvejen være indlæst i  

 bogholderisystemet, og jeg går ud fra, at det her ikke så meget er netop  

 disse frister, der er i fokus.
Der er tale om et helt separat system, der  

 ikke eller kun undtagelsesvis - samkøres med fristnoteringer vedr.  

 indleveringer og procedurearbejde.
Den resterende post håndteres af Pia Rosenlund, der henter de relevante  

 sagsmapper i arkivreolerne og opbygger en »postbunke« med de  

 mapper, der var på plads, og en »brevbunke« med den post, der ikke  

 umiddelbart kunne findes mapper til i reolerne.
Som allerede omtalt har vi en  

 særlig plads til sager under indlevering, og der hentes mapper herfra, når  

 det er indleveringskvitteringer eller -rapporter, det drejer sig om.
Pia  

 gennemgår så først postbunken sag for sag og leder efter alt, hvad der smager  

 af fristsætninger, foruden at hun tilføjer sådanne følgefrister, som hun er  

 bekendt med, henholdsvis kontrollerer, at andre allerede har indført sådanne  

 frister.
Det kan dreje sig om visse PCT-frister, der ligesom  

 efterindleveringsfrister for prioritetsdokumenter på forhånd er givet ved en  

 forekommende prioritetsdato, og som derfor ofte vil være forud noteret af den  

 sekretær, der har ekspederet indleveringssagen; vi forlader os dog ikke helt  

 på dette, da mange sager ekspederes med meget stor hast, hvorved der godt  

 kunne komme fejl eller mangler i noteringerne.
Men i hvert fald for de danske  

 sager kender Pia reglerne ud og ind, så hun sørger for, at det hele kommer  

 iorden.
Eksempelvis vil hun ved en given nyindlevering ved en PCT-opfølgning  

 konstatere, at der ikke foreligger nogen oversat tekst, hvad hun normalt også  

 vil have fået at vide af sagsbehandleren, og hun vil så notere den gældende  

 frist til efterindlevering af oversættelse, nu baseret på den aktuelle  

 indleveringsdato jfr. kvitteringen.
Hvis der kan være nogen som helst tvivl  

 noterer hun som tidligere nævnt hellere fem frister for meget end een for  

 lidt, og hun kan så evt. senere stryge (afvinge) en frist, hvis hun får  

 bekræftet hos sagsbehandleren eller dennes sekretær, at der er tale om en  

 uaktuel frist, f.eks. hvis der i det nævnte tilfælde rent faktisk er  

 indleveret på dansk, selvom dette af en eller anden grund ikke fremgår  

 direkte af sagsmappen.
Dernæst gennemgås den mappeløse brevbunke, som udsorteres i ny  

 korrespondance uden synlige fristsætninger i bestående sager og i  

 korrespondance med sådanne fristsætninger, og de pågældende frister noteres  

 inden der foretages videre m.h.t. fremfinding af de manglende sagsmapper, der  

 kan opholde sig hos sagsbehandlerne eller i bogholderiet eller andre steder,  

 evt. hos tegneren.
De frister, der noteres, markeres ved afvingning i  

 korrespondancen.
Derefter fremfindes de manglende mapper, og det hele fordeles til de  

 respektive sagsbehandlere, idet eventuelle tvivlstilfælde forelægges for mig.  

 Sagsbehandlerne gennemgår posten med henblik på at kontrollere, om der er  

 skjulte fristsætninger, henholdsvis om der er frister, som kræver så lang  

 reaktionstid, at der bør foretages ekstra, tidligere fristnoteringer, og  

 dette konfereres med de enkelte sekretærer, som så sørger for både at  

 kontrollere de umiddelbare, allerede indførte fristnoteringer og supplere  

 disse med eventuelle nødvendige eller ønskværdige, tidligere frister.
Det  

 markeres i fristkalenderen ud for de enkelte noteringer, om der er tale om  

 andet end ordinære besvarelsesfrister, og om det drejer sig om udlandsfrister  

 eller interne fornoteringer, jfr. de allerede indleverede kopier af sider fra  

 fristbogen.
Hvad angår selve overvågningen af de noterede frister udarbejder Pia  

 fristlister til de enkelte sagsbehandlere, ligesom hun dagligt møder op for  

 at minde om frister på henholdsvis helt kort og halvlang tid, altså frister  

 for dels »idag og imorgen«, hvor meget endnu kan nås pr. telex og  

 telefax, og dels for »om to uger«.
Hele denne side af sagen er dog  

 næppe i fokus her.
Til Deres mere specifikke spørgsmål kan jeg således svare, at det påhviler  

 Pia Rosenlund - og i hendes fravær mig selv - at notere frister afledt af  

 indgående post, herunder efterindleveringsfrister for danske oversættelser i  

 PCT-opfølgningssager, og at det påhviler de enkelte sagsbehandleres  

 sekretærer efter konference med sagsbehandlerne at kontrollere, at disse  

 frister er noteret korrekt, og i tillæg dertil at indføre eventuelle  

 yderligere »mellemfrister«.
Pia Rosenlund har også andet at lave,  

 nemlig bl.a. vedr. mønster- og varemærkeforlængelser og diverse  

 patentovervågnings- og kopibestillingsarbejder, og hun optræder kun  

 undtagelsesvis som nødhjælpsassisterende sekretær for sagsbehandlerne.
Disse  

 har særskilte sekretærer, som også holdes i topform m.h.t. viden om  

 fristsætninger, i hvert fald overfor det danske Patentdirektorat.
Jfr. det  

 forannævnte er det disse sekretærer, det påhviler at kontrollere, at frister  

 er noteret korrekt, såvel som at tilføje yderligere, aktuelle mellemfrister.  

 Sekretærerne kan hos sagsbehandlerne hente oplysninger om specielle  

 fristsætninger, men de er alle veltrænede i at håndtere de frister, der er  

 aktuelle overfor det danske Patentdirektorat, hvad enten det drejer sig om  

 rent nationale sager eller om PCT-baserede sager.
I den foreliggende sag har først Ingrid Vestergaard Hansen ikke nået at  

 gøre det, hun ellers ofte har gjort, nemlig fornotere fristen allerede ved  

 klargøringen og afsendelsen af sagen; dette er som nævnt ingen pligt, men  

 blot en foretrukket rutine, når der er fred og ro til det.
Dernæst har Pia  

 Rosenlund på utilgivelig måde svigtet ved - ved modtagelsen af  

 indleveringskvitteringen fra Patentdirektoratet - ikke at notere fristen for  

 indlevering af dansk oversættelse; her har der været den fornødne fred og ro,  

 da Pia er fredet i klasse A, medens hun laver fristarbejdet.
Endelig har så  

 ing.
Linds sekretær, samme Ingrid Vestergaard Hansen, svigtet sin egentlige  

 ved at have fejlkontrolleret og fejlindført den pågældende frist til en måned  

 efter fristudløbet.
Det er for os helt uhørt, at der kan foregå sådanne undladelses- og  

 fejlnoteringssynder i kombination i en og samme sag, og jeg må gentage, at  

 Direktoratet i hvert fald ikke har belæg for at udtrykke, at ansøgerens  

 fuldmægtig ikke har udvist fornødne omhu ved håndteringen af sagen.
Sagen er  

 behandlet af forskellige personer, som alle har fuld viden om de gældende  

 danske fristregler, og som ikke på nogen måde har ønsket at modarbejde  

 ansøgeren, men kun at tjene denne bedst muligt, og alligevel er der altså  

 sket en menneskelig fejl - eller endda flere sådanne fejl, som tilsammen har  

 ledt til den aktuelle ulykkelige situation.' I anledning heraf udtalte Direktoratet den 20. marts 1990:
»... at Patentdirektoratet ville have været indstillet på at  

 imødekomme ansøgers begæring om genoprettelse, hvis de oplysninger, der nu  

 foreligger for Ankenævnet, havde foreligget, da direktoratet meddelte afslag  

 på begæring om genoprettelse, idet ansøgers fristkontrolsystem og kontrol med  

 de betroede, oplærte medarbejdere synes at have været fyldestgørende.« Ankenævnet skal udtale:
 Efter det foreliggende er der ikke fundet anledning til at anordne  

 mundtlig forhandling.
 Det tiltrædes, at Direktoratet efter de for dette foreliggende oplysninger  

 har afslået genoprettelse.
Som sagen foreligger oplyst for Ankenævnet, findes det betænkeligt at  

 fastslå, at der fra bureauets side ikke er udvist fornøden omhu, hvorfor bestemmes:
 Rettighederne efter patentansøgning nr. 5951/87 genoprettes.
