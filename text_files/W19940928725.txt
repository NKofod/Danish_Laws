Ankestyrelsens principafgørelse D-8-94 om sygdom under barsel Resume:
 Arbejdsgiveren havde ikke pligt til at udbetale dagpenge til en medarbejder, der var fraværende fra arbejdet på grund af dårlig ryg, idet man fandt, at graviditetsgenerne medførte en helbredstilstand, der gjorde lønmodtageren uarbejdsdygtig i sit erhverv.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 12, stk. 2 Sagsfremstilling:
 En lønmodtager blev sygemeldt fra den 28. juni 1993 på grund af rygsmerter.
 Arbejdsgiveren udbetalte ikke dagpenge, idet årsagen til fraværet var angivet at være graviditet.
 Kommunen traf den 15. juli 1993 beslutning om, at arbejdsgiveren var forpligtet til at udbetale dagpenge i arbejdsgiverperioden i henhold til dagpengelovens § 3, stk. 1, idet kommunen efter de indhentede lægelige oplysninger fandt, at der var tale om sygdom, uden forbindelse med graviditeten.
 Sygdommen var dokumenteret ved LÆ 365-Anmodning om attest vedrørende sygdom i forbindelse med graviditet, og en statusbedømmelse af 2. september 1993. Vedrørende forholdene den 30. juni 1993, oplyste lægen følgende: "Der er udstedt sygemelding til arbejdsgiveren på grund af sygdom, idet patienten findes lidende af rygsmerter i forbindelse med rygbelastende arbejde hos gravid kvinde med i øvrigt normal graviditet".
 Sagen har været forelagt Dagpengeudvalgets lægekonsulent.
 Afgørelse:
 Arbejdsgiveren havde ikke pligt til at udbetale dagpenge til lønmodtageren i forbindelse med fraværet fra 28. juni 1993.
 Dagpengeudvalget har ved sin afgørelse lagt vægt på, at ryggenerne havde forbindelse med graviditeten, og at fraværet er omfattet af dagpengelovens § 12, stk. 2, idet graviditetsgenerne medførte en helbredstilstand, der gjorde lønmodtageren uarbejdsdygtig i hendes erhverv.
 Dagpengeudvalget ændrede således kommunens afgørelse.
