Offererstatningslovens § 10, for sen eller manglende politianmeldelse, nævnets j.nr. 13-520-00329 En svensk ansøger var blevet overfaldet i København.
Overfaldet skete uden for et diskotek af en større gruppe personer.
Ansøger var blevet slået og sparket.
Direkte efter overfaldet tog ansøger tilbage til Malmø, hvor han blev undersøgt på sygehuset og anmeldte telefonisk hændelsen til politiet i Skåne.
Politiet i Malmø foretog sig ikke noget i sagen ud over at tage imod den telefoniske politianmeldelse og videresende erstatningsansøgningen til den svenske Brottsoffermyndighed.
Hverken ansøger selv eller politiet kontaktede således politiet i Danmark.
 Nævnet afslog ansøgningen og lagde ved afgørelsen vægt på, at det ikke var muligt for nævnet at undersøge sagen nærmere, herunder om ansøger havde været udsat for en straffelovsovertrædelse, når sagen ikke var anmeldt til dansk politi.
