Ankenævnet fandt, at mærkerne CONTACT PLUS og CONTOUR PLUS var  

 forvekslelige og stadfæstede dermed direktoratets afgørelse, hvorefter  

 ordmærket CONTACT PLUS afvistes fra registrering År 1993, den 19. marts afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende KENDELSE i sagen j.nr.
V 8/90: Klage fra Wilkinson Sword Limited, Storbritannien,  

 v/Patentbureau Lehmann & Ree A/S over Patentdirektoratets afgørelse af  

 25. januar 1990 af varemærke ansøgning nr.
VA 361 1987 efter indsigelse fra  

 The Gillette Company, USA., v/Internationalt Patent-Bureau.
Den 4. marts 1987 indleverede klageren en ansøgning om registrering af  

 varemærket CONTACT PLUS (ordmærke) for visse varer i klasse 8, nemlig  

 barbermaskiner, barberknive, barberblade, dele til barbermaskiner (ikke  

 indeholdt i andre klasser), etuier til barbermaskiner og -knive,  

 barberbladsdispensere.
Ansøgningen blev den 31. maj 1989 bekendtgjort i Dansk  

 Varemærketidende.
Ved skrivelse af 31. juli 1989 nedlagde The Gillette Company, USA, i  

 medfør af varemærkelovens § 20, stk. 2, indsigelse mod registrering af det  

 ansøgte mærke under henvisning til det for indsigerne under VR 1802 1987  

 registrerede mærke CONTOUR PLUS.
Som begrundelse for indsigelsen anførtes:  

 ».....
Indsigelsen begrundes med, at de mærker (begge rene ordmærker) der således  

 står overfor hinanden til lighedsbedømmelse CONTOUR PLUS CONTACT PLUS helt klart må anses som forvekslelige, idet de begge (1) består af to ord,  

 der er nøjagtig lige lange i de to tilfælde, (2) indeholder ordet PLUS, der i  

 sig selv er registrerbart, som selvstændigt sidste led, (3) indledes med  

 tostavelsesord, hvis første stavelse (som må tillægges særlig betydning) er  

 nøjagtig den samme, CON, hvilket gælder lydligt såvel som udseendemæssigt, og  

 (4) i indledningsordenes anden stavelse indeholder konsonanten T som det  

 første bogstav.
 En samlet bedømmelse af de to mærker viser således, at begge tilsammen  

 indeholder 11 bogstaver, hvoraf de 8 er identiske og fremtræder i identisk  

 rækkefølge, fordelt på henholdsvis det identiske enstavelsesord PLUS og  

 indledningsled (begge tostavelsesord) der med hensyn til de fire første  

 bogstaver ligeledes er identiske: CON/T OUR og CON/T ACT.
 På den her nævnte baggrund kan der efter indsigernes og vort standpunkt  

 ikke herske tvivl om, at disse to mærker, når de - som de skal - bedømmes i  

 deres helhed, er forvekslelige i mærkeretlig forstand: om ordene CONTOUR og  

 CONTACT i sig selv ligger hinanden så nær, at de - isoleret betragtet - er  

 forvekslelige, vil intet have med sagen at gøre, det er fuldt tilstrækkeligt,  

 at de klart og tydeligt frembyder lighed.
 At direktoratet har taget den i ansøgernes skrivelse af 24. oktober 1988  

 fremførte argumentation tilfølge er med andre ord efter vor overbevisning et  

 fejlgreb, som nu må og bør revideres: det standpunkt, direktoratet havde  

 indtaget i skrivelse af 23. juni 1989, nemlig, at ansøgerne måtte søge om  

 samtykke hos indsigerne som følge af kollision med VR 1802 1985 CONTOUR PLUS,  

 er såvidt vi formår at se, det eneste rigtige.
Den lige nævnte argumentation tager tydeligvis sigte på, at der ved  

 bedømmelsen af ligheden mellem to mærker, der vitterligt begge ender med  

 ordet PLUS, i realiteten kan ses bort fra dette.
Sådan betragtningsmåde er  

 ganske og aldeles uforenelig med den såkaldte helhedsgrundsætning og  

 harmonerer heller ikke med den kendsgerning, at ordet PLUS her i landet i sig  

 selv er et registrerbart - altså beskyttelsesværdigt - varemærke (jf.  

 eksempelvis VR 0827 1961, VR 0094 1968, VR 1855 1969, VR 0428 1970, VR 0460  

 1972, VR 1787 1974, VR 3818 1979 og VR 3989 1983). Til overmål er forholdet  

 desuden dette, at indsigerne her i landet har brugt deres mærke CONTOUR PLUS  

 på en sådan måde, at der er lagt afstand mellem de to ord CONTOUR og PLUS,  

 således at de fremtræder som to af hinanden uafhængige varemærker: og de er  

 hver for sig forsynet med angivelser, der ikke lader tvivl tilbage om, at de  

 begge i sig selv er - og må betragtes som - varemærker.
Hvad herefter angår spørgsmålet om varekollision gør vi opmærksom på, at  

 det drejer sig om identiske varearter.
Indsigernes mærke (såvel som mærkerne  

 CONTOUR og PLUS hver for sig) benyttes og nyder beskyttelse for såvel  

 barbermaskiner som barberblade (og dispensere dertil) og nøjagtig de samme  

 varer ønskes det ansøgte mærke registreret for.
Også på denne baggrund ligger  

 det efter vort standpunkt klart, at det ansøgte mærke må og bør nægtes  

 registrering, idet spørgsmålet om, hvorvidt mærkerne i sig selv i deres  

 helhed ligger hinanden for nær, må bedømmes strengt.
Under henvisning til foranstående henstilles det, at ansøgermærket nu  

 nægtes registrering.« I skrivelse af 21. november 1989 imødegik klageren indsigelsen og anførte:
 »Som nævnt i den tidligere korrespondance med direktoratet er  

 ansøgeren også indehaver af dansk varemærkeregistrering nr. 2886 1979  

 CONTACT, der omfatter samme varer, som det ansøgte mærke.
 Nærværende ansøgning omfatter samme mærke for samme varer blot med  

 tilføjelsen PLUS på samme måde som bl.a. indsigelsesmærket i forhold til  

 indsigerens tidligere registrering af CONTOUR, reg. nr. 1629 1978.
 Tilsvarende måde at anvende betegnelsen PLUS på ses nedenfor:
DURAPIPE reg.nr. 0496 1978 DURAPIPE PLUS reg.nr. 0497 1978 ESSO reg.nr. 83/62-36 ESSO PLUS reg.nr. 1841 1967 POLYCELL reg.nr. 1151 1960 POLYCELL PLUS reg.nr. 2943 1968 SHELL reg.nr. 0541 1953 SHELL PLUS reg.nr. 3736 1970 VELTERM reg.nr. 2141 1967 VELTERM PLUS reg.nr. 2880 1985 Disse eksempler er nogle få udvalgte blandt en lang række registrerede  

 varemærker bl.a. indeholdende betegnelsen PLUS, hvilket bestyrker vort  

 tidligere fremsatte synspunkt om, at betegnelsen PLUS benyttes til at angive  

 en forbedring eller noget ekstra i forhold til det eksisterende mærke.
 Indsigerne er i deres argumentation inde på, at ordene CONTOUR og CONTACT  

 er forvekslelige på trods af den kendsgerning, at de to mærker har opnået at  

 blive registreret for stort set identiske varer.
 Ser vi igen på de af os ovenfor nævnte eksempler på varemærker med og uden  

 PLUS, fremgår det med al tydelighed, at det varemærkeretlige særpræg skal  

 findes i første led DURAPIPE, ESSO, ect.
CONTACT og CONTOUR har hver for sig det dokumenterede fornødne særpræg til  

 at kunne adskille sig fra hinanden, og det forhold, at mærkerne nu optræder  

 med betegnelsen PLUS, signalerer blot til publikum, at der er tale om et  

 forbedret produkt fra hver af udbyderne af »CONTACT«- og  

 »CONTOUR«-produkterne.' Patentdirektoratet traf afgørelse i sagen den 25. januar 1990 og tog  

 indsigelsen til følge med følgende begrundelse: .....
 »Ordene CONTACT og CONTOUR er ikke tidligere anset for forvekslelige,  

 da der ikke er fundet at være mærkelighed.
Imidlertid er det ikke disse ord, der skal sammenlignes i denne sag, men  

 ordene CONTOUR PLUS og CONTACT PLUS.
Det forhold, at ordet PLUS, der er  

 registreret alene adskillige gange, er optaget i begge mærker bevirker, at de  

 i deres helhed er forvekslelige.
 At »PLUS« i mærkerne skulle signalere, at det drejer sig om et  

 forbedret produkt, kan ikke ændre afgørelsen, idet det er mærkerne i deres  

 konkrete udformning, og således som de er angivet i ansøgningen og  

 registreringen, der er genstand for bedømmelsen.
Indsigelsen tages derfor til følge, og ansøgningen afslås i medfør af  

 bestemmelsen i § 14, stk. 1, nr. 6 i varemærkeloven under hensyn til den  

 under VR 1802 1985 foretagne registrering.' Denne afgørelse har klageren ved skrivelse af 23. marts 1990 indbragt for  

 Patentankenævnet.
I klagebegrundelse af 29. maj 1991 anførte klageren  

 følgende: ».....
 Med udgangspunkt i det faktum, at klagerens mærke CONTACT opnåede  

 registrering, efter at The Gillette Company havde registreret mærket CONTOUR  

 for identiske varer uden indsigelse fra The Gillette Company, jf. bilag 2, må  

 det for bedømmelsen af spørgsmålet om mærkelighed mellem CONTACT PLUS og  

 CONTOUR PLUS lægges til grund, at der består mærkelighed mellem CONTACT og  

 CONTOUR.
 Det skal ikke bestrides, at betegnelsen PLUS tidligere har kunnet anses  

 som værende i besiddelse af tilstrækkeligt særpræg for opnåelse af  

 registrering i det danske varemærkeregister, endskønt betegnelsen PLUS til en  

 vis grad angiver varers beskaffenhed.
 Ved bilag 3 er fremlagt en række eksempler på forskellige registrerede  

 varemærker, der af de samme indehavere senere er blevet registreret i  

 kombination med betegnelsen PLUS angivelig med det formål, at gøre markedet  

 opmærksom på et nyt forbedret produkt.
 På samme måde ses i omsætningen en meget udbredt anvendelse af betegnelsen  

 PLUS i forbindelse med registrerede varemærker, hvor  

 producenten/varemærkeejeren ønsker at gøre opmærksom på en forbedring af sit  

 produkt (beskaffenhed), uden at tillægge denne brug en egentlig  

 varemærkeretlig betydning.
 Det gøres derfor gældende, at betegnelsen PLUS er et svagt mærke, som i  

 vidt omfang angiver en vares beskaffenhed.
 Betegnelsen PLUS er efter klagerens opfattelse, ved en meget udbredt  

 anvendelse som fremført, degenereret fra, hvad den oprindelig måtte have  

 besiddet af særpræg, til at være en beskaffenhedsangivelse i forbindelse med  

 registrerede og uregistrerede varemærker.
Et eksempel på en lignende udvikling kan nævnes med henvisning til det  

 registrerede mærke BASIC for beklædningsgenstande.
Denne betegnelse har i  

 konfektionsbranchen fået karakter af en generisk betegnelse for en bestemt  

 stil/mode og anvendes frit af et meget stort antal udbydere.
Som bilag 5 fremlægges kopi af bekendtgjort varemærkeansøgning VA 6858  

 1986 COLONEL PLUS, mod hvilket mærke The Gillette Company har nedlagt  

 indsigelse med henvisning til CONTOUR PLUS, og hvor der består  

 varesammenfald.
Fra Patentdirektoratet er det telefonisk oplyst af fuldmægtig  

 Helle Lund-Christiansen, som har behandlet sagen, at de to mærker COLONEL  

 PLUS og CONTOUR PLUS ikke kan anses for at være forvekslelige.
Det er herefter klagerens opfattelse, at når CONTOUR og CONTACT samt CONTOUR PLUS og CONTACT PLUS ikke anses for forvekslelige, bør CONTOUR PLUS og CONTACT PLUS også kunne sameksistere i varemærkeregistret.
Vi skal derfor henstille til Ankenævnet, at klagerens påstand tages til  

 følge, således at betegnelsen CONTACT PLUS registreres i varemærkeregistret.« Indsigerne har ved skrivelse af 3. januar 1992 anført følgende:
»Der ses ikke fra klagernes side at være fremført synspunkter, som på  

 nogen måde kan eller bør føre til, at Patentdirektoratets afgørelse af 25.  

 januar 1990 (fremlagt af klagerne som bilag 4) ændres.
Det bedes herved  

 bemærket, at afgørelsen ikke tager direkte stilling til, om mærkerne CONTACT  

 og CONTOUR (hvis det var dem, sagen havde drejet sig om) er forvekslelige,  

 men utvetydigt fastholder, at da ordet PLUS - der som sådant adskillige gange  

 er registreret som varemærke - findes optaget i begge de foreliggende mærker,  

 er der mellem disse »en sådan lydlig og visuel lighed, at de i deres  

 helhed er forvekslelige«.
 Det af direktoratet således indtagne standpunkt indebærer en anvendelse af  

 den såkaldte helhedsgrundsætning, hvilket også kommer til udtryk i afgørelsen  

 ved, at det anføres, at den ikke kan ændres derved, at tilføjelsen PLUS i  

 mærkerne »skulle signalere, at det drejer sig om et forbedret  

 produkt«: det er nemlig - som det anføres - »mærkerne i deres  

 konkrete udformning, og således som de er angivet i ansøgningen og  

 registreringen, der er genstand for bedømmelsen«.
Klagernes helt udokumenterede påstand om, at ordet PLUS skulle være  

 degenereret, ses der derefter ikke at være noget som helst grundlag for at  

 tage hensyn til.
Dette også af en grund, at i praksis anvender indsigerne  

 dette ord som varemærke, nemlig forsynet med symbolet TM (Trade Mark), jf.  

 hoslagte kopier.
Ej heller indsigernes henvisning til sagen vedrørende spørgsmålet om,  

 hvorvidt mærkerne CONTOUR PLUS og COLONEL PLUS er forvekslelige, kan efter  

 vor opfattelse få betydning i nærværende sag.
Thi rent bortset fra, at de  

 lige nævnte mærker efter indsigernes opfattelse også må og bør anses som  

 forvekslelige, kan klagerne selvsagt ikke høres med, at ligheden mellem  

 ordene CONTOUR og COLONEL er den samme som forefindes mellem CONTOUR og  

 CONTACT, thi disse ord indledes begge CONT.
Klagerne har endelig henvist til, at ordet BASIC indenfor  

 konfektionsbranchen skulle være gået over til at være en generisk betegnelse,  

 som er udelukket fra beskyttelse.
Uanset om dette er korrekt eller ej, er det  

 os ikke muligt at se, hvad det har med nærværende sag at gøre.
Ordet PLUS kan  

 ikke på nogen måde sidestilles med ordet BASIC, og det bestrides under alle  

 omstændigheder, at det er udelukket fra at kunne nyde beskyttelse dels alene,  

 dels som integrerende bestanddel af et sammensat mærke.
Som eksempler på, at PLUS nyder beskyttelse som rent ordvaremærke  

 fremlægges kopier vedrørende registreringerne VR 0827 1962, VR 0094 1968, VR  

 1955 1969, VR 0428 1970, VR 0460 1972, VR 1787 1974, VR 3818 1979 og VR 3989  

 1983.' Indsigerne har ved skrivelse af 2. oktober 1992 yderligere anført:
 »The Gillette Company har nedlagt indsigelse mod ovennævnte ansøgning  

 på basis af det velkendte mærke CONTOUR PLUS (VR 1802 1985).
Denne sag er en af flere »PLUS«-sager i vareklasse 8 i Danmark  

 og udlandet.
En af de andre sager vedrørte VA 2600 1987 SCHICK CONFORT PLUS i  

 navnet Warner-Lambert Company, mod hvilken The Gillette Company ligeledes  

 havde nedlagt indsigelse på basis af CONTOUR PLUS.
Indehaverne af varemærkeansøgningen VA 2600 1987 SCHICK CONFORT PLUS har  

 efter indsigelsen trukket deres ansøgning tilbage, jf.
Ankenævnets skrivelse  

 af 15. september 1992 (kopi vedlagt). Tilbagetagelsen af VA 2600 1987 må  

 antages at være sket i erkendelse af Gillettes bedre ret til mærket PLUS.
Mærkerne SCHICK CONFORT PLUS CONTOUR PLUS må anses for mindre forvekslelige end mærkerne i nærværende sag CONTACT PLUS CONTOUR PLUS Tilbagetagelsen af VA 2600 1987 bedes taget som udtryk for, at ansøgernes  

 udokumenterede påstand om, at ordet PLUS er degenereret som varemærke, savner  

 grundlag, thi det modsatte er tilfældet.' Ankenævnet har behandlet sagen på sit møde den 5. februar 1993.
For klageren mødte adv.
Henning Klee.
For indsigeren mødte cand.jur.
Peter Larsen med varemærkekonsulent Peter  

 Gustav Olson.
 Klageren gjorde navnlig gældende, at mærkerne CONTACT og CONTOUR  

 sameksisterer og at mærket PLUS, der i øvrigt er svagt, er udbredt som  

 beskaffenhedsangivelse og sameksisterer i adskillige klasser.
 Indsigeren, der er enig i, at PLUS må anses som svagt og suggestivt, har i  

 øvrigt henholdt sig til den skriftlige procedure.
 Ankenævnet skal udtale:
Det tiltrædes, at mærkerne CONTACT PLUS og CONTOUR PLUS ud fra en  

 helhedsbetragtning må anses for forvekslelige.
Herefter og idet det for  

 Ankenævnet anførte ikke findes at føre til andet resultat bestemmes:
 Den påklagede afgørelse stadfæstes.
Grønning-Nielsen.
Hans Chr.
Thomsen.
Finn Mikkelsen.
