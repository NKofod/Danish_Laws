Skriftlig fremsættelse (7. april 2022) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om ændring af lov om offentlige betalinger m.v. (Mulighed for økonomisk kompensation ved svindel med Nemkonto) (Lovforslag nr.
L 165) For at styrke borgernes retsstilling og tillid til de digitale offentlige systemer foreslås det at ændre lovgivningen, så staten kompenserer borgeren for udbetalinger, som borgeren uforskyldt ikke har modtaget grundet fejl eller svindel med oplysninger i NemKonto-systemet.
 NemKonto håndterer alle offentlige udbetalinger til borgere og virksomheders konti, og private virksomheder kan ligeledes benytte systemet til at foretage udbetalinger.
Som loven tolkes i dag, udbetaler offentlige myndigheder med frigørende virkning til NemKonto og har dermed ikke hjemmel til at genudbetale i tilfælde af svindel.
Ved private virksomheders udbetalinger til NemKonto er det forbundet med en vis usikkerhed, hvorvidt borgeren har krav på genudbetaling.
Domstolene ses endnu ikke at have taget stilling hertil.
Med nærværende lovforslag foreslås det, at lov om offentlige betalinger mv. ændres, så der kan ske udbetaling af kompensation, hvis man som borger uforskyldt er blevet svindlet med betalinger via NemKonto.
Finansministeren bemyndiges til at fastsætte regler herom i en bekendtgørelse.
I lovforslaget lægges der endvidere op til, at der i seks måneder fra reglernes ikrafttrædelse vil kunne ansøges om kompensation i sager om svindel med NemKonto med tilbagevirkende kraft.
De nærmere forhold bliver fastsat ved bekendtgørelse.
Den tilbagevirkende kraft vil gælde 10 år tilbage.
 Borgere, som har oplevet svindel med NemKonto, skal kontakte Digitaliseringsstyrelsen for at oprette en kompensationssag.
I den forbindelse skal borgeren fremlægge dokumentation for svindlen.
Der skal  for både nye og ældre sager  bl.a. foreligge en politianmeldelse af svindlen, og der skal foreligge dokumentation for, at borgeren er berettiget til det udbetalte beløb, som uberettiget er udbetalt til en svindlet NemKonto.
Afgørelsen om kompensation træffes på baggrund af en skønsmæssig vurdering.
I denne vurdering indgår blandt andet en vurdering af borgerens eventuelle uagtsomhed.
Som led i uagtsomhedsvurderingen vil det blandt andet indgå, under hvilke omstændigheder tredjemand er kommet i besiddelse af indehaverens oplysninger, om indehaveren havde haft kendskab til, at tredjemand var kommet i besiddelse af de pågældende oplysninger, og om indehaveren havde gjort, hvad der var muligt for at forhindre misbrug, fx ved at spærre sit NemID eller MitID så hurtigt som muligt.
 På grund af lovforberedende arbejde, herunder i forbindelse med den tværministerielle arbejdsgruppe om hæftelse ved svindel med NemID, som afsluttede arbejdet i januar 2022, fremsættes dette lovforslag efter 1. april 2022.
 Lovforslaget ønskes vedtaget med henblik på ikrafttrædelse den 1. august 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
