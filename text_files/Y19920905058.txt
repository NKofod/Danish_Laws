 Udtalt, at i de tilfælde, hvor der foreligger en særlig hjemmel til,  

 at kommunalbestyrelsen kan træffe beslutning om udbetaling af diæter mv. for  

 medlemskab af en kommission, et udvalg mv., må der efter  

 Indenrigsministeriets opfattelse foretages en konkret fortolkning af, om  

 denne særlige hjemmel indskrænker hjemlen i den kommunale styrelseslovs § 16,  

 stk. 3, til udbetaling af diæter mv., således at kommunalbestyrelsen er  

 afskåret fra at tillægge de af kommunalbestyrelsen udpegede medlemmer diæter  

 mv. i henhold til den kommunale styrelseslov uden samtidig at træffe  

 tilsvarende beslutning i henhold til den særlige hjemmel for så vidt angår de  

 øvrige medlemmer af kommissionen, udvalget mv.
 Udgangspunktet må være, at tilstedeværelsen af et særligt  

 hjemmelsgrundlag for udbetaling af diæter mv. ikke indebærer nogen  

 indskrænkning i adgangen til at anvende diæthjemlen i den kommunale  

 styrelseslov.
 Dette udgangspunkt fraviges i tilfælde, hvor det er fastsat eller  

 forudsat i lovgivningen, at medlemmerne af en kommission, et udvalg mv. skal  

 ligestilles i henseende til vederlæggelsen.
 For så vidt angår medlemskab af beredskabskommissionen er der særlige  

 holdepunkter i lovgivningen for at antage, at de medlemmer, der er udpeget af  

 Civilforsvars-Forbundet, skal stilles lige i diætmæssig henseende med de  

 medlemmer, der er udpeget af kommunalbestyrelsen.
 På den baggrund er det Indenrigsministeriets opfattelse, at  

 kommunalbestyrelsens adgang til at yde diæter i henhold til § 16, stk. 3, i  

 den kommunale styrelseslov til de medlemmer i beredskabskommissionen, der er  

 valgt af kommunalbestyrelsen, må anses for indskrænket som følge af den  

 særlige hjemmel i § 16, stk. 5, i civilforsvarsloven.
 Hvis der træffes beslutning om at yde diæter til de af  

 kommunalbestyrelsen valgte medlemmer af beredskabskommissionen, er  

 kommunalbestyrelsen derfor forpligtet til også at træffe beslutning om ydelse  

 af diæter til de af Civilforsvars-Forbundet udpegede medlemmer af  

 kommissionen.
 I brev af 10. juni 1991 (j.nr. 00.01A16) har Fredensborg-Humlebæk Kommune  

 anmodet Indenrigsministeriet om en vejledende udtalelse om, hvorvidt byrådet  

 kan beslutte at yde diæter til de af byrådet valgte medlemmer af  

 beredskabskommissionen uden samtidig at beslutte at yde diæter til de af  

 Civilforsvars-Forbundet udpegede medlemmer af kommissionen.
Kommunen har i den forbindelse henvist til, at Indenrigsministeriet i en  

 tidligere sag vejledende har udtalt (skrivelse af 7. maj 1985), at når en  

 kommunalbestyrelse med hjemmel i to love skal træffe beslutning om, hvorvidt  

 medlemmer af det samme organ skal oppebære mødediæter, skal beslutningerne om  

 ydelse af mødediæter have samme indhold.
Sagen vedrørte et skolenævn, hvor  

 der dels sad medlemmer valgt af kommunalbestyrlsen og dels medlemmer valgt af  

 forældrene.
Kommunen har om sagen vedrørende skolenævnet anført, at der i det nævnte  

 tilfælde bestod en dobbelthjemmel til at yde diæter til de af byrådet valgte  

 medlemmer, idet der både var hjemmel i den kommunale styrelseslov og  

 skolestyrelsesloven.
I det foreliggende tilfælde er der alene hjemmel i den  

 kommunale styrelseslov til at yde diæter til de medlemmer, der er valgt af  

 byrådet, og alene hjemmel i civilforsvarsloven til at yde diæter til de  

 medlemmer, der er valgt af Civilforsvars-Forbundet.
Det er derfor kommunens  

 opfattelse, at der ikke er identitet mellem de to tilfælde.
 Indenrigsministeriet skal udtale følgende:
 I de tilfælde, hvor der foreligger en særlig hjemmel til, at  

 kommunalbestyrelsen kan træffe beslutning om udbetaling af diæter mv. for  

 medlemskab af en kommission, et udvalg mv., må der efter  

 Indenrigsministeriets opfattelse foretages en konkret fortolkning af, om  

 denne særlige hjemmel indskrænker hjemlen i den kommunale styrelseslovs § 16,  

 stk. 3, til udbetaling af diæter mv., således at kommunalbestyrelsen er  

 afskåret fra at tillægge de af kommunalbestyrelsen udpegede medlemmer diæter  

 mv. i henhold til den kommunale styrelseslov uden samtidig at træffe  

 tilsvarende beslutning i henhold til den særlige hjemmel for så vidt angår de  

 øvrige medlemmer af kommissionen, udvalget mv.
 Udgangspunktet må være, at tilstedeværelsen af et særligt hjemmelsgrundlag  

 for udbetaling af diæter mv. ikke indebærer nogen indskrænkning i adgangen  

 til at anvende diæthjemlen i den kommunale styrelseslov.
 Dette udgangspunkt har imidlertid i praksis været fraveget i tilfælde,  

 hvor det er fastsat eller forudsat i lovgivningen, at medlemmerne af en  

 kommission, et udvalg mv. skal ligestilles i henseende til vederlæggelsen.
 Civilforsvarslovens § 16, stk. 5 (jf. lovbekendtgørelse nr. 517 af 28.  

 juli 1987, som ændret ved lov nr. 385 af 6. juni 1991), er sålydende:
»For deltagelse i Civilforsvarskommissionens og  

 Beredskabskommissionens møder kan der ydes de medlemmer, som vælges af de i  

 stk. 3 nævnte organisationer, diæter, erstatning for dokumenteret tabt  

 arbejdsfortjeneste og befordringsgodtgørelse mv. efter § 16 i lov om  

 kommunernes styrelse.« I forbindelse med Folketingets behandling af forslag til civilforsvarslov  

 (lovforslag nr.
L 101, fremsat den 11. december 1980) blev der af  

 Folketingets Forsvarsudvalg foreslået indført en hjemmel i loven således, at  

 medlemmer valgt af Civilforsvars-Forbundet/Danske Kvinders Beredskab  

 »får samme vederlag« som de medlemmer, der er udpeget af  

 kommunalbestyrelsen.
Indenrigsministeriet udtalte i den forbindelse, at  

 »Indenrigsministeriet finder, at det vil være i god overensstemmelse med  

 lovforslagets ønske om at give kommunerne - og dermed de kommunale  

 civilforsvarskommissioner - en stærkere placering i civilforsvarsarbejdet,  

 hvis man imødekommer det fremsatte ønske om ligestilling af medlemmerne af  

 civilforsvarskommissionen i relation til mulighederne for at få diæter  

 ....... Indenrigsministeriet fremsætter på denne baggrund et ændringsforslag,  

 hvorefter den enkelte kommunalbestyrelse skal kunne træffe beslutning om, at  

 der skal ydes diæter til de frivillige medlemmer af  

 civilforsvarskommissionen.« På den baggrund er det Indenrigsministeriets opfattelse, at  

 kommunalbestyrelsens adgang til at yde diæter i henhold til § 16, stk. 3, i  

 den kommunale styrelseslov til de medlemmer i beredskabskommissionen, der er  

 valgt af kommunalbestyrelsen, må anses for indskrænket som følge af den  

 særlige hjemmel i § 16, stk. 5, i civilforsvarsloven, idet der for så vidt  

 angår medlemskab af beredskabskommissionen er særlige holdepunkter i  

 lovgivningen for at antage, at de medlemmer, der er udpeget af  

 Civilforsvars-Forbundet, skal stilles lige i diætmæssig henseende med de  

 medlemmer, der er udpeget af kommunalbestyrelsen.
 Efter Indenrigsministeriets opfattelse er Fredensborg-Humlebæk Byråd  

 derfor forpligtet til også at træffe beslutning om ydelse af diæter til de af  

 Civilforsvars-Forbundet udpegede medlemmer af beredskabskommissionen, hvis  

 der træffes beslutning om at yde diæter til de af byrådet valgte medlemmer af  

 kommissionen.
