Bilag 1 Betænkning afgivet af Skatteudvalget den 27. juni 2011 Betænkning over Forslag til folketingsbeslutning om opfordring til at trække aktstykke 128 af 12. maj 2011 om permanent toldkontrol i Danmark (styrket grænsekontrol) tilbage fra Finansudvalget med henblik på at styrke forudsætningerne for en mobil, fleksibel og efterretningsbaseret indsats mod grænseoverskridende kriminalitet [af Morten Bødskov (S), Ole Sohn (SF), Morten Østergaard (RV) og Christian H.
Hansen (UFG) m.fl.] 1. Udvalgsarbejdet Beslutningsforslaget blev fremsat den 14. juni 2011 og var til 1. behandling den 21. juni 2011. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 3 møder.
Samråd Udvalget har stillet 3 spørgsmål til skatteministeren og 2 spørgsmål til justitsministeren til mundtlig besvarelse, som disse har besvaret i åbent samråd den 22. juni 2011.
Spørgsmål Udvalget har stillet 11 spørgsmål til skatteministeren, 6 spørgsmål til justitsministeren, 9 spørgsmål til udenrigsministeren, 3 spørgsmål til økonomi- og erhvervsministeren og 2 spørgsmål til videnskabsministeren til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (S, SF, RV, EL og LA) indstiller beslutningsforslaget til vedtagelse uændret.
Liberal Alliances medlem af udvalget indstiller i mangel af bedre beslutningsforslaget til vedtagelse, da regeringen og Dansk Folkepartis aktstykke nr. 128 af 12. maj 2011 om permanent toldkontrol i Danmark indeholder et krav om permanente grænseanlæg, hvilket er til skade for dansk erhvervsliv, da det hæmmer den fri bevægelighed mellem de europæiske lande.
Det skader Danmarks handelsmuligheder og gør det vanskeligere at tiltrække udenlandske virksomheder og arbejdskraft.
Samtidig stopper de permanente grænseanlæg ikke de kriminelle udlændinge.
LA mener, at vi kun kommer grænseoverskridende kriminalitet til livs med en større efterretningsbaseret indsats og flere, og ikke færre, patruljerende betjente.
 Et mindretal i udvalget (V, DF, KF) indstiller beslutningsforslaget til forkastelse.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Torsten Schack Pedersen (V) Marion Pedersen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Rasmus Jarlov (KF) Naser Khader (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Pia Olsen Dyhr (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
