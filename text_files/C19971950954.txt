(Til kommunerne) Regeringen har vedtaget en handlingsplan om bekæmpelse af økonomisk  

 kriminalitet og sort økonomi.
Et led i denne plan er også at sikre, at  

 sociale ydelser altid udbetales på et korrekt grundlag.
Det er vigtigt, at vi  

 får en væsentlig garanti for, at de, der får hjælp, også er berettiget til  

 hjælpen.
Det er vigtigt af hensyn til den almindelige accept af vores sociale  

 system.
 I det følgende peges på nogle tiltag og forhold, der kan styrke  

 kontrollen, herunder den forebyggende indsats mod uberettiget udnyttelse af  

 det sociale system, samt samarbejdet med andre myndigheder.
 1. I de sociale love er der fastsat bestemmelser om,  

 at den borger, der søger eller får ydelser, har pligt til at medvirke til at  

 få de oplysninger frem, der er nødvendige for at afgøre om eller hvilken  

 hjælp, den pågældende er berettiget til.
 Når en borger første gang retter henvendelse til socialforvaltningen om  

 hjælp, kan forvaltningen indhente oplysninger, der er nødvendige for at  

 behandle sagen, fra andre myndigheder fx en tidligere opholdskommune,  

 Udlændingestyrelsen, sygehuse eller fra private fx læger og arbejdsgivere.
 I behandlingen af en sag kan kommunen i særlige tilfælde have brug for  

 oplysninger, den kun kan fremskaffe, hvis borgeren giver samtykke hertil.
 Hvis borgeren ikke vil give det nødvendige samtykke til at indhente disse  

 oplysninger, skal socialforvaltningen gøre pågældende opmærksom på, at dette  

 indebærer, at sagen må afgøres på det foreliggende grundlag, og det vil ofte  

 betyde, at ansøgningen om hjælp ikke imødekommes eller undtagelsesvis kun  

 imødekommes i begrænset omfang, fx for en ganske kort periode eller med et  

 mindre beløb, end der er søgt om.
 Hvis en borger ikke vil give samtykke til at indhente oplysninger, og der  

 fx opstår tvivl om, den pågældende har fået hjælp i en anden kommune, kan  

 tvivlen selvsagt ikke komme den pågældende til gode.
 2. Det oplyses undertiden fra andre myndigheder, at de  

 sender oplysninger om misbrug til kommunernes socialforvaltninger, som  

 forvaltningen ikke følger op på.
 Socialministeriet skal understrege, at socialforvaltningerne har pligt til  

 at følge op i de tilfælde, hvor forvaltningen på baggrund af oplysninger fra  

 andre myndigheder eller private får begrundet mistanke om, at en borger med  

 urette modtager hjælp.
 Det skal også understreges, at socialforvaltningen, hvis man bliver  

 opmærksom på forhold, som tyder på misbrug eller unddragelse af reglerne på  

 andre myndigheders område, har pligt til at informere de relevante  

 myndigheder, fx skattevæsenet, arbejdsløshedskasser, udlændingemyndighederne  

 og i særlige tilfælde politiet.
 Endelig skal det understreges, at socialforvaltningen er forpligtet til  

 ved henvendelse fra andre myndigheder at videregive oplysninger, herunder i  

 elektronisk form, svarende til andre myndigheders forpligtelse til at meddele  

 socialforvaltningen oplysninger.
 3. Det ses stadig i ganske mange tilfælde, at  

 kommunernes revisorer i de kommunale revisionsberetninger bemærker, at  

 kommunerne ikke har kontrolleret eller undersøgt klienternes formue og  

 formueindtægter, før der er udbetalt kontanthjælp eller aktiveringsydelse.
På denne baggrund er der i Finanslovsforslaget for 1998 indbudgetteret en  

 besparelse ved en mere grundig kontrol.
Det skal præciseres, at der ved en  

 sags start skal ske en mere omhyggelig kontrol af formue og formueindtægter.  

 Det skal ske ved, at kommunerne (socialforvaltningen) bedre udnytter de  

 elektroniske muligheder, der er for at trække på skattevæsenets oplysninger.
Det foreslås endvidere i Finanslovsforslaget, at der foretages en årlig  

 efterfølgende kontrol af indtægts- og formueforhold.
Det skal ligeledes ske  

 ved at udnytte de elektroniske muligheder.
Der skal ske en sammenkøring af  

 forskellige registre (indtægts- og formueregistre med register for udbetalt  

 kontanthjælp og aktiveringsydelse).
Socialministeriet forventer under forudsætning af, at Finanslovforslaget  

 vedtages, at kommunerne skaber de nødvendige forudsætninger for at udnytte de  

 elektroniske muligheder.
Forslaget vil i givet fald træde i kraft 1. januar  

 1998, og det forventes, at efterkontrollen for 1997 kan foretages først på  

 sommeren 1998.
4. Afslutningsvis skal det oplyses, at  

 Socialministeriet vil gennemføre en spørgeskemaundersøgelse i samtlige  

 kommuner.
Undersøgelsen skal bl.a. afdække, hvor mange sager om uberettiget  

 modtagelse af kontanthjælp, aktiveringsydelse eller sygedagpenge, kommunerne  

 har rejst i perioden 1. januar - 30. juni 1998. Samtidig vil man bede  

 kommunerne oplyse om eventuelle gode ideer til, hvad der kan ændres for at  

 forbedre og rationalisere indsatsen mod uberettiget brug af sociale ydelser.
