Nr BSF 54 Forslag til folketingsbeslutning om styrkelse af Københavns Fondsbørs'  

 internationale status Fremsat af Nyrup Rasmussen (S) Svend Andersen (S) Tove Lindbo Larsen (S)  

 Lissa Mathiasen (S) Erling Olsen (S) Bjørn Westh (S) den 23. januar 1990 Regeringen opfordres til snarest at tage de fornødne skridt til:
 1. At Finanstilsynet styrkes ressourcemæssigt på børsområdet, samt at  

 tilsynet får adgang til oplysningerne i Værdipapircentralen.
 2. At der hurtigst muligt sikres en fuld indberetning af alle  

 værdipapirhandler foretaget af virksomheder, der er kontoførende institutter  

 i henhold til loven om Værdipapircentralen.
3. At de børsetiske regler skærpes for så vidt angår oplysninger om  

 ejerstruktur.
Den nugældende oplysningspligt for 10-pct.s-ejerskab erstattes  

 med en 5-pct.s-grænse, og oplysningspligten udbredes til at gælde grupper af  

 aktionærer, der samarbejder.
 4. At bestyrelsesmedlemmer, direktører og andre nøglepersoner i et  

 aktieselskab, hvis aktier registreres i Værdipapircentralen, skal have deres  

 aktier i dette aktieselskab noteret på navn.
 5. At nedsætte et sagkyndigt udvalg, der generelt skal undersøge, om  

 intentionerne bag fondsbørsreformen for så vidt angår et gennemsigtigt og  

 effektivt marked er blevet virkeliggjort, og i givet fald komme med forslag  

 til sikring heraf.
Bemærkninger til forslaget Såfremt København skal kunne placere sig som regionalt finansielt centrum,  

 er det nødvendigt at sikre en gennemsigtig og effektiv kursdannelse på  

 Fondsbørsen.
Et af de alvorlige problemer er i denne forbindelse den såkaldte  

 insiderhandel.
For at sikre Børsen imod insiderhandel er en række tiltag  

 nødvendige.
Det er vigtigt, at myndighederne har mulighed for at afsløre  

 insiderhandel, hvis den forekommer, men mindst lige så vigtigt er det at  

 forebygge insiderhandel ved at sikre en offentligt tilgængelig information om  

 alle kursrelevante forhold.
Bemærkninger til forslagets enkelte punkter Ad 1 Alene mistanke om insiderhandel kan hindre den effektive kursdannelse på  

 Fondsbørsen, idet mange investorer i en sådan situation vil holde sig væk.
Af  

 den grund er det nødvendigt, at Finanstilsynet råder over tilstrækkelig  

 effektive midler med henblik på at kunne afsløre eventuel insiderhandel.
Da  

 samtlige handler registreres i Værdipapircentralen, vil adgang hertil være  

 afgørende.
I princippet kan en del af de samme oplysninger hentes hos  

 børsmæglerne, men det vil være meget ressourcekrævende, idet data i så fald  

 skal hentes hos et meget stort antal børsmæglere og fondshandlere.
Af samme  

 grund beder børsmæglere og fondshandlere da også Værdipapircentralen om på  

 deres vegne at levere Danmarks Statistik de oplysninger om  

 værdipapiromsætningen m.v., som Danmarks Statistik ifølge lovgivningen kan  

 forlange leveret - ikke af Værdipapircentralen, men af børsmæglere og  

 fondshandlere.
Endvidere er det kun muligt at kontrollere investorernes ejerandele via  

 Værdipapircentralen.
Ejerandele på 10 pct. og derover skal anmeldes, og da  

 børskurserne er meget følsomme over for ejerstruktur, er det afgørende, at  

 myndighederne kan kontrollere, at denne anmeldelsespligt overholdes.
Dette  

 kan kun ske effektivt via Værdipapircentralen.
 Såfremt det alene er Finanstilsynet, der sikres adgang til  

 Værdipapircentralen, vil det ikke være et brud på den anonymitet, som gælder  

 oplysninger fra Værdipapircentralen.
Ad 2 Fondsbørsbekendtgørelsen kræver indberetning af samtlige handler med  

 værdipapirer foretaget af virksomheder, der er kontoførende institutioner i  

 henhold til loven om Værdipapircentralen.
Dette mål er endnu ikke nået,  

 hvilket er overordentlig uheldigt, da den fulde indberetning fra alle de  

 kontoførende er nødvendig, hvis Fondsbørsen i det daglige skal have mulighed  

 for at spore uregelmæssigheder i handelen.
At målet ikke er nået, skyldes især de to væsentlige mangler.
For det  

 første foretages der alene indberetninger fra børsmæglerne, medens andre  

 kontoførende som f.eks. banker, sparekasser og realkreditinstitutter af  

 såkaldt tekniske grunde fortsat ikke anmodes om indberetninger.
Der må  

 snarest muligt findes en løsning på disse tekniske problemer.
For det andet  

 indberettes alene de handler, der sker i tiden fra døgnets begyndelse indtil  

 kl. 15.30. Børsmæglerne har det tilsyneladende som de fynske piger, der  

 traditionelt siges at hævde, at natten er deres egen.
Dette forekommer - i  

 børssammenhæng - urimeligt i en tidsalder, hvor der handles med værdipapirer  

 »Around the World, Around the Clock«.
Ad 3 Ejerforhold og ændringer i disse har i den seneste tid vist sig helt  

 afgørende for kursdannelsen på mange selskaber.
I situationer, hvor  

 fjendtlige aktionærer køber op i et selskab, er det vigtigt for de øvrige  

 aktionærer at få kendskab hertil.
I dag gælder en oplysningspligt for 10 pct. ejerbesiddelse.
Det har  

 desværre vist sig meget enkelt at omgå denne bestemmelse ved at lade flere  

 »stråmænd« købe op i samme selskab eller ved ikke at navnenotere  

 aktierne.
Det er inden for det sidste år sket i flere større selskaber,  

 senest i Trælastkompagniet og Baltica.
I andre EF-lande findes typisk en skrappere regulering af oplysninger om  

 ejerforhold.
I EF-regi er vedtaget et direktiv om »offentliggørelse af  

 oplysninger ved erhvervelse og afhændelse af en betydelig andel i et  

 børsnoteret selskab«.
I dette direktiv, som skal implementeres inden 1/1 1991, er 10 pct.  

 ejerskab fastsat som minimum, og samtidig er det fastslået, at reglen gælder  

 for grupper med samordnet adfærd.
De fleste EF-lande har på denne baggrund  

 valgt oplysningspligt ved 5 pct. ejerandel, som det bl.a. er tilfældet på den  

 førende London børs.
 På den baggrund foreslås, at der på Københavns Fondsbørs indføres et krav  

 om oplysningspligt ved 5 pct. ejerskab, og at dette krav gøres gældende over  

 for grupper af aktionærer som defineret i EF-direktivet.
Disse foranstaltninger vil gøre det vanskeligere at omgå  

 anmeldelsespligten.
Hermed værnes selskaberne bedre end i dag imod, at  

 grupper uden for de kredse, der har stået bag selskaberne, uventet og  

 pludseligt opkøber så store dele af et selskabs aktiekapital, at de f.eks.  

 kan tømme det for dele af dets aktiver.
Ad 4 En pligtmæssig notering på navn vil sikre overholdelsen af  

 aktieselskabslovens § 53, hvorefter medlemmer af et aktieselskabs bestyrelse  

 eller direktion til en særlig protokol skal give meddelelse om deres  

 besiddelse af aktier i selskabet, hvad enten disse aktier er noteret på navn  

 eller blot er ihændehaverpapirer.
Ved notering på navn vil der automatisk  

 blive sendt en meddelelse om køb eller salg fra Værdipapircentralen til  

 aktiebogen.
Ved at udstrække pligten til notering på navn til andre  

 nøglepersoner i aktieselskabet således som foreslået af Foreningen af Danske  

 Børsmæglere vil insiderhandel blive yderligere besværliggjort.
Ad 5 Et gennemsigtigt og effektivt marked er afgørende for, at alle  

 markedsdeltagere kan opnå en fair behandling.
Dette er igen forudsætningen  

 for, at en række markedsdeltagere bliver på markedet.
Handelsformer og børsetiske regler med tilhørende sanktioner tillægges  

 derfor også - ikke mindst i finanscentre - en afgørende betydning for, at  

 tilliden til børshandelen kan opretholdes.
Dette er vigtigt i en periode,  

 hvor der bl.a. som følge af oprettelsen af EF's indre marked kan forudses  

 omfattende strukturændringer.
I denne sammenhæng skal det bemærkes, at  

 sanktionerne ved en overtrædelse af børsetiske regler m.v. er ret begrænsede  

 i Danmark.
I redegørelsen fra Det tværministerielle kontaktudvalg om »Den danske  

 finansielle sektors internationale konkurrencestilling« er der en række  

 forslag til at udvikle København til et regionalt finansielt centrum.
På  

 baggrund af dette og den aktuelle diskussion om insiderhandel og måske ikke  

 mindst i lyset af, at fondsbørsreformen i en række henseender er  

 implementeret, forekommer det påkrævet med et sagkyndigt udredningsarbejde,  

 der kan være vejledende for de videre beslutninger.
