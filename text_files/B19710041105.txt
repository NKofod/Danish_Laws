Under hensyn til, at Det Store Nordiske Telegraf-Selskab A/S (i det  

 følgende kaldet selskabet) har etableret et undersøisk koaksialt  

 telekommunikationskabel mellem Island og Grønland og - i samarbejde med  

 Canadian Overseas Telecommunication Corporation - mellem Grønland og Canada  

 (hvilke kabler i det følgende kaldes ICECAN), og under hensyn til, at det af selskabet i 1906 etablerede undersøiske  

 telegrafkabel mellem Island, Færøerne og Storbritannien er blevet erstattet  

 af et undersøisk koaksialt telekommunikationskabel (i det følgende kaldet  

 SCOTICE), om hvis anlæg og ejerforhold overenskomst den 30. november 1959 er  

 indgået mellem post- og telegrafstyrelserne i Danmark, Island og  

 Storbritannien samt selskabet, og under hensyn til, at overenskomst den 2. marts 1960 er indgået mellem  

 post- og telegrafstyrelserne i Danmark, Island og Storbritannien, Canadian  

 Overseas Telecommunication Corporation og selskabet om benyttelsen af ICECAN  

 og SCOTICE, meddeler ministeriet for offentlige arbejder herved i henhold til lov nr.  

 84 af 11. maj 1897 om telegrafer og telefoner, med senere ændringer, jfr.  

 anordning af 31 januar 1961 om lov om telegrafer og telefoners ikrafttræden i  

 Grønland, for tidsrummet til 31. december 1985 selskabet koncession på anlæg  

 og drift af ICECAN på følgende vilkår:
 1. ICECAN føres i land på den sydlige del af Grønlands  

 vestkyst på et sted, der godkendes af ministeren for offentlige arbejder.  

 Selskabet er berettiget til at lægge flere landinger for at sikre hurtig  

 retablering i tilfælde af kabelbrud nær kysten.
 Selskabet er endvidere berettiget til at udlægge et eller flere  

 undersøiske kabler, der forbinder hovedkablernes landingssted med statens  

 radiostation ved Prins Christians Sund, og til ved landingsstedet at oprette  

 et radioanlæg til samarbejde med Prins Christians Sund radio.
 2. Den tekniske drift på hovedkablernes landingssted  

 af såvel kablerne som radioanlægget sker ved selskabets foranstaltning og på  

 dets bekostning.
3. I koncessionstiden skal der ikke kunne gives nogen  

 anden end selskabet ret til at drive en med ICECAN konkurrerende  

 telekommunikationstjeneste med eller via Grønland.
Det er herved en  

 forudsætning, at ICECAN har fornøden kapacitet, eller at fornøden udvidelse  

 af kablerne kan tilvejebringes inden for rimelig tid.
 Nærværende koncession indskrænker ikke statens ret til selv at oprette  

 teleforbindelser med Grønland til befordring af teletrafik ikke blot mellem  

 Danmark og Grønland, men også mellem på den ene side Danmark og steder  

 hinsides Danmark og på den anden side Grønland og steder hinsides Grønland.  

 Det er dog ikke statens hensigt at oprette og anvende nye teleforbindelser  

 for trafik med og via Grønland, såfremt der ved forhandling med selskabet er  

 skabt klarhed over, at det tilsigtede formål kan opfyldes på rimelige vilkår  

 ved benyttelse af ICECAN.
 Endvidere kan der uanset tilsagn i denne koncession etableres  

 radioforbindelser, der befordrer ren militær trafik, og som af militære  

 grunde ønskes således befordret, samt kontrol- eller tjenesteforbindelser  

 mellem samarbejdende stationer af speciel karakter, som f.eks. stationer for  

 radionavigation.
 4. Taksterne for kablernes benyttelse til eventuel  

 grønlandsk terminaltrafik fastsættes ved særlig aftale mellem de  

 interesserede administrationer og selskabet.
 5. Der tilkommer ikke staten ret til ved koncessionens  

 udløb at overtage anlægget.
6. Selskabet kan kun med ministeren for offentlige  

 arbejders samtykke overdrage denne koncession til andre.
Sådant samtykke er  

 også nødvendigt, hvis selskabet skulle ønske at forandre sin nationalitet.
 7. De personer, der ansættes til betjening af  

 selskabets kabler og radioanlæg i Grønland, skal have dansk indfødsret.  

 Selskabet og dets personale er med hensyn til den teletrafik, hvormed de  

 bliver bekendt, under ansvar efter lovgivningen underkastet samme  

 hemmeligholdelsespligt som tjenestemændene ved statens telegraf~ og  

 telefonvæsen.
 8. Med hensyn til fortolkningen af nærværende  

 koncession skal selskabet være underkastet kendelse af ministeren for  

 offentlige arbejder.
 Ministeriet for offentlige arbejder, den  

 23. juli 1971.
 Ove Guldberg.
 /F.Reidar Jørgensen.
