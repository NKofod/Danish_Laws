Nr BRB 37 Beretning over I.
Forslag til folketingsbeslutning om oprettelse af  

 patientklagenævn   

 Nr B 37 + B 39 1985-86, 1. samling Afgivet af kommunaludvaget Afgivet: 19860530 Udvalget har behandlet beslutningsforslagene i en række møder sammen med forslag til lov om sundhedsvæsenets centralstyrelse m.v. (L 66) og har herunder stillet spørgsmål til indenrigsministeren og justitsministeren, som disse har besvaret skriftligt.
Endvidere har udvalget modtaget mundtlig og/eller skriftlig henvendelse vedrørende beslutningsforslagene og lovforslaget fra:
Amtsrådsforeningen i Danmark, Dansk Sygeplejeråd, Den Almindelige Danske Lægeforening, Forbrugerrådet, Gigtforeningen, Århus, Patientsammenslutningen Danmark, Sammenslutningen af fejlbehandlede Patienter, Statens Seruminstitut, Kontaktudvalget, og Sygehus for Folket, Vestsjællands amt.
Et flertal (det konservative folkepartis, venstres, det radikale venstres, kristeligt folkepartis og de frie demokraters medlemmer af udvalget) er enig med forslagsstillerne om behovet for et patientklagesystem.
Det bør indeholde et element af lokal klageformidling og skal ikke mindst varetage oplysning og orientering over for borgerne.
Flertallet er indstillet på, at denne sag bør klares sammen med en ny struktur for sundhedsstyrelsen i begyndelsen af det kommende folketingsår.
Som begrundelse for at afgive beretning anfører et mindretal (socialdemokratiets og socialistisk folkepartis medlemmer af udvalget) følgende:
Oprettelse af patientklagenævn er blevet foreslået dels i B 37, der er fremsat af en række socialdemokrater, og dels i B 39, der er fremsat af en række medlemmer af socialistisk folkeparti.
Endvidere er oprettelse af patientklagenævn indgået i regeringens lovforslag L 66.
 Regeringen har ikke ønsket at få fremmet sit lovforslag L 66 til 2.
 og 3. behandling i folketingssalen.
Forslagsstillerne bag de 2 beslutningsforslag om oprettelse af patientklagenævn har set i øjnene, at der ikke kunne skabes flertal for hverken B 37 eller B 39, og har derfor foretrukket at afgive en beretning over beslutningsforslagene.
Socialdemokratiet og socialistisk folkeparti er utilfredse med, at det ikke lykkedes at få ændret den nuværende ordning med klageadgang til sundhedsstyrelsen, hvor selvdømmet (at kun læger behandler klager over læger) eksisterer.
Det er en uholdbar situation, at forbrugerne ikke er med i bedømmelsen af klagesager.
På en lang række andre områder eksisterer der lægmandsrepræsentation.
Det bør også være gældende ved behandling af patientklager.
Adskillige henvendelser har bekræftet, at der er behov for at ændre de nuværende forhold.
Det er også magtpåliggende for mindretallet at præcisere, at der er behov for ensartede regler for den lokale patientklagebehandling, herunder om oplysning til patienter om klageret.
Mindretallet har ikke opgivet at få løst disse presserende problemer og vil vende tilbage til sagen i næste folketingsår.
 P. u. v.
