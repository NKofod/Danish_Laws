Fremsat den 28. maj 2013 af ministeren for forskning, innovation og videregående uddannelser (Morten Østergaard) Forslag til Lov om ændring af SU-loven, lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v.
(Ændring af reglerne om støttetid, begrænsninger i adgangen til Statens Uddannelsesstøtte til ungdomsuddannelser, nye støttesatser for hjemmeboende, ændret satsregulering i perioden 2014-2021, øget støtte til befordringsgodtgørelse m.v.) Ministeriet for Forskning, Innovation og Videregående Uddannelser § 1 I SU-loven, jf. lovbekendtgørelse nr. 661 af 29. juni 2009, som ændret bl.a. ved lov nr. 1524 af 27. december 2009, § 1 i lov nr. 274 af 19. marts 2013, og senest ved § 1 i lov nr. 485 af 17. maj 2013, foretages følgende ændringer:
 1. I § 2, stk. 9, indsættes efter »andre særlige forhold«: », hvornår uddannelsesstøtte, der gives til dækning af leveomkostninger, betragtes som anden offentlig støtte, jf. stk. 2, nr. 5,«.
 2. I § 3 indsættes som stk. 7:
»Stk. 7. Ministeren for forskning, innovation og videregående uddannelser kan endvidere fastsætte regler om, i hvilke perioder der kan gives uddannelsesstøtte til uddannelser i Danmark.« 3. § 8, stk. 1 og 2, ophæves og i stedet indsættes:
 »Det månedlige stipendium med udeboendesats udgør, medmindre det udbetales med dobbelt sats, højst 5.753 kr. (2013-niveau).
 Stk. 2. Det månedlige grundstipendium med udeboendesats uden for klippekortet for uddannelsessøgende på 18 og 19 år udgør, medmindre det udbetales med dobbelt sats, højst 3.690 kr. (2013-niveau) med eventuelt tillæg efter § 25, stk. 4, nr. 2.
Stk. 3. Det månedlige grundstipendium med hjemmeboendesats udgør, medmindre det udbetales med dobbeltsats, højst 893 kr. (2013-niveau) med eventuelt tillæg efter § 25, stk. 4, nr. 1.« Stk. 3 og 4 bliver herefter stk. 4 og 5.
 4. I § 9 og § 22, stk. 1, ændres »§ 25, stk. 6« til: »§ 25, stk. 10«.
5. I § 12, stk. 2, 2. pkt., indsættes efter »2 pct.«: », jf. dog stk. 3 og 4.« 6. § 12, stk. 2, 3. og 4. pkt., ophæves.
 7. I § 12 indsættes som stk. 3-5:
 »Stk. 3. Ved den årlige regulering af beløbene i finansårene 2014-2021 anvendes satsreguleringsprocenten for det pågældende finansår med fradrag af en procentsats, jf. stk. 4.
 Stk. 4. For finansåret 2014 udgør procentsatsen 0,3. For finansåret 2015 udgør procentsatsen 0,4. For finansårene 2016-2021 udgør procentsatsen 0,75.
Stk. 5. Reguleringen efter stk. 2-4 sker på grundlag af de på reguleringstidspunktet gældende beløbsgrænser.
Det regulerede beløb afrundes til nærmeste kronebeløb.« 8. § 13, stk. 1, nr. 3, affattes således:
»3) Gymnasial supplering (GSK).« 9. § 13, stk. 2, affattes således:
»Stk. 2. Ministeren for forskning, innovation og videregående uddannelser kan fastsætte regler om uddannelsesstøtte til undervisning, uddannelse og supplering efter stk. 1, herunder om, 1) hvilke uddannelser og hvilken gymnasial supplering der er omfattet af stk. 1, og 2) at der ikke gives uddannelsesstøtte til a) en ny ungdomsuddannelse, når den uddannelsessøgende har påbegyndt fem ungdomsuddannelser med uddannelsesstøtte, og b) en ny gymnasial uddannelse, når den uddannelsessøgende tidligere har gennemført en gymnasial uddannelse.« 10. I § 17, stk. 1, ændres », med et tillæg på 12 klip (støttetiden)« til: »(støttetiden), jf. dog stk. 2«.
 11. I § 17 indsættes efter stk. 1 som nyt stykke:
»Stk. 2. Uddannelsessøgende, der senest 2 år efter afslutningen af den adgangsgivende uddannelse optages på en uddannelse, der gives støtte til inden for klippekortet, gives en støttetid, der svarer til den normerede studietid med et tillæg på 12 klip.
Denne udvidede støttetid gives også til efterfølgende uddannelser, der gives støtte til inden for klippekortet.« Stk. 2 bliver herefter stk. 3.
 12. I § 17 indsættes som stk. 3 :
»Stk. 3. Ministeren for forskning, innovation og videregående uddannelser kan fastsætte nærmere regler om støttetiden efter stk. 2, og kan herunder fastsætte regler om, hvad der anses for at være en adgangsgivende ungdomsuddannelse, og hvornår der kan undtages fra betingelserne i stk. 2.« 13. Efter § 20 a indsættes:
»§ 20 b.
Stipendium efter § 7, stk. 1, nr. 1, gives som bonusstipendium til uddannelsessøgende, der gennemfører en uddannelse, der gives støtte til inden for klippekortet, på kortere tid end den normerede uddannelsestid.
 Stk. 2. Bonusstipendium gives efter ansøgning ved afslutningen af uddannelsen og udgør et beløb, der svarer til et halvt månedligt stipendium, jf. § 8, stk. 1, ganget med det antal måneder, der udgør forskellen på den normerede uddannelsestid og den uddannelsessøgendes faktiske uddannelsestid.
Stk. 3. Ministeren for forskning, innovation og videregående uddannelser kan fastsætte nærmere regler om bonusstipendiet, herunder om betingelserne for stipendiet.« 14. § 21, stk. 1, affattes således:
»Slutlån kan i alt gives i 24 måneder (slutlånstiden) inden for de sidste 24 måneder af en uddannelse.
Slutlån gives dog i højst 12 måneder inden for de sidste 12 måneder af uddannelsen til uddannelsessøgende med udvidet støttetid efter § 17, stk. 2.« 15. I § 21, stk. 2, 2. pkt., ændres »12 måneder« til: »24 måneder, eller inden for 12 måneder, for uddannelsessøgende med udvidet støttetid efter § 17, stk. 2.« 16. I § 24, stk. 1, nr. 2, ændres »9.043 kr.« til: »10.543 kr.« 17. I § 24, stk. 1, nr. 2, ændres »10.543 kr.« til: »11.543 kr.« 18. § 24, stk. 10, affattes således:
»Stk. 10. Fribeløbet er 3.037 kr. (2013-niveau) pr. måned for hver måned i støtteåret eller uddannelsesperioden, hvor den uddannelsessøgende har modtaget tillæg efter § 7, stk. 3.« 19. § 25, stk. 1-4, ophæves, og i stedet indsættes:
»Uddannelsesstøtte gives med et grundstipendium med hjemmeboendesats, jf. § 8, stk. 3, til 1) uddannelsessøgende, der er hjemmeboende, jf. regler fastsat i medfør af § 8, stk. 5, nr. 1, og 2) uddannelsessøgende på 18 og 19 år, der får uddannelsessøtte uden for klippekortet og har ret til uddannelsesstøtte med hjemmeboendesats, jf. regler fastsat i medfør af § 8, stk. 5, nr. 2.
 Stk. 2. Uddannelsesstøtte gives med et grundstipendium med udeboendesats, jf. § 8, stk. 2, til uddannelsessøgende på 18 og 19 år, der får uddannelsesstøtte uden for klippekortet og har ret til uddannelsesstøtte med udeboende sats, jf. regler fastsat i medfør af § 8, stk. 5, nr. 2.
 Stk. 3. Grundstipendium efter stk. 1, nr. 2, og stk. 2 gives indtil udgangen af den måned, hvor den uddannelsessøgende fylder 20 år.
 Stk. 4. Til grundstipendiet, jf. stk. 1 og 2, gives et tillæg, der udgør højst:
 1) 1.586 kr. (2013-niveau) for uddannelsessøgende, der får grundstipendium med hjemmeboendesats.
 2) 2.063 kr. (2013-niveau) for uddannelsessøgende, der får grundstipendium med udeboendesats.
Stk. 5. Tillæg efter stk. 4 gives, hvis forældrenes samlede indkomst i det andet kalenderår forud for støtteåret ikke overstiger 325.000 kr., jf. dog stk. 6 og 7. Tillægget nedsættes ved et højere indkomstgrundlag og bortfalder helt ved et indkomstgrundlag på 550.000 kr. eller derover.
For uddannelsessøgende, der får grundstipendium med udeboendesats efter stk. 2, gives tillægget dog hvis den samlede indkomst ikke overstiger 314.403 kr., og bortfalder helt ved et indkomstgrundlag på 549.395 kr. eller derover.
Beløbsgrænserne er angivet i det niveau, der anvendes ved tildeling af tillæg til grundstipendiet i 2013.
 Stk. 6. Har den uddannelsessøgende, der får grundstipendium efter stk. 1, nr. 1, folkeregisteradresse hos den ene af sine forældre og dennes ægtefælle eller registrerede partner, anvendes den samlede indkomst for disse ved beregningen af tillæggets størrelse efter stk. 5.
Stk. 7. Indkomstgrundlaget nedsættes med 33.372 kr. for hvert af forældrenes børn under 18 år.
Hvis indkomstgrundlaget er beregnet efter stk. 6, nedsættes indkomstgrundlaget med 33.372 kr. for hvert af den ene forældres børn under 18 år og dennes ægtefælles eller registrerede partners børn under 18 år.
Beløbene er angivet i det niveau, der anvendes ved tildeling af tillæg til grundstipendiet i 2013.
Stk. 8. Uddannelsessøgende, der har børn under 18 år, får det fulde tillæg efter stk. 4.« Stk. 5-8 bliver herefter stk. 9-12.
 20. I § 25, stk. 5, der bliver stk. 9, ændres »stk. 1, 2 og 4« til: »stk. 4, 5 og 7«.
 21. I § 25, stk. 8, nr. 1, der bliver stk. 12, nr. 1, ændres »stk. 2 og 4« til: »stk. 5 og 7«.
 22. I § 25, stk. 8, nr. 4, der bliver stk. 12, nr. 4, indsættes efter »forældrenes«: »eller den ene forælders og dennes ægtefælles eller registrerede partners«.
 23. I § 25, stk. 8, nr. 5, der bliver stk. 12, nr. 5, og i § 25, stk. 8, nr. 6, der bliver stk. 12, nr. 6, indsættes efter »forældre«: »eller den ene forældres ægtefælle eller registrerede partner«.
 24. I § 26, stk. 1, ændres »Forældrenes indkomstgrundlag« til: »Indkomstgrundlaget efter § 25, stk. 5-7,«.
 25. I § 26, stk. 2, ændres »forældrenes indkomstgrundlag« til: »indkomstgrundlaget«.
 26. I § 30 indsættes efter stk. 5 som nyt stykke:
»Stk. 6. Forældelsesfristen for krav, der rejses efter stk. 2 og 4, regnes fra tidspunktet for den endelige tildeling, jf. stk. 1.« Stk. 6 bliver herefter stk. 7.
 27. I § 33, stk. 3, indsættes som 3. pkt. :
»Er den officielle diskonto mindre end -1,00 pct., forrentes den til en hver tid værende gæld med 0,0 pct.« 28. I § 34, stk. 3, indsættes som 2. pkt. :
»Er den officielle diskonto mindre end 3,00 pct., forrentes den til en hver tid værende gæld med 0,0 pct.« 29. I § 34, stk. 4, indsættes som 2. pkt. :
»Er den officielle diskonto mindre end -1,00 pct., forrentes den til en hver tid værende gæld med 0,0 pct.« 30. § 38 affattes således:
»§ 38. Finansministeren fastsætter regler om betaling af gebyrer i forbindelse med opkrævning og tilbagebetaling af stats- og studielån og for meget udbetalt uddannelsesstøtte, der er givet efter denne lov eller tidligere lovgivning om uddannelsesstøtte.« 31. I § 38 c, stk. 3, udgår »at anmode om«.
 32. § 39, stk. 1, 1. pkt., affattes således:
»Styrelsen kan hos skattemyndighederne, Det Centrale Personregister, andre myndigheder og uddannelsesinstitutionerne indhente oplysninger om den uddannelsessøgende og dennes samlever og den uddannelsessøgendes forældre eller den ene forælders ægtefælle eller registrerede partner, der er nødvendige for tildeling, beregning og tilbagebetaling af uddannelsesstøtte, herunder oplysninger om indkomst- og formueforhold, bopæl, opholdsgrundlaget for udenlandske statsborgere, antallet af ansøgers og denne forældres eller den ene forældres og dennes ægtefælles eller registrerede partners børn under 18 år, samt uddannelsesoplysninger, herunder indskrivningsoplysninger for uddannelsessøgende, der er indskrevet på en støtteberettigende uddannelse, men ikke har søgt SU.« 33. I § 39, stk. 2, ændres »§ 8, stk. 3,« til: »§ 8, stk. 4,« og »§ 8, stk. 4, nr. 1,« ændres til: »§ 8, stk. 5, nr. 1,«.
 34. I § 39, stk. 8, affattes således:
»Stk. 8. Styrelsen kan med studiestøtteadministrationerne i Grønland, på Færøerne og i EU- og EØS-medlemsstaterne udveksle de oplysninger om tildeling af statens uddannelsesstøtte, der er nødvendige for kontrollen af, om de uddannelsessøgende modtager både statens uddannelsesstøtte og uddannelsesstøtte fra et andet land eller selvstyrende område.
Styrelsen kan i forbindelse hermed foretage samkøring i kontroløjemed af oplysninger fra egne registrer med oplysninger fra studiestøtteadministrationerne i de pågældende lande.« § 2 I lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007, som ændret ved § 32 i lov nr. 551 af 6. juni 2007, § 3 i lov nr. 208 af 31. marts 2008, § 3 i lov nr. 78 af 27. januar 2010 og § 1 i lov nr. 1567 af 21. december 2010, foretages følgende ændring:
 1. I § 4 a, stk. 1, 1. pkt. udgår »med fradrag af egenbetalingen, jf. § 3, stk. 1«.
 2. § 4 a, stk. 2, udgår.
 Stk. 3 bliver herefter stk. 2.
Ministeriet for Børn og Undervisning § 3 I lov om befordringsrabat til uddannelsessøgende i ungdomsuddannelser m.v., jf. lovbekendtgørelse nr. 170 af 24. februar 2009, som ændret ved § 2 i lov nr. 1567 af 21. december 2010 og § 1 i lov nr. 1349 af 21. december 2012, foretages følgende ændringer:
 1. I § 7, stk. 2, ændres »§§ 9 og 9 a« til: »§ 9 a«.
 2. I § 9, stk. 1, udgår »med fradrag af egenbetaling, jf. § 7«.
§ 4 Stk. 1. Loven træder i kraft den 15. juli 2013, jf. dog stk. 2-6.
 Stk. 2. § 1, nr. 16, træder i kraft den 1. januar 2014.
Stk. 3. § 1, nr. 8-12, 14 og 15, træder i kraft den 1. juli 2014. § 1, nr. 8, har virkning for forløb, der er igangsat den 1. juli 2014 eller senere.
Uddannelsessøgende med en adgangsgivende eksamen fra 2011, vil dog have ret til statens uddannelsesstøtte efter de hidtil gældende regler, hvis de optages på den første videregående uddannelse i 2014. § 1, nr. 10-12, 14 og 15, har virkning for uddannelsessøgende, der begynder på den første videregående uddannelse den 1. juli 2014 eller senere.
 Stk. 4. § 1, nr. 17, træder i kraft den 1. januar 2015.
 Stk. 5. § 1, nr. 3, 4, 19-25 og 33, træder i kraft den 1. juli 2015 og har virkning for hjemmeboende, der starter en ny uddannelse den 1. juli 2014 eller senere, jf. stk. 7 og 8.
 Stk. 6. § 1, nr. 13, § 2 og § 3 træder i kraft den 1. januar 2016.
Stk. 7. Fra den 1. juli 2014 til den 30. juni 2015 udgør stipendium med hjemmeboendesats, jf.
SU-lovens § 8, stk. 1, nr. 1, til uddannelsessøgende, der får uddannelsesstøtte inden for klippekortet, og uddannelsessøgende, der får uddannelsesstøtte uden for klippekortet, i en periode efter den måned, hvor den uddannelsesøgende fylder 20 år, og som er begyndt på en ny uddannelse efter den 1. juli 2014, 2.479 kr. (2013-niveau).
Stk. 8. Fra den 1. juli 2014 til den 30. juni 2015 udgør grundstipendiet med hjemmeboendesats, jf.
SU-lovens § 8, stk. 2, nr. 1, til uddannelsessøgende, der får uddannelsesstøtte uden for klippekortet, og som er begyndt på en ny uddannelse efter den 1. juli 2014, 893 kr. (2013-niveau). I samme periode udgør det maksimale tillæg til grundstipendiet med hjemmeboendesats, jf.
SU-lovens § 25, stk. 2, 1.586 kr. (2013-niveau).
Bemærkninger til lovforslaget Almindelige bemærkninger Indholdsfortegnelse 1. Lovforslaget baggrund og formål 1.1. Bedre igennem uddannelserne Lovforslaget fremsættes som opfølgning på aftalen af 18. april 2013 mellem regeringen (Socialdemokraterne, Radikale Venstre og Socialistisk Folkeparti) og Venstre, Det Konservative Folkeparti, Dansk Folkeparti og Liberal Alliance om Reform af SU-systemet og rammerne for studiegennemførelse.
Partierne er enige om, at der er brug for en veluddannet arbejdsstyrke og et velfungerende uddannelsessystem, hvis vi skal styrke dansk økonomi, konkurrenceevne og jobskabelse.
Dette skal understøttes af et velfungerende og effektivt SU-system, som samtidig sikrer, at unge har mulighed for at få en uddannelse uanset opvækst, social baggrund og forældrenes økonomiske situation.
 Aftalen omfatter ti initiativer til reform og målretning af SU-systemet:
 SU i op til 12 måneder ud over normeret tid til uddannelsessøgende, der starter deres videregående uddannelse inden for 2 år efter adgangsgivende eksamen  Øgede krav i SU-systemet til de uddannelsessøgende om fremdrift på videregående uddannelser  Målretning af SU til gymnasiale suppleringskurser (GSK)  Højst fem ungdomsuddannelser med SU  Ændret SU til hjemmeboende  Afdæmpet regulering af SU i perioden 2014 til 2021  Forhøjelse af satsen for fribeløb for SU-modtagere  Udbetaling af bonus til uddannelsessøgende, der bliver færdige på under normeret studietid  Øget støtte til befordringsgodtgørelse  Opfølgning på EU-domstolens dom i sag C-46/12, L.N.
Initiativet om øgede krav i SU-systemet til de uddannelsessøgende om fremdrift på de videregående uddannelser indebærer, at uddannelsessøgende fremover kun kan være 6 måneder forsinket, før udbetaling af SU stoppes.
Efter de nugældende regler stoppes udbetalingen af SU efter 12 måneder. Ændringen kræver ikke lovændring, men gennemføres ved ændring af SU-bekendtgørelsen.
I forbindelse med udformningen af den nye ordning vil der blandt andet blive taget højde for de særlige problemer med studieaktivitetskontrol, der knytter sig kandidatstuderende på fleksible ph.d.-forløb.
Lovforslaget skal ses i sammenhæng med det samtidigt fremsatte lovforslag nr.
L 226 om ændring af universitetsloven, lov om erhvervsakademiuddannelser og professionsbacheloruddannelser, lov om videregående kunstneriske uddannelser og lov om maritime uddannelsesinstitutioner, som ligeledes fremsættes som opfølgning på aftalen.
Her foreslås det gennem ændringer af uddannelseslovgivningen, at der fremover stilles øgede krav til både de uddannelsessøgende og uddannelsesinstitutionerne om hurtigere fremdrift på studierne.
1.2. Administrative og tekniske ændringer af SU-loven Den hovedlov, der danner grundlag for den gældende SU-lov trådte i kraft i 1996. I forbindelse med administration af SU-lovens bestemmelser, og de regler der er fastsat i medfør af loven, har der vist sig behov for ændring af en række uhensigtsmæssigheder i SU-loven.
 Lovforslaget indeholder på den baggrund også en række mindre justeringer af SU-loven for at imødegå disse uhensigtsmæssigheder:
  Hjemmel til, at finansministeren kan fastsætte regler om gebyr ved inddrivelse af krav om tilbagebetaling af for meget modtaget SU, så gebyrsatserne ved inddrivelse af disse krav og ved krav om stats- og studielån kan harmoniseres.
 Præcisering af hjemmel til ikke at forrente studielån, og slutlån, i tilfælde hvor de gældende regler om forrentning ville medføre, at der ellers ville skulle tilskrives en negativ rente  Fiksering af et tidspunkt for, hvornår krav om tilbagebetaling af for meget modtaget SU forældes  Tydeliggørelse af hjemlen til at fastsætte regler om, hvornår der kan gives SU i ferien mellem trindelte uddannelser  Præcisering af formuleringen om udbetaling af studielån  Hjemmel til at udveksle oplysninger med studiestøttemyndigheder i EU- og EØS-medlemsstaterne og med de færøske og grønlandske studiestøttemyndigheder med henblik på kontrol af, om der sker dobbeltudbetaling af støtte.
  Præcisering af hjemmel til at udelukke SU, hvis den uddannelsessøgende samtidig modtager uddannelsesstøtte efter udenlandske regler.
2. Lovforslagets hovedindhold 2.1 Ændring af reglerne om støttetid 2.1.1 Gældende ret SU reguleres af lov om statens uddannelsesstøtte (SU-loven), jf. lovbekendtgørelse nr. 661 af 2. juni 2009 med senere ændringer og bekendtgørelse nr. 1269 af 17. december 2012 om statens uddannelsesstøtte (SU-bekendtgørelsen).
SU består af stipendium, studielån og slutlån, hvor studielån kun gives sammen med stipendiet.
Sammen med stipendium eller slutlån kan der gives et supplerende stipendium som tillæg til enlige forsørgere og forsørgere, der bor sammen med en SU-modtager.
Alle uddannelsessøgende, der er forsørgere, kan endvidere modtage et supplerende studielån.
Uddannelsessøgende, der på grund af en varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde, har ligeledes ret til et stipendium som tillæg til det almindelige stipendium eller slutlånet.
SU udbetales med et beløb pr. kalendermåned (støttemåned) i et kalenderår (støtteåret).
 SU gives uden for klippekortet til uddannelsessøgende, der gennemgår en ungdomsuddannelse, supplering eller uddannelse på folkeskoleniveau, og inden for klippekortet til uddannelsessøgende, der gennemgår en videregående uddannelse eller en privat uddannelse.
Det følger af SU-lovens § 16, stk. 1, at der inden for klippekortet gives SU med højst 70 klip (rammen), hvor et klip består af en måneds stipendium, samt eventuelt studielån, supplerende stipendier og supplerende lån.
Den uddannelsessøgende har således som udgangspunkt 6 års SU til rådighed til videregående uddannelse.
Rammen udvides efter SU-lovens § 16, stk. 2, i det omfang den normerede uddannelsestid overstiger 58 måneder (klip). Ministeren for forskning, innovation og videregående uddannelser kan efter SU-lovens § 16, stk. 3, bestemme, at rammen udvides, hvis den samlede uddannelsestid for uddannelser, der består af flere trin er over 58 måneder.
Ministeren for forskning, innovation og videregående uddannelser kan endvidere efter SU-lovens § 16, stk. 4, bestemme, at rammen udvides, hvis adgangskravet på lige fod med en gymnasial uddannelse kan være en videregående uddannelse, og den uddannelsessøgende har gennemført den adgangsgivende videregående uddannelse og ikke en gymnasial uddannelse.
På den baggrund er det fastsat i SU-bekendtgørelsens § 14, at Styrelsen for Videregående Uddannelser og Uddannelsesstøtte kan bestemme ved hvilke af de nævnte uddannelsesforløb, rammen udvides.
Eksempelvis har styrelsen udvidet rammen ved trindelte forløb, der har længere varighed end 58 måneder, når den uddannelsessøgende optages på kandidatuddannelsen på baggrund af en bacheloruddannelse af længere varighed end 3 år.
Til den enkelte uddannelse, der gives SU til inden for klippekortet, gives der efter SU-lovens § 17 et antal klip, der svarer til den normerede uddannelsestid målt i måneder med et tillæg på 12 klip (støttetiden). Til en bacheloruddannelse, der er normeret til 3 år (34 måneder), er støttetiden således 46 klip, mens støttetiden til en 2-årig kandidatuddannelse er 36 klip.
Har den uddannelsessøgende brugt alle 46 klip på bacheloruddannelsen er der dog kun 24 klip tilbage i rammen på 70 klip til brug på kandidatuddannelsen.
Støttetiden i en uddannelse kan efter ministerens bemyndigelse forlænges med klip, der er valgt fra eller i øvrigt sparet op i en tidligere gennemført uddannelse.
Støttetiden og rammen kan udvides med ekstra klip, hvis den uddannelsessøgende er blevet forsinket i uddannelsen på grund af sygdom, rådsarbejde eller andre særlige forhold.
Støttetiden og rammen kan endvidere udvides, hvis sygdom eller andre særlige forhold har medført, at den uddannelsessøgende ikke kan gennemføre sin uddannelse og derfor må skifte til en ny uddannelse.
Der kan endvidere gives tillæg af op til 12 klip, hvis den uddannelsesøgede bliver mor i løbet af uddannelsen, og op til 6 klip, hvis den uddannelsessøgende bliver far.
Uddannelsessøgende, der har brugt alle klippene i støttetiden eller i rammen, har efter SU-lovens § 21 mulighed for at optage slutlån i op til 12 måneder.
Slutlån kan dog kun udbetales for de sidste 12 måneder af uddannelsen.
Det er uddannelsesinstitutionen, der i forbindelse med ansøgning om slutlån vurderer, om uddannelsen kan afsluttes inden for 12 måneder.
2.1.2. Den foreslåede ordning For uddannelsessøgende, der søger ind på en uddannelse senere end 2 år efter, de har afsluttet den adgangsgivende eksamen, foreslås det, at støttetiden fastsættes til den normerede studietid for den uddannelse, der søges SU til inden for klippekortet.
 Samtidig foreslås det, at uddannelsessøgende, der søger ind på en videregående uddannelse senest 2 år efter, de har afsluttet den adgangsgivende eksamen, fremover får en støttetid, der består af den normerede uddannelsestid målt i måner plus 12 klip.
 Forslaget medfører ikke ændringer af mulighederne for udvidelse af støttetiden som følge af sygdom, rådsarbejde eller andre særlige forhold eller mulighederne for udvidelse af støttetiden for uddannelsessøgende, der får børn under uddannelsen.
Rammen på 70 klip, herunder reglerne om mulighed for udvidelse af rammen, foreslås heller ikke ændret og vil således fortsat gælde for alle uddannelsessøgende, der får SU til uddannelse inden for klippekortet.
Uddannelsessøgende, der skifter studium vil således fortsat have 70 klip til rådighed til videregående uddannelser, men vil få beregnet en støttetid, der afhænger af, hvornår de begyndte på den første videregående uddannelse.
For de enkelte videregående uddannelser, hvor der ikke er et formelt optagelseskrav om en adgangsgivende eksamen, anvendes samme regel, hvis ansøgerne har gennemført en adgangsgivende eksamen.
Hvis ikke, vil reglen i stedet være, at den uddannelsessøgende skal starte på en videregående uddannelse inden for 6 kalenderår efter afslutning af folkeskolen for at kunne øge støttetiden med 12 klip.
 Det foreslås endvidere, at ministeren for forskning, innovation og videregående uddannelser kan fastsætte regler om, hvornår støttetiden udvides med de 12 ekstra klip.
Ministeren vil fastsætte regler om, at det er optagelsestidspunktet, der er afgørende for, hvornår en videregående uddannelse anses for at være påbegyndt.
Dette gælder, uanset om studiestarten er i september eller op til et halvt år senere som f.eks. på medicin, der har et årligt sommeroptag men halvårlige studiestartsforløb, så en andel uddannelsessøgende begynder studierne i januar-februar.
På nogle videregående uddannelser er der mulighed for på ansøgningen at krydse af, om ansøger er interesseret i en stand-by-plads.
Institutionerne fastsætter antallet af stand-by-pladser.
Hvis ansøger benytter sig af den mulighed, vil den pågældende få tilbudt en studieplads, hvis der er andre optagne, der ikke begynder eller holder op meget tidligt i studieforløbet.
Ansøgere, der har søgt en uddannelse indenfor 2 år efter adgangsgivende eksamen, men kommer på stand-by og først begynder på den pågældende uddannelse lidt senere, vil også opfylde kravene til at modtage op til 12 måneders ekstra SU.
Det gælder også uddannelsesøgende, der har ansøgt om stand-by-plads og modtaget tilsagn om optagelse på den pågældende uddannelse ved ansøgning på samme uddannelse året efter.
 Ministeren vil endvidere fastsætte regler, der giver mulighed for at se bort fra reglen om højst 2 år mellem den adgangsgivende eksamen og den videregående uddannelse, hvis det af væsentlige grunde ikke er muligt at påbegynde den videregående uddannelse senest 2 år efter adgangsgivende eksamen, herunder som følge af:
  Værnepligtstjeneste, herunder tjeneste på værnepligtslignende vilkår.
  Uddannelse med henblik på samt udsendelse som led i forsvarets internationale operationer.
  Adoption eller barsel.
  Længerevarende sygdom, herunder særlige forhold i tilknytning til et handicap.
  Pasning af nærtstående, som er handicappede, alvorligt syge eller døende.
  Træning til og deltagelse i Olympiske Lege eller Paralympiske Lege som en Elite- eller Verdensklasseatlet udpeget af Team Danmark.
For så vidt angår særlige forhold i tilknytning til et handicap er det hensigten, at der vil kunne ses bort fra reglen om højst 2 år mellem den adgangsgivende eksamen og den videregående uddannelse, hvis ansøgere med handicap ikke er i stand til at påbegynde uddannelsen som følge af omfattende behandling, forværring af tilstanden, hospitalsindlæggelse, genoptræning, eller andre særlige handicaprelaterede omstændigheder, eksempelvis manglende hjælpemidler.
Ved ansøgning om dispensation skal der vedlægges relevant dokumentation.
Det er ikke hensigten at se bort fra reglen om start senest 2 år efter adgangsgivende eksamen, hvis der ikke foreligger en konkret omstændighed, der hindrer, at ansøger kan starte indenfor 2 år efter adgangsgivende eksamen.
Endelig kan der være helt særlige optagelsesforhold på enkelte uddannelser, som kan give anledning til at se bort fra reglen om højst 2 år mellem den adgangsgivende eksamen og optagelse på den videregående uddannelse.
Det kan være krav om en mindstealder for optagelse (politiuddannelsen), supplerende optagelseskrav som f.eks. erhvervserfaring, eller små uddannelser, der alene har optag hvert 2. eller 3. år.
For uddannelsessøgende, der kan modtage SU til normeret tid, fordi de er påbegyndt den første videregående uddannelse senere end 2 år efter adgangsgivende eksamen, foreslås det at udvide muligheden for at få slutlån fra 12 til 24 rater.
Uddannelsessøgende, der kan modtage SU til normeret studietid kan derudover få op til 24 måneders slutlån.
Tildelingen sker på grundlag af uddannelsesinstitutionens vurdering af, at den uddannelsessøgende vil kunne afslutte uddannelsen inden for 24 måneder.
De uddannelsessøgende, der modtager SU til normeret tid vil således få stillet et antal klip til rådighed, der svarer til den normerede studietid.
Hertil kommer muligheden for 24 måneders slutlån.
Uddannelsessøgende, der påbegynder den første videregående uddannelse senest 2 år efter adgangsgivende eksamen vil som i dag få stillet et antal klip til rådighed, der svarer til den normerede studietid plus 12 klip.
Hertil kommer muligheden for 12 måneders slutlån.
Denne udvidede støttetid gives også til efterfølgende uddannelser inden for klippekortet.
Uddannelsessøgende, der kan modtage SU til normeret tid plus 12 klip kan derudover få op til 12 måneders slutlån i alt.
 Ændringen af støttetiden foreslås at træde i kraft for de uddannelsessøgende, der starter første gang på en videregående uddannelse efter den 1. juli 2014. Som en overgangsoverordning vil uddannelsessøgende med en adgangsgivende eksamen fra 2011 kunne søge optagelse i 2014 efter de eksisterende regler.
 Der henvises til lovforslagets § 1, nr. 10-12, 14 og 15.
2.2. Målretning af SU til gymnasiale suppleringskurser 2.2.1. Gældende ret Det følger af SU-lovens § 13, stk. 1, nr. 3, at der kan gives SU til supplering af en gymnasial uddannelse (GSK) i fag, der indgår i adgangskravene til en videregående uddannelse, når fagene ikke er gennemført på det krævede niveau.
 I SU-bekendtgørelsens § 12, stk. 1, der henviser til bilag 1 til samme bekendtgørelse, er nærmere defineret, hvilke fag der kan gives SU til.
Det er ifølge SU-bekendtgørelsens § 12, stk. 3, en betingelse, at suppleringen omfatter mindst 16 ugentlige undervisningstimer.
SU-reglerne indeholder ingen regler om maksimal varighed af suppleringskurser eller et maksimalt antal af suppleringskurser, der kan gives SU til.
 I bekendtgørelsen om gymnasial supplering (GS-bekendtgørelsen) defineres gymnasial supplering som GSK, hf+, fagpakke hhx og gymnasiale indslusningsforløb (GIF).
 SU-reglerne anvender en definition af supplering af en gymnasial uddannelse, som ikke svarer til den uddannelsesmæssige definition af GSK i GS-bekendtgørelsen:
  De gældende SU-regler giver ikke adgang til støtte til fag, der tidligere er gennemførte og giver derfor ikke mulighed for at forbedre karakteren, selvom GS-bekendtgørelsen giver GSK-kursister adgang til at forbedre karakteren i allerede gennemførte fag/niveau.
 GSK-reglerne giver kun mulighed for at supplere en gymnasial eksamen med fag, der er krævet for at kunne søge optagelse på en konkret videregående uddannelse.
SU-reglerne indeholder ikke samme begrænsning.
Der kan gives SU til suppleringer med henblik på et ubegrænset antal videregående uddannelser.
Det todelte system betyder, at SU ydes både til kursister, der supplerer gennem GSK-systemet og til kursister med en gymnasial eksamen, der supplerer i enkeltfagssystemet, f.eks. ved VUC, i fag, der indgår i adgangskravene til en videregående uddannelse (fag, der er nævnt i bilag 1 til SU-bekendtgørelsen). Det giver mulighed for valg af flere (og måske unødvendige) fag med henblik på at opfylde timetalskravet, såkaldt top up.
Det kan rumme et incitament til en længere studietid i stedet for blot at tage målrettede, korte intensive kurser (turbokurser).
 Den manglende sammenhæng mellem reglerne betyder også, at der i SU-reglerne mangler hjemmel til at give SU til supplering til uddannelsessøgende med en erhvervsuddannelse samt mindst et studierettet enkeltfag på mindst C-niveau, selv om denne uddannelsestype ifølge GS-bekendtgørelsen er adgangsgivende til GSK.
2.2.2. Den foreslåede ordning Det foreslås, at reglerne om SU til gymnasial supplering (GSK) ændres, så der kun gives SU til denne form for gymnasial supplering til kursister, der er optaget på GSK som udbudt i henhold til bekendtgørelse om gymnasial supplering (GS-bekendtgørelsen). Dermed afskaffes den ovennævnte mulighed for SU til deltagelse i hf- og gymnasieenkeltfag for kursister, der i forvejen har en gymnasial uddannelse.
Det foreslås, at ministeren kan fastsætte regler om, hvilken GSK der kan gives SU til.
Det er hensigten at fastsætte regler om, at det fremadrettet kun skal være muligt at få SU til GSK, der er tilrettelagt som korte intensive kurser.
Kursisterne oppebærer stadig ret til SU til den supplering de har behov for med henblik på at opnå adgang til den ønskede videregående uddannelse, hvis suppleringen afholdes som korte intensive kurser.
Der oppebæres ret til SU til kursets fulde varighed på korte intensive kurser, som kursisten optages på.
 Timetalskravet på 16 ugentlige undervisningstimer foreslås opretholdt for SU til GSK.
 Muligheden for at få SU til hf+, fagpakke hhx og GIF berøres ikke af forslaget.
 Ændringen foreslås at træde i kraft for GSK-forløb, der er igangsat efter den 1. juli 2014.
 Der henvises til lovforslagets § 1, nr. 8 og 9.
2.3. SU til højst fem ungdomsuddannelser 2.3.1. Gældende ret Det følger af SU-lovens § 13, at der gives SU uden for klippekortet til undervisning på folkeskoleniveau og til almen voksenuddannelse.
Sammen med almen voksenuddannelse kan der gives uddannelsesstøtte til forberedende voksenundervisning (FVU) til uddannelsessøgende på 18 og 19 år.
Der gives endvidere SU uden for klippekortet til ungdomsuddannelser herunder studieforberedende enkeltfagsundervisning for voksne.
Derudover gives der SU uden for klippekortet til supplering af en gymnasial uddannelse (GSK) i fag, der indgår i adgangskravene til en videregående uddannelse, når fagene ikke er gennemført på det krævede niveau.
Endelig gives supplering i form af fagpakke hf (hf+), fagpakke hhx og gymnasiale indslusningsforløb for flygtninge og indvandrere (GIF) Der er ingen begrænsninger i hvor mange folkeskoleforløb, ungdomsuddannelser og suppleringsforløb, den uddannelsessøgende kan få uddannelsesstøtte til.
Det er dog ikke muligt at få SU til en gymnasial uddannelse, hvis den uddannelsessøgende allerede har gennemført en gymnasial uddannelse.
2.3.2. Den foreslåede ordning Det foreslås, at ministeren for forskning, innovation og videregående uddannelser kan fastsætte regler om, at der højst kan gives SU til fem påbegyndte ungdomsuddannelser.
Begynder den uddannelsessøgende på den sjette ungdomsuddannelse, gives der ikke SU til uddannelsen.
Ministeren for forskning, innovation og videregående uddannelser kan også fastsætte regler om, hvilke ungdomsuddannelser, der medregnes, og hvornår kombinerede enkeltfagsforløb med både avu og hf/stx-enkeltfag medregnes, samt regler om dispensation i tilfælde, hvor den unge omfattes af et uddannelsespålæg i kontanthjælpssystemet.
Det er hensigten, at alle SU-godkendte ungdomsuddannelser som udgangspunkt medregnes i det antal ungdomsuddannelser, den uddannelsessøgende højst kan påbegynde med SU.
Det indebærer blandt andet at følgende uddannelsesforløb medregnes som en ny påbegyndt ungdomsuddannelse:
  Påbegyndelse af grundforløb i erhvervsuddannelserne.
 Påbegyndelse af nye gymnasiale forløb også inden for de almene henholdsvis erhvervsrettede gymnasiale uddannelser.
Det vil f.eks. sige, at skift fra stx til hf og fra hhx til htx også medregnes som påbegyndelse af ny uddannelse.
Skift mellem treårige gymnasiale ungdomsuddannelser i forbindelse med grundforløbets afslutning tæller ikke som ny påbegyndt ungdomsuddannelse, hvis skiftet sker direkte og dermed uden forsinkelse.
 Der kan ydes SU til hf-enkeltfag, hvis det ugentlige timetal er på minimum 23 timer.
Påbegynder den uddannelsessøgende hf-enkeltfag med SU, tæller det som en påbegyndt uddannelse med SU, da forløbet i sidste ende kan føre til, at den uddannelsessøgende sammenstykker en hel kompetencegivende ungdomsuddannelse.
Tilbagekomst fra orlov fra en ungdomsuddannelse medregnes ikke som påbegyndelse af en ny ungdomsuddannelse, men opstart på samme ungdomsuddannelse.
Påbegyndelse af en ny eller samme ungdomsuddannelse efter udmeldelse eller udmeldelse på uddannelsesstedets initiativ tæller som en ny påbegyndelse.
Der er med lovforslaget heller ikke lagt op til at skift mellem uddannelsesinstitutioner skal tælle som mere end én uddannelse, hvis den uddannelsessøgende fortsat følger den samme uddannelse.
 Det er hensigten, at følgende uddannelsesforløb ikke tæller med som påbegyndt ungdomsuddannelse:
  Forløb i regi af almen voksenuddannelse, selv om den uddannelsessøgende kan være berettiget til at modtage SU her, da almen voksenuddannelse ikke er på ungdomsuddannelsesniveau, men grundskoleniveau.
  GSK-forløb, fagpakke hf (hf+), fagpakke hhx, gymnasialt indslusningsforløb for flygtninge og indvandrere (GIF), adgangskursus til ingeniøruddannelserne og forberedelseskursus for indvandrere og flygtninge til lærer-, pædagog- og socialrådgiveruddannelsen (FIF), da den uddannelsessøgende ikke kan sammenstykke en fuld kompetencegivende ungdomsuddannelse alene med disse forløb.
  Hovedforløbet til byggemontageteknikker, web-integrator og sundhedsservicesekretær, da de hænger sammen med grundforløbet.
 Produktionsskoleforløb, da det ikke er en kompetencegivende ungdomsuddannelse.
Deltageren modtager desuden produktionsskoleydelse og ikke SU til forløbet.
  Erhvervsgrunduddannelser (egu) medregnes ikke, da eleverne ikke modtager SU.
  Ungdomsuddannelse for unge med særlige behov (STU) medregnes ikke, da eleverne ikke modtager SU.
Det foreslås, at reglerne om et loft på SU til højst fem ungdomsuddannelser skal gælde fra den 1. januar 2015. I opgørelsen af antallet af påbegyndte ungdomsuddannelser indgår alle påbegyndte ungdomsuddannelser.
Forslaget berører ikke SU til igangværende ungdomsuddannelser påbegyndt før den 1. januar 2015.
 Der henvises til lovforslagets § 1, nr. 9.
2.4. Ændret SU til hjemmeboende 2.4.1. Gældende ret Det følger af SU-lovens § 8, stk. 1, at stipendium gives med enten hjemmeboendesats på 2.860 kr. (2013 niveau) eller udeboendesats på 5.753 kr. (2013 niveau). Satsen for udeboende gives til uddannelsessøgende, der er udeboende, og som er indskrevet på og gennemgår en videregående eller privat uddannelse (inden for klippekortet). Satsen for udeboende gives endvidere til uddannelsessøgende, der er udeboende, fyldt 20 år og er indskrevet på og gennemgår en ungdomsuddannelse (uden for klippekortet).
Det er fastsat i § 8, stk. 1, i SU-bekendtgørelsen, at uddannelsessøgende betragtes som hjemmeboende, hvis de i folkeregistret står tilmeldt den ene eller begge forældres adresse, eller hvis den uddannelsessøgende uanset folkeregisteradressen jævnligt bor hos forældrene eller den ene af dem.
Uddannelsessøgende, der bor på kostskole, skolehjem eller lignende anses som udeboende, uanset hvilken adresse de står tilmeldt i folkeregistret.
Det er den uddannelsessøgendes bopælsstatus den 1. i måneden, der er afgørende for, om den uddannelsessøgende betragtes som ude- eller hjemmeboende i den pågældende måned.
I SU-bekendtgørelsens § 9 er der fastsat regler om, at udeboende 18-19-årige uddannelsessøgende i ungdomsuddannelser kun gives SU med udeboendesats, hvis de opfylder de betingelser, der fremgår af SU-bekendtgørelsens § 9, stk. 1, herunder f.eks. at den normale transportvej er 20 km eller derover mellem uddannelsesinstitutionen og forældrenes bopæl.
Uddannelsesinstitutionen træffer den endelige administrative afgørelse om, hvorvidt 18-19-årige uddannelsessøgende opfylder betingelserne for at få stipendium med udeboendesats.
I forbindelse med ansøgning om SU angiver den uddannelsessøgende selv, om vedkommende er udeboende eller hjemmeboende, og stipendium tildeles på den baggrund med satsen for ude- eller hjemmeboende.
De 18-19-årige uddannelsessøgende skal aflevere en selvstændig ansøgning for at få vurderet, om de opfylder en af de betingelser, der er opstillet i SU-bekendtgørelsens § 9, stk. 1. Styrelsen har hjemmel til uden samtykke til brug for kontrol af, om den uddannelsessøgende er udeboende, at indhente oplysninger fra CPR om den uddannelsessøgendes og forældrenes registrering af bopæl i CPR og samkøre og sammenstille oplysningerne med styrelsens oplysninger om tildeling af SU Det følger af SU-lovens § 8, stk. 2, at 18-19-årige uddannelsessøgende, der får SU til en ungdomsuddannelse (uden for klippekortet), har ret til et grundstipendium på 1.274 kr. (2013 niveau), med eventuelt tillæg på op til 1.586 kr. (2013 niveau). Tillæggets størrelse er afhængig af forældrenes indkomst.
Med forældre menes den uddannelsessøgendes biologiske forældre eller adoptivforældre.
Forældrenes indkomstgrundlag består af personlig indkomst, eventuel positiv kapitalindkomst og aktieindkomst.
Det er som udgangspunkt indkomsten i det andet kalenderår forud for støtteåret, der anvendes ved beregningen af tillægget til grundstipendiet.
SU-lovens støttesatser og beløbsgrænser er angivet med udgangspunkt i satsniveauet for 2013. Nedenstående beløbsgrænser, er således angivet med den sats, der anvendes i forbindelse med tildeling af SU i støtteåret 2013. Ved afgørelse om tildeling af tillægget til grundstipendiet anvendes beløbsgrænserne for forældrenes indkomst det andet kalenderår forud for støtteåret; det vil sige indkomsten i 2011. Den uddannelsessøgende får det fulde tillæg til grundstipendiet, hvis forældreindkomsten ikke overstiger 314.403 kr.
Tillægget nedsættes ved højere indkomst og bortfalder helt ved en forældreindkomst på 670.949 kr.
For uddannelsessøgende, der får grundstipendium med satsen for udeboende bortalder tillægget dog allerede ved en forældreindkomst på 549.395 kr.
 For hvert af forældrenes børn under 18 år, foretages et fradrag på 33.372 kr.
 Som udgangspunkt lægges begge forældres indkomstgrundlag til grund, men der kan efter SU-lovens § 25, stk. 8, nr. 1, fastsættes regler om, hvornår forholdene hos kun den ene af forældrene skal lægges til grund for beregningen af tillæg til grundstipendiet.
 Det følger således af SU-bekendtgørelsens § 27, at kun indkomstforholdene hos den ene af forældrene lægges til grund, hvis forældrene har forskellig folkeregisteradresse på det tidspunkt, hvor styrelsen træffer afgørelse om tildeling af tillægget til grundstipendiet.
Hvis kun indkomsten hos den ene af forældrene skal lægges til grund for støttetildelingen, vælges den af forældrene, som den uddannelsessøgende har folkeregisteradresse hos på det tidspunkt, hvor styrelsen første gang træffer afgørelse om tildeling af tillægget.
Har den uddannelsessøgende på dette tidspunkt ikke folkeregisteradresse hos nogen af forældrene, lægges indkomsten hos den af forældrene, som den uddannelsessøgende senest har haft folkeregisteradresse hos, til grund.
Har den uddannelsessøgende senest haft folkeregisteradresse hos begge forældrene, der efterfølgende er flyttet fra hinanden, vælges indkomsten hos den af forældrene, der har den laveste indkomst på det tidspunkt, hvor styrelsen første gang træffer afgørelse om tillægget.
 Hvis forholdene hos kun den ene af forældrene lægges til grund, sker der også kun fradrag i indkomstgrundlaget for dennes børn.
 SU-lovens § 39, stk. 1, giver styrelsen mulighed for at indhente oplysninger fra SKAT, det centrale personregister (CPR) og andre offentlige myndigheder om den uddannelsessøgende og dennes forældre, der er nødvendige for tildeling, beregning og tilbagebetaling af SU, herunder oplysninger om indkomst, bopæl og forældrenes øvrige børn under 18 år.
Oplysninger om forældrenes indkomst og bopæl videregives først til den uddannelsessøgende, når denne får meddelelse om styrelsens afgørelse.
Efter persondatalovens regler skal forældrene oplyses om, at styrelsen indhenter indkomst- og bopælsoplysningerne fra SKAT og CPR.
Oplysningspligten opfyldes ved, at styrelsen i forbindelse med den 18-19-årige uddannelsessøgendes ansøgning om SU sender et brev til forældrenes folkeregisteradresse.
Hvis det ikke er muligt at indhente indkomstoplysninger fra SKAT, kan styrelsen som udgangspunkt tildele SU med grundstipendiet.
Indsender den uddannelsessøgende efterfølgende dokumentation for forældrenes indkomst, f.eks. indkomst fra udlandet, Grønland eller Færøerne, kan styrelsen foretage en ny støtteberegning af tillægget til grundstipendiet på baggrund heraf.
2.4.2. Den foreslåede ordning Satsen for SU til hjemmeboende uddannelsessøgende foreslås harmoniseret, så der gælder samme regler, uanset om den uddannelsessøgende får SU inden for eller uden for klippekortet.
Betingelserne for, hvornår den uddannelsessøgende betragtes som henholdsvis hjemmeboende eller udeboende, ændres ikke.
Dette gælder også betingelsen om, at 18-19-årige uddannelsessøgende i ungdomsuddannelser, der er udeboende, får SU med satsen for hjemmeboende, hvis de ikke opfylder de betingelser, der følger af SU-bekendtgørelsens § 9.
 Det foreslås, at SU med hjemmeboendesats fremover består af et grundstipendium på 893 kr. (2013-niveau), der i størrelse svarer til satsen for børne- og ungeydelsen til 15-17-årige (2013-niveau). Hertil kommer et tillæg til grundstipendiet på op til 1.586 kr. (2013-niveau), der afhænger af forældrenes indkomst.
 Forslaget ændrer ikke reglerne for grundstipendium og tillæg til grundstipendiet for de 18-19-årige udeboende uddannelsessøgende i ungdomsuddannelserne, der har ret til grundstipendium med udeboende sats, fordi de opfylder betingelserne i SU-bekendtgørelsens § 9.
For hjemmeboende uddannelsessøgende, der bor hos den ene forældre og dennes ægtefælle eller registrerede partner foreslås det, at ægtefællens eller den registrerede partners indkomst medregnes i indkomstgrundlaget ved beregning af tillægget til grundstipendiet.
Efter aftalen er det intentionen, at indkomstaftrapningen udvides til at omfatte samlevere, i det omfang der kan udvikles en afgrænsning, som kan håndteres administrativt og understøttes systemmæssigt.
Dette vil i givet fald kræve lovændring.
Ydelsen til de udeboende 18-19-årige uddannelsessøgende i ungdomsuddannelser er også efter reformen af SU-systemet forældreindkomstafhængig.
Da reglerne for tildeling af SU til de udeboende uddannelsessøgende ikke ændres med reformen af SU-systemet, vil principperne for, hvilken indkomst der lægges til grund for beregning af tillæg for disse udeboende uddannelsessøgende ikke blive ændret.
Det vil sige, at en forælders eventuelle nye ægtefælle ikke vil indgå i indkomstgrundlaget for de udeboende 18-19-årige uddannelsessøgende i ungdomsuddannelserne.
Hjemlen til at fastsætte regler om, hvornår kun den ene forældres indkomst anvendes, foreslået opretholdt.
Bestemmelsen giver mulighed for at fastsætte regler, der svarer til de, der fremgår af SU-bekendtgørelsens § 27. I lyset af, at den forældreindkomstafhængige periode med forslaget ikke kun begrænses til den uddannelsessøgendes 18. og 19. år, men også kan omfatte ældre hjemmeboende uddannelsessøgende, virker reglen om, at indkomsten for den forælder, den uddannelsessøgende boede hos på det tidspunkt, hvor styrelsen første gang træffer afgørelse om tildeling af tillægget, ikke længere meningsfuld.
Det vil derfor være nødvendigt at fastsætte nye regler, der definerer, hvilken forældres indkomst, der skal lægges til grund, hvis den uddannelsessøgende forhold har ændret sig siden der første gang blev truffet afgørelse om tildeling af tillægget.
 SU-lovens støttesatser og beløbsgrænser er angivet med udgangspunkt i satsniveauet for 2013. Nedenstående beløbsgrænser, er således angivet med den sats, der anvendes i forbindelse med tildeling af SU i støtteåret 2013. Ved afgørelse om tildeling af tillægget til grundstipendiet anvendes beløbsgrænserne for forældrenes indkomst det andet kalenderår forud for støtteåret; det vil sige indkomsten i 2011.
Indkomstgrænsen for, hvornår der kan opnås det fulde tillæg til grundstipendiet for hjemmeboende forhøjes fra 314.403 kr. til 325.000 kr.
Samtidig ændres slutpunktet for aftrapningen af tillægget til grundstipendiet fra tidligere 670.949 kr. til 550.000 kr., så tillægget til grundstipendiet aftrappes i indkomstintervallet 325.000-550.000 kr.
De foreslåede indkomstgrænser vil alene gælde for uddannelsessøgende, der får tillæg til grundstipendiet med hjemmeboendesats.
For de 18-19-årige uddannelsessøgende i ungdomsuddannelser, der får tillæg til grundstipendiet med udeboendesats, gives tillægget fortsat, hvis den samlede indkomst ikke overstiger 314.403 kr., og bortfalder ved 549.395 kr.
I tilfælde, hvor forældrenes indkomst er faldet væsentligt, lægges den aktuelle forældreindkomst til grund til tildeling af tillægsstipendium.
Hvor tillægget til grundstipendiet beregnes på baggrund af den aktuelle forældreindkomst, anvendes ligeledes beløbsgrænsen for tildeling af tillægsstipendium i 2013.
De ændrede regler for hjemmeboende træder i kraft for uddannelsessøgende, der begynder på en ny uddannelse den 1. juli 2014 eller senere.
Af hensyn til udviklingen af den systemmæssige understøttelse af den ændrede SU til hjemmeboende foreslås det, at der fra den 1. juli 2014 til den 1. juli 2015 etableres en overgangsordning, hvor de nuværende satser for grundstipendiet for 18-19-årige hjemmeboende på ungdomsuddannelserne sænkes fra 1.274 kr. pr. måned til 893 kr. pr. måned (2013-niveau). Samtidig sænkes stipendiesatsen, der gælder for hjemmeboende på 20 år eller derover på ungdomsuddannelser og hjemmeboende ved videregående uddannelser, fra 2.860 kr. pr. måned til 2.479 kr. pr. måned (2013-niveau). Harmoniseringen af reglerne for SU til hjemmeboende på ungdomsuddannelserne og de videregående uddannelser, ændringerne i opgørelsen af forældreindtægten samt ændret aftrapning foreslås at træde i kraft den 1. juli 2015.
 Der henvises til lovforslagets § 1, nr. 3, 4, 19-25, 32 og 33.
2.5. Ændret satsregulering af SU i perioden 2014-2021 2.5.1. Gældende ret Det følger af SU-lovens § 12, at satserne for stipendier, supplerende stipendier, studielån, supplerende studielån og slutlån, jf. lovens § 8-11, reguleres én gang årligt den 1. januar.
Beløbene reguleres med 2.0 pct. tillagt eller fratrukket en tilpasningsprocent for det pågældende finansår, jf. lov om en satsreguleringsprocent.
Tilpasningsprocent tillægges eller fratrækkes afhængigt af om den beregning af lønudviklingen, der ligger til grund for tilpasningsprocenten er højere eller lavere end 2 pct.
Reguleringen sker på baggrund af de beløbsgrænser, der gælder på reguleringstidspunktet.
 Det følger endvidere af SU-lovens § 24, stk. 4, at fribeløbssatserne ligeledes reguleres efter lovens § 12. Det samme er efter SU-lovens § 25, stk. 5, tilfælde for beløbsgrænserne for forældrenes indkomst, der danner grundlag for beregningen af SU til de 18-19-årige uddannelsessøgende i ungdomsuddannelser, jf. i øvrigt under afsnit 2.1.4.
 SU-lovens støttesatser og beløbsgrænser er pt. angivet med udgangspunkt i satsniveauet for 2013, jf. dog under afsnit 2.4.1 for så vidt angår forældreindkomstgrænserne.
Med aftalen af 22. juni 2012 om en skattereform mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti, blev der gennemført en afdæmpet satsregulering af skattepligtige overførselsindkomster, jf. lov nr. 928 af 18. september 2012 ændring af lov om arbejdsløshedsforsikring m.v., lov om aktiv socialpolitik, lov om social pension og andre love.
Herefter satsreguleres blandt andet arbejdsløshedsdagpenge, kontanthjælp, førtidspension og folkepension i perioden 2016-2013 med satsreguleringsprocenten fratrukket en procentsats, der i finansåret 2016 udgør 0,3, i finansåret 2017 udgør 0,4, og i finansårene 2018-2023 procentsatsen 0,75. Lov nr. 928 af 18. september 2012 omfatter ikke SU-lovens støttesatser og beløbsgrænser.
2.5.2. Den foreslåede ordning Det foreslås, at den årlige regulering af SU-lovens satser og beløbsgrænser, der reguleres efter lovens § 12, i perioden 2014-2021 sker med satsreguleringsprocenten fratrukket den afdæmpede regulering i medfør af skattereformen fra juni 2012 fremrykket 2 år.
Forslaget indebærer således, at den nuværende årlige procentvise regulering for stipendier, supplerende stipendier, studielån, supplerende studielån og slutlån i SU-lovens § 8-11, fribeløbssatserne i SU-lovens § 24 og indkomstgrænserne i SU-lovens § 25, fra 2014 ændres, så den i 2014-2021 i stedet reguleres med statsreguleringsprocenten, jf. lov om en statsreguleringsprocent, fratrukket en fast procentsats.
Den fastsatte procentsats udgør 0,3 pct.-point for 2014 og 0,4 pct.-point for 2015, og 0,75 pct.-point for årene 2016-2021.
Ved den årlige regulering af støttesatserne og beløbsgrænserne er det de aktuelle, indtil da gældende beløb, der reguleres.
De regulerede beløb afrundes til nærmeste kronebeløb.
 Der henvises til lovforslagets § 1, nr. 5-7.
2.6. Forhøjelse af det laveste fribeløb inden for klippekortet 2.6.1. Gældende ret Det følger af SU-lovens kapitel 7, at Styrelsen for videregående Uddannelser og Uddannelsesstøtte efter udgangen af hvert støtteår, der følger kalenderåret, foretager en indkomstkontrol, hvor den uddannelsessøgendes egenindkomst i støtteåret sammenholdes med årsfribeløbet.
Overskrider egenindkomsten den uddannelsessøgendes årsfribeløb, skal den uddannelsessøgende tilbagebetale en del af eller hele den modtagne støtte.
Årsfribeløbet, som egenindkomsten sammenholdes med, er sammensat af de månedlige fribeløb.
Det laveste fribeløb udgør i 9.043 kr. (2013-niveau) pr. måned og gælder i måneder, hvor den uddannelsessøgende modtager uddannelsesstøtte inden for klippekortet.
Herudover gælder det mellemste fribeløb på 18.278 kr. (2013-niveau)i måneder, hvor den uddannelsessøgende har fravalgt uddannelsesstøtte, har orlov fra uddannelsen, er i lønnet praktik som en del af uddannelsen eller er erklæret studieinaktiv.
Det højeste fribeløb på 35.180 kr. (2013-niveau) gælder i måneder, hvor den uddannelsessøgende er uden for uddannelse, ikke har flere klip til en videregående uddannelse og ikke modtager slutlån eller ikke opfylder de grundlæggende betingelser for retten til uddannelsesstøtte, herunder aldersbetingelsen m.v.
Endelig gælder der et reduceret fribeløb på 3.037 kr. (2013-niveau) i måneder, hvor den uddannelsessøgende modtager handicaptillæg.
2.6.2. Den foreslåede ordning For at give de uddannelsessøgende på videregående uddannelser mulighed for at have erhvervsarbejde i større omfang end i dag uden at blive mødt med et indkomstkontrolkrav, foreslås det laveste fribeløb forhøjet med 1.500 kr. (2013-niveau) til 10.543 kr. (2013-niveau) fra den 1. januar 2014. Fra den 1. januar 2015 foreslås fribeløbet forhøjet med yderligere 1.000 kr. til 11.543 kr. (2013-niveau).
 Der henvises til § 1, nr. 16-18.
 2.7. Bonusstipendium.
2.7.1. Gældende ret Det er en forudsætning for at opnå uddannelsesstøtte, at den uddannelsessøgende er studieaktiv, jf.
SU-lovens § 2, stk. 1. Loven indeholder i øvrigt ikke bestemmelser, som sigter mod at fremme den studiemæssige fremdrift.
Administrative regler om studieaktivitet er med hjemmel i lovens § 1, stk. 8, fastsat i kapitel 1 i SU-bekendtgørelsen.
2.7.2. Den foreslåede ordning Med henblik på at fremme den studiemæssige fremdrift foreslås det, at der indføres et bonusstipendium til uddannelsessøgende, der fuldfører en videregående uddannelse hurtigere end på normeret tid.
Bonusstipendium udgør efter forslaget et beløb, der svarer til halvdelen af SU-stipendiet til udeboende på videregående uddannelser; det vil sige 2.877 kr. (2013-niveau).
Vurderingen af, om den uddannelsessøgende har gennemført sin uddannelse hurtigere end normeret tid, er uafhængigt af den pågældendes klipforbrug.
Bonusstipendiet knytter sig alene til, om den uddannelsessøgende har gennemført uddannelsen hurtigere end på normeret tid.
Det vil sige, at en uddannelsessøgende, der har gennemført en 3-årig uddannelse på 3 år, ikke har ret til bonusstipendium, selv om den uddannelsessøgende har valgt kun at modtage SU i f.eks. 2½ år.
Bonusstipendiet kan søges af uddannelsessøgende, der bliver færdige med deres uddannelse hurtigere end på normeret tid, herunder uddannelsessøgende, der afslutter første trin i en trindelt uddannelse.
Bonusstipendiet vil dog være mest fordelagtigt for uddannelsessøgende, der afslutter f.eks. en kandidatuddannelse, mens uddannelsessøgende, der afslutter en bacheloruddannelse og herefter fortsætter til kandidatuddannelsen, typisk ikke vil have fordel af forslaget, da der ikke gives SU i sommerferien mellem bachelor og kandidatuddannelsen, hvis der er længere end 2 måneder mellem uddannelserne.
 Efter forslaget bemyndiges ministeren for forskning, innovation og videregående uddannelser til at fastsætte nærmere regler om bonusstipendium, herunder om betingelserne for stipendiet.
Ministeren vil blandt andet fastsætte regler om, at den uddannelsessøgende skal have klip tilbage, jf.
SU-lovens § 16, ved uddannelsens afslutning for at kunne få bonusstipendium, om at den uddannelsessøgende skal være SU-berettiget til uddannelsen eller have fået SU til uddannelsen for at få udbetalt bonusstipendium, og om at udbetalt bonusstipendium vil tælle med i opgørelsen af forbrugte klip.
Bonusstipendium udbetales pr. hele kalendermåned, den uddannelsessøgende færdiggør sin uddannelse hurtigere end normeret tid.
Bonusstipendium udbetales som andre stipendier, og tæller ikke med i opgørelsen af den uddannelsessøgendes egenindkomst.
Bonusstipendiet udgøres alene af stipendium, jf. § 8, stk. 1, og omfatter således ikke handicaptillæg efter § 7, stk. 3, eller forsørgertillæg efter § 7, stk. 4. Bonusstipendium udbetales efter ansøgning.
 Det foreslås, at ordningen med bonusstipendium træder i kraft den 1. januar 2016.
 Der henvises til lovforslagets § 1, nr. 13.
2.8. Administrative og tekniske ændringer af SU-loven 2.8.1. Gebyrfastsættelse ved inddrivelse af krav om tilbagebetaling af for meget modtaget SU 2.8.1.1. Gældende ret Det følger af SU-lovens § 38, at ministeren for forskning, innovation og videregående uddannelser fastsætter regler om gebyr for rykkerbrev og opsigelse efter udløbet af den betalingsfrist, der er fastsat ved opkrævning af for meget udbetalt uddannelsesstøtte.
For så vidt angår statslån og studielån er det imidlertid finansministeren, der fastsætter regler om betaling af gebyrer i forbindelse med tilbagebetaling.
2.8.1.2. Den foreslåede ordning Det foreslås, at bemyndigelsen til at fastsætte gebyrer i forbindelse med opkrævning og tilbagebetaling af for meget udbetalt uddannelsesstøtte overføres fra ministeren for forskning, innovation og videregående uddannelser til finansministeren.
Administration af opgaven vedrørende krav om tilbagebetaling af for meget modtaget SU varetages af Statens Administration, der er en styrelse under Finansministeriet.
Det vurderes derfor, at det vil være hensigtsmæssigt, at gebyrer for administration af opgaven fastsættes af finansministeren.
Gebyrer i forbindelse med tilbagebetaling af stats- og studielån fastsættes allerede i dag af finansministeren.
Med overførslen af bemyndigelsen til at fastsætte gebyrer vedrørende FM-krav til finansministeren vil der blive mulighed for, at gebyrer for stats- og studielån og for FM-krav, der administreres samlet, fastsættes samlet i Finansministeriets bekendtgørelse om gebyrer for ekspedition af Statens Administrations (tidligere Økonomistyrelsen) finansforvaltningsopgaver.
Der vil desuden blive mulighed for, at der sker en harmonisering af hvilke gebyrtyper, der opkræves, og størrelsen af disse.
I dag opkræves der f.eks. ikke opkrævningsgebyr for krav om tilbagebetaling af for meget modtaget SU, hvilket er tilfældet for stats- og studielån.
 Der henvises til lovforslagets § 1, nr. 30.
2.8.2. Afskæring af negativ forrentning af SU-lån 2.8.2.1. Gældende ret Det følger af SU-lovens § 33, at studielån og slutlån optaget efter den 1. august 1988 i uddannelsesperioden forrentes med 4 pct. årligt.
Efter uddannelsesperioden forrentes den til enhver tid værende gæld med en årlig rente svarende til den til enhver tid fastsatte officielle diskonto med et procenttillæg eller et procentfradrag, der fastsættes på finansloven for det pågældende år.
Procenttillægget kan ikke overstige 1,0. Procenttillægget er hvert år blevet fastsat til 1,0.
 Lån, der er udbetalt efter den 1. august 1988, omfatter de såkaldt lån 5 og 6. Nationalbankens diskonto har siden den 1. juni 2012 været på 0,0 pct., hvorfor lån 5 og 6 pt. forrentes med 1 pct. uden for uddannelsesperioden.
I perioden fra den 1. august 1982 til den 1. august 1988, kunne de uddannelsessøgende optage statslån i form af det såkaldte lån 4. Det følger af SU-lovens § 34, at den til enhver tid værende gæld af lån 4 i uddannelsesperioden forrentes med 3,0 pct. under den til enhver tid gældende diskonto.
Efter uddannelsesperioden forrentes den til enhver tid værende gæld med diskontoen tillagt 1,0 pct.
Nationalbankens officielle diskonto har i 7 måneder i 1999, samt i en periode fra 2002 til 2006 og igen fra januar 2009 til dags dato været under 3,0 pct.
I disse perioder har der efter fast praksis ikke været beregnet rente af lån 4 for de uddannelsessøgende, der tidligere har optaget lån 4 og været under uddannelse i de nævnte perioder.
Baggrunden herfor er, at det med støtte i lovens forarbejder er sandsynliggjort, at fastsættelsen af renten 3,0 pct. under diskontoen er baseret på, at diskontoen er betydeligt højere end i dag (11 pct. i 1982), og at det i 1980erne, hvor også fastsættelsen af renterne på lån 5 og 6 stammer fra, ikke har været forudset, at diskontoen skulle kunne falde til under 3 pct., eller at diskontoen skulle kunne blive negativ.
Det ligger således i forholdets natur, at der ikke beregnes en negativ rente af lån 4.
 I lyset af, at den officielle diskonto som ovenfor nævnt pt. er 0,0 pct., og at en negativ udlånsrente ikke længere er utænkelig, blev der på finansloven for 2013 optaget en tekstanmærkning, der giver hjemmel til forrente lån 4 med 0,0 pct. i perioder, hvor diskontoen er mindre end 3,00 pct.
2.8.2.2. Den foreslåede ordning Med forslaget tydeliggøres SU-lovens bestemmelser i §§ 33 og 34 om forrentning af studie-, slut-, og statslån, så det direkte fremgår af bestemmelserne, at der ikke beregnes negativ rente af lån 4-6 uden for uddannelsesperioden, hvis diskontoen er lavere end -1,0, og at der tilsvarende ikke beregnes negativ rente af lån 4 i uddannelsesperioder, hvis diskontoen er lavere end 3 pct.
 Der henvises til lovforslagets § 1, nr. 27-29.
2.8.3. Forældelse af krav om tilbagebetaling af for meget modtaget SU 2.8.3.1. Gældende ret SU udbetales med foreløbige beløb i løbet af støtteåret og med endelige beløb efter støtteårets afslutning.
Den endelige tildeling af SU sker på grundlag af oplysninger om den uddannelsessøgendes egenindkomst, forældrenes indkomstgrundlag, studieforhold, anden offentlig støtte, bopælsstatus m.v.
Krav, der rejses i forbindelse med den endelige tildeling omfatter de såkaldte indkomstkontrolkrav, hvor den uddannelsesøgendes egenindkomst, jf.
SU-lovens § 23, sammenholdes med årsfribeløbet, jf.
SU-lovens § 24. Overstiger egenindkomsten årsfribeløbet rejses der krav om tilbagebetaling af SU svarende til differencen mellem egenindkomsten og fribeløbet med et mindre fradrag og med et tillæg på 7 pct.
Kravet rejses så støtte først nedsættes med udbetalt stipendium, herefter supplerende stipendium, studielån, supplerende studielån og til sidst slutlån.
 Det følger af § 2, stk. 1, i forældelsesloven, jf. lov nr. 522 af 6. juni 2007, at forældelsesfristen ved tilbagesøgningskrav løber fra det tidligste tidspunkt, hvor fordringshaveren kunne kræve fordringen opfyldt, hvilket som udgangspunkt vil sige det tidspunkt, hvor den fejlagtige betaling fandt sted.
2.8.3.2. Den foreslåede ordning I forbindelse med indførelsen af et fælles inddrivelsessystem har det vist sig nødvendigt at tage endegyldigt stilling til, hvornår forældelsesfristen regnes fra ved krav om tilbagebetaling af SU i forbindelse med den endelige tildeling.
Det særlige ved disse krav er, at det tidligste tidspunkt, hvor det kan afgøres om der eksisterer en fordring, ikke umiddelbart kan antages at være tidspunktet for støttens udbetaling.
Det er således først ved den endelige tildeling, hvor oplysninger om støttemodtagerens indkomst sammenholdes med årsfribeløbet for det afsluttede støtteår, at styrelsen kan afgøre, om støttemodtageren har modtaget SU med urette.
Samtidig knytter tilbagebetalingskravet sig ikke til bestemte månedlige udbetalinger af SU i støtteåret, men består af hele eller i mange tilfælde kun dele af hele støtteårets SU-udbetalinger.
På denne baggrund må det tidligste tidspunkt, hvorfra fordringshaveren kunne kræve fordringen opfyldt, jf. forældelseslovens § 2, stk. 1, være det tidspunkt, hvor den endelige tildeling finder sted.
Det vil i praksis være, når der efter støtteårets udgang rejses krav om tilbagebetaling af for meget modtaget SU.
Denne fortolkning af forældelsesloven sammenholdt med SU-loven er imidlertid ikke entydig, og der hersker således berettiget tvivl om, hvornår forældelsen af de såkaldte indkomstkontrolkrav regnes fra.
Det foreslås derfor, at der skabes en entydig lovhjemmel, der fastsætter tidspunktet for forældelsesfristens begyndelse til det tidspunkt, hvor den endelige tildeling sker; det vil sige, når styrelsen efter støtteårets udgang sammenholder støttemodtagerens egenindkomst med årsfribeløbet.
Dette sker tidligst umiddelbart efter SKAT i løbet af foråret danner årsopgørelserne for det afsluttede skatteår.
 Der henvises til lovforslaget § 1, nr. 26.
 2.8.4. SU i ferien mellem trindelte uddannelser.
2.8.4.1. Gældende ret Det følger af SU-bekendtgørelsens § 15, stk. 3, at uddannelsessøgende, der begynder på en kandidatuddannelse umiddelbart i forlængelse af en bacheloruddannelse, i støttemæssig henseende betragtes som om, de er indskrevet på og gennemgår kandidatuddannelsen fra den første måned efter bacheloruddannelsens afslutning, selvom kandidatuddannelsen først påbegyndes efter indtil 2 måneders ferie.
Styrelsen kan bestemme, at der på tilsvarende måde gives uddannelsesstøtte i ferieperioden mellem uddannelserne i lignende uddannelsesforløb.
Bestemmelsen har fundet anvendelse både for så vidt angår overgangen mellem to danske uddannelser, mellem uddannelse i udlandet og uddannelse i Danmark og mellem to udenlandske uddannelser.
For så vidt angår uddannelser i udlandet fremgår det af SU-lovens § 4, stk. 2, at ministeren for forskning, innovation og videregående uddannelser kan fastsætte regler om, hvilke perioder der kan gives uddannelsesstøtte i.
Denne bemyndigelse er udmøntet i SU-bekendtgørelsens § 15, stk. 3. For så vidt angår uddannelse i Danmark er der imidlertid ingen bemyndigelsesbestemmelser med en lignende ordlyd som i SU-lovens § 4, stk. 2, og der er intet i forarbejderne, der indikerer en specifik hjemmel til SU-bekendtgørelsens § 15, stk. 3. SU-lovens § 2, stk. 9, giver dog ministeren for forskning, innovation og videregående uddannelser hjemmel til at fastsætte nærmere regler om betingelsen om, at den uddannelsessøgende skal være indskrevet på og gennemgå en uddannelse, der giver ret til uddannelsesstøtte.
2.8.4.2. Den foreslåede ordning Det er Ministeriet for Forskning, Innovation og Videregående Uddannelsers vurdering, at bemyndigelsesbestemmelsen i § 2, stk. 9, ikke har den ønskede klarhed i forhold til sommerferiereglen i SU-bekendtgørelsens § 15, stk. 3.
 For at undgå, at der fremover kan rejses tvivl om hjemlen til SU-bekendtgørelsens § 15, stk. 3, foreslås det, at der i SU-lovens § 3, stk. 6, for så vidt angår uddannelse i Danmark indsættes en bestemmelse svarende til SU-lovens § 4, stk. 2, så de to hjemler til SU-bekendtgørelsens § 15, stk. 3, bliver enslydende.
 Der henvises til lovforslaget § 1, nr. 2.
2.8.5. Udvidelse af hjemlen til at udveksle oplysninger 2.8.5.1. Gældende ret Det følger af SU-lovens § 39, stk. 8, at styrelsen til studiestøtteadministrationerne i de øvrige nordiske lande kan videregive de oplysninger om tildeling af SU til borgere fra det pågældende land, der er nødvendige for kontrollen af, at de ikke for samme periode modtager både statens uddannelsesstøtte og uddannelsesstøtte fra deres hjemland.
Uddannelsessøgende, der er danske statsborgere og har fast bopæl i Grønland har mulighed for at få uddannelsesstøtte til uddannelse i Grønland og - under visse betingelser - i udlandet, jf.
Landstingsforordning nr. 5 af 14. november 2004 om uddannelsesstøtte og Hjemmestyrets bekendtgørelse nr. 8 af 27. marts 2008 om uddannelsesstøtte.
Uddannelsessøgende kan få uddannelsesstøtte efter færøske regler, hvis den uddannelsessøgende bor på Færøerne, har dansk statsborgerskab og studerer på fuld tid, jf.
Lagtingslov nr. 36 af 3. maj 2007 om studiestøtte med senere ændringer og bekendtgørelse nr. 107 af 25. august 2011.
En række europæiske lande tilbyder støtte til dækning af leveomkostninger til uddannelsessøgende, der uddanner sig i det pågældende land eller i udlandet.
Danske statsborgere, der opfylder betingelser for ligestilling efter EU-retten, har mulighed for at søge uddannelsesstøtte i en anden EU- eller EØS-medlemsstat på lige fod med landets egne borgere, ligesom uddannelsesøgende, der er statsborgere i en EU- eller EØS-medlemsstat og opfylder betingelserne for ligestilling med danske statsborgere, kan søge uddannelsesstøtte i Danmark.
2.8.5.2. Den foreslåede ordning Af hensyn til kontrollen af, om SU-modtagere modtager uddannelsesstøtte fra det grønlandske selvstyre eller fra Færøerne, foreslås det, at SU-lovens § 39. stk. 8, udvides, så det fremover også vil være muligt at udveksle oplysninger om tildeling af studiestøtte med studiestøttemyndighederne i Grønland og på Færøerne myndigheder.
 Det foreslås endvidere, at styrelsen kan udveksle oplysninger om tildeling af studiestøtte med studiestøttemyndighederne i EU- og EØS-medlemsstaterne med henblik på at kontrollere, at de uddannelsessøgende ikke for samme periode modtager statens uddannelsesstøtte og støtte fra en anden EU- eller EØS-medlemsstat. Ændringen foreslås blandt andet på bagrund af, at de følger af dommen i sag C-46/12, L.N, at Danmark er forpligtet til at give SU til EU- og EØS-statsborgere, der er kommet til landet med det hovedformål at studere, hvis de ved siden af studierne tager erhvervsarbejde af et omfang, der gør, at de efter EU-retten betragtes som arbejdstagere.
 Det foreslås, at styrelsen kan foretage sammenstilling og samkøring af de ovenfor nævnte oplysninger, herunder personoplysninger, i kontroløjemed.
 Der henvises til lovforslaget § 1, nr. 34.
2.8.6. Præcisering af formulering om udbetaling af studielån 2.8.6.1. Gældende ret SU-lovens § 38 c indeholder særlige bestemmelser om, hvordan studielån efter SU-lovens § 9 og supplerende studielån til enlige forsørgere efter SU-lovens § 10 b, stk. 3, udbetales.
Studielån, herunder supplerende studielån, frigives hver måned til disposition med de beløb, der fremgår af lovens § 9 og 10 b, stk. 3.
 Studielån, der er frigivet til disposition, udbetales først, når den uddannelsessøgende gennem styrelsens digitale selvbetjeningssystem minSU har indgivet en anmodning om udbetaling.
Det følger af § SU-lovens § 38 c, stk. 3, at den uddannelsessøgende ikke har adgang til at anmode om udbetaling af beløb efter stk. 1, der er frigivet til disposition, i perioder hvor den uddannelsessøgende  er indskrevet ved en uddannelse, der giver ret til uddannelsesstøtte, men har orlov fra uddannelsen,  er indskrevet ved en uddannelse, der giver ret til uddannelsesstøtte, men ikke er studieaktiv,  eller ikke er indskrevet på og gennemgår en uddannelse, der giver ret til uddannelsesstøtte.
2.8.6.2. Den foreslåede ordning Ordlyden i § 38, stk. 3, har vist sig uhensigtsmæssig, og er ikke fuldstændigt i overensstemmelse med bemærkningerne til bestemmelsen, jf. lovforslag nr. 59 af 11. november 2009. Heraf fremgår det, at den uddannelsessøgende i perioder, hvor den pågældende er uden for uddannelse, har orlov fra uddannelsen eller er inaktiv ikke har adgang til det disponible beløb, selvom den pågældende tidligere har anmodet herom.
 For at undgå tvivl om retsstillingen foreslås det at bringe ordlyden af § 38, stk. 3, i overensstemmelsen med intentionen bag loven, så det fremgår, at den uddannelsessøgende i perioder, hvor den pågældende er uden for uddannelse, har orlov fra uddannelsen eller er inaktiv, ikke har adgang til det disponible beløb, selvom låntager tidligere har anmodet herom.
 Der henvises til lovforslaget § 1, nr. 31.
2.8.7. Uddannelsesstøtte, der udelukker SU 2.8.7.1. Gældende ret Det følger af SU-lovens § 2, stk. 1, nr. 5, at det er en betingelse for retten til SU, at den uddannelsessøgende ikke samtidig modtager anden offentlig støtte, der tilsigter at dække leveomkostningerne.
Efter SU-lovens § 2, stk. 9, har ministeren for forskning, innovation og videregående uddannelser mulighed for at fastsætte nærmere regler om betingelsen i § 2, stk. 1, nr. 5.
 Det følger af SU-bekendtgørelsens § 54, stk. 2, at uddannelsessøgende, der får SU til uddannelse i udlandet ikke kan få SU, hvis de samtidig modtager støtte efter uddannelseslandets regler.
Det følger endvidere af SU-bekendtgørelsens § 69, at uddannelsessøgende, der ikke er danske statsborgere, ikke kan få SU, hvis de under den SU-berettigende uddannelse får eller kan få støtte fra hjemlandet.
Betingelse om, at der ikke gives SU, hvis den uddannelsessøgende kan få støtte fra hjemlandet, gælder dog ikke statsborgere fra EU- eller EØS-medlemsstaterne, der har muligheden for at vælge mellem SU og støtten fra hjemlandet.
2.8.7.2. Den foreslåede ordning Det foreslås at udvide ministeren for forskning, innovation og videregående uddannelsers bemyndigelse i SU-lovens § 2, stk. 9, så de fremgår direkte, at der kan fastsættes regler om, hvornår uddannelsesstøtte, der gives til at dække leveomkostningerne, betragtes som anden offentlig støtte.
 Set i lyset af den øgede internationalisering og mulighederne for at få støtte til uddannelse i udlandet, menes der med uddannelsesstøtte ikke blot uddannelsesstøtte, der gives efter danske regler, men f.eks. også uddannelsesstøtte, der gives efter andre landes nationale regler, eller uddannelsesstøtte, der gives efter international overenskomst.
 Forslaget skaber endvidere en klarere hjemmel til de regler, der er fastsat i SU-bekendtgørelsens § 54, stk. 2, og § 69.
 Der henvises til lovforslagets § 1, nr. 1.
2.9. Øget støtte til befordringsgodtgørelse 2.9.1. Gældende ret Reglerne for befordringsrabat til uddannelsessøgende fremgår af henholdsvis lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007, og lov om befordringsrabat til uddannelsessøgende i ungdomsuddannelser m.v., jf. lovbekendtgørelse nr. 170 af 24. februar 2009. Begge ordninger administreres af Styrelsen for Videregående Uddannelser og Uddannelsesstøtte.
Sidstnævnte lov hører dog ressortmæssigt under Ministeriet for Børn og Undervisning.
Efter begge love kan uddannelsessøgende, der ikke har mulighed for at gøre brug af offentlig befordring mellem bopæl og uddannelsessted, søge om godtgørelse til befordring med andre befordringsmidler end offentlige befordringsmidler efter en kilometersats med fradrag af egenbetalingen.
Egenbetalingen udgør efter begge love 587 kr. pr. måned (2013-niveau).
Efter begge love har den pågældende minister hjemmel til at fastsætte nærmere regler om retten til godtgørelse, herunder godtgørelsens beregning, sats og årlige regulering, øvre grænse for godtgørelsen og udbetaling.
Bemyndigelserne er udmøntet ved bekendtgørelse nr. 831 af 5. juni 2011 om befordringsrabat til studerende ved videregående uddannelser og bekendtgørelse nr. 804 af 29. juli 2008 om befordringsrabat til uddannelsessøgende i ungdomsuddannelser m.v. med senere ændringer.
Både for så vidt angår ungdomsuddannelser og videregående uddannelser er satsen fastsat til 13,59 kr. (2013-niveau) pr. påbegyndt kilometer pr. måned.
Der kan dog højst gives godtgørelse for de første 300 kilometer om dagen.
Af bekendtgørelserne fremgår det endvidere, at befordringsgodtgørelse alene gives, hvis der ikke er offentlig transport på hele eller dele (mindst 24 kilometer) af strækningen mellem bopæl og uddannelsessted, eller hvis rejsetiden bliver væsentligt forlænget med offentlig befordring.
Godtgørelsen udbetales månedsvis og kun ved strækninger over 24 kilometer, dog udbetales der også godtgørelse til de første 24 kilometer, men der er en egenbetaling på 587 kr. pr. måned.
Kilometerpenge er skattepligtig indkomst.
2.9.2. Den foreslåede ordning Det foreslås at fjerne egenbetalingen på 587 kr. pr. måned for både uddannelsessøgende ved videregående uddannelser og i ungdomsuddannelser m.v.
 Det er endvidere hensigten med hjemmel i de eksisterende bemyndigelsesbestemmelser at fastsætte regler om, at godtgørelsen kun udbetales for den rejsedel, som overstiger 24 kilometer.
Når der ikke udbetales godtgørelse til de første 24 kilometer, kan der fortsat siges at være en egenbetaling for den uddannelsessøgende.
Egenbetalingen vil svare til cirka 413 kr. og er således mindre end den nuværende egenbetaling på 587 kr. pr. måned.
 Endelig er det hensigten at ændre kilometersatsen som fastsat i bekendtgørelserne fra 13,59 kr. til 17,22 kr. (2013-niveau) pr. måned.
 Forslaget foreslås at træde i kraft den 1. januar 2016.
 Der henvises til lovforslagets §§ 2 og 3.
3. Økonomiske og administrative konsekvenser for det offentlige Lovforslaget vil have økonomiske og administrative konsekvenser for staten og kommuner.
Forslaget vil ikke have økonomiske eller administrative konsekvenser for regioner.
 Lovforslaget og forslagene i det samtidigt fremsatte lovforslag om henholdsvis de nye rammer på de videregående uddannelser, der støtter en aktiv studiegennemførelse, mulighed for afholdelse af studiestartsprøve samt krav til universiteterne om at reducere den gennemsnitlige studietid med 4,3 måneder frem mod 2020, skønnes at forbedre de offentlige finanser med ca. 2,2 mia. kr. i 2020. Forslagene forventes samlet at øge udbuddet af arbejdskraft med knap 5.900 personer i 2020, jf. nedenstående tabel.
Reformen af SU-systemet medfører samlet set brutto mindreudgifter på 1,7 mia. kr. i 2020, når der ikke indregnes arbejdsudbudsvirkning.
Nærværende lov medfører mindreudgifter i 2020 på 1,4 mia. kr. fordelt på mindreudgifter på 1,5 mia. kr. for staten og merudgifter på 70 mio. kr. i kommunerne, jf. nedenstående tabel.
 Når der tages højde for skat, tilbageløb og arbejdsudbud forbedrer reformen af SU-systemet samlet set den offentlige saldo med ca. 2,2 mia. kr. i 2020, heraf forbedrer nærværende lov den offentlige saldo med 1,5 mia. kr. i 2020 fordelt på mindreudgifter på 1,5 mia. kr. for staten og merudgifter på 50 mio. kr. i kommunerne, jf. nedenstående tabel.
 Forslaget om SU i op til 12 måneder ud over normeret tid ved start inden for to år efter adgangsgivende eksamen og forslaget om øgede krav i SU systemet om fremdrift giver de uddannelsessøgende et større ansvar for og tilskyndelse til at starte tidligere på deres uddannelse og gennemføre hurtigere.
 Det er i dag ca. 30 pct. af de, som starter deres første videregående uddannelse, der starter senere end to år efter den adgangsgivende eksamen.
Uddannelsessøgende kan fremover kun være seks måneder forsinket, før SU-udbetalingen stoppes.
Forslaget skønnes at medføre, at de uddannelsessøgende på de videregående uddannelser i gennemsnit gennemfører deres uddannelser hurtigere.
Forslaget om målretning af SU til GSK indebærer, at det fremadrettet kun skal være muligt at modtage SU til GSK på de korte forløb.
Samtidig afskaffes muligheden for SU til deltagelse i hf- og gymnasieenkeltfag for kursister, der i forvejen har en gymnasial uddannelse.
I 2011 fik ca. 2.400 årselever SU til GSK.
Forslaget sikrer, at flere kommer tidligere i gang med deres videregående uddannelse, og der udbetales ikke SU til unødigt lange forløb.
Forslaget om højst SU til fem ungdomsuddannelser tilskynder unge til at foretage et mere velovervejet studievalg samtidig med, at loftet fortsat giver mulighed for at foretage nødvendige omvalg.
Ca. 3.000 fik i 2011 SU til den sjette ungdomsuddannelse eller mere.
Forslaget skønnes at medføre afledte virkninger i kontanthjælpssystemet, idet en andel af de berørte ventes at overgå til kontanthjælp.
 Forslaget om ændret SU til hjemmeboende på ungdomsuddannelserne og de videregående uddannelser harmoniseres svarende til børne- og ungeydelsen, så de uddannelsessøgende fremover får et SU-grundstipendium på 893 kr. (2013 niveau) svarende til satsen for børne- og ungeydelsen til 15-17-årige (i 2013) og et forældreindkomstafhængigt tillæg på op til 1.586 kr. (2013-niveau). I 2012 fik 126.600 unge støtte efter satsen for hjemmeboende i ungdomsuddannelser og videregående uddannelser.
Forældreindtægten, som SU-stipendiet er afhængigt af, skal omfatte indtægten fra en ny ægtefælle eller registreret partner hos den forælder, hvor den unge bor.
Indkomstaftrapningen udvides til at omfatte samlevere i det omfang der kan udvikles en afgrænsning, som kan håndteres administrativt og understøttes systemmæssigt.
 SU-lovens støttesatser og beløbsgrænser er angivet med udgangspunkt i satsniveauet for 2013. Nedenstående beløbsgrænser er således angivet med den sats, der anvendes i forbindelse med tildeling af SU i støtteåret 2013. Ved afgørelse om tildeling af tillægget til grundstipendiet anvendes beløbsgrænserne for forældrenes indkomst det andet kalenderår forud for støtteåret; det vil sige indkomsten i 2011.
Indkomstgrænsen, for hvornår der kan opnås det maksimale SU-tillæg, forhøjes fra ca. 314.000 kr. til 325.000 kr.
Samtidig ændres aftrapningen af forældretillægget fra tidligere 670.000 kr. til 550.000 kr., således at SU-tillægget aftrappes i indkomstintervallet 325.000-550.000 kr.
Forslaget om afdæmpet regulering af SU i perioden 2014 til 2021 indebærer, at alle SU-satser (stipendier, lån, fribeløb og forældreindtægtsgrænser) reguleres med satsreguleringsprocenten minus den afdæmpede regulering i medfør af skattereformen fra juni 2012 fremrykket to år.
Hidtil har SU-satserne været reguleret efter tilpasningsprocent +2.
 Forslaget om at forhøje det laveste fribeløb med 1.500 kr. pr. måned for uddannelsessøgende på de videregående uddannelser i 2014 og 2.500 kr. pr. måned fra 2015 og frem indebærer, at de uddannelsessøgende får frihed til at tjene ekstra penge samtidig med, at de modtager SU.
 Forslaget om en kontant bonus til hurtige uddannelsessøgende på de videregående uddannelser giver de uddannelsessøgende en bonus svarende til halvdelen af SU-stipendiet til udeboende på videregående uddannelser for hver måned den uddannelsessøgende færdiggør studiet hurtigere end normeret tid.
 Forslaget om forhøjelse af kilometerpenge indebærer:
  Egenbetalingen på 587 kr. pr. måned fjernes.
  Der udbetales kun godtgørelse til den rejsedel, som overstiger 24 kilometer dagligt.
  Kilometersatsen øges fra 13,59 kr. til 17,22 kr.
I 2012 modtog ca. 3.700 uddannelsessøgende kilometerpenge.
Forslaget forventes at medføre, at flere vil modtage kilometerpenge.
Udmøntning af forslaget om fastsættelse af gebyr, jf. § 1, nr. 30, vil betyde merindtægter i form af gebyrer for staten.
Merindtægten skønnes at udgøre ca. 2,5-2,8 mio. kr.
Forslaget har ingen administrative konsekvenser.
 Lovforslaget skønnes at indebære administrative meromkostninger for staten (Ministeriet for Forskning Innovation og Videregående Uddannelser og Ministeriet for Børn og Undervisning) til udvikling af it-løsninger på i alt ca. 64 mio. kr., drift og vedligeholdelse heraf på i alt ca. 9 mio. kr. årligt samt merudgifter som følge af øget sagsbehandling mv. svarende til ca. 3 mio. kr. årligt (5 årsværk).
 Meromkostningerne er en konsekvens af, at følgende områder af lovforslaget kræver it- udvikling af fagstøttesystemet US200 og studieadministrative systemer (SIS, STADS og EASY-A):
 1) SU i normeret tid til uddannelsessøgende, der starter deres videregående uddannelse mere end 2 år efter adgangsgivende eksamen 2) Øgede krav til uddannelsessøgende om fremdrift på studierne på de videregående uddannelser 3) Målretning af SU til gymnasiale suppleringskurser 4) Højst fem ungdomsuddannelser med SU 5) Ændret SU til hjemmeboende og 6) Bonus til uddannelsessøgende, der gennemfører hurtigere end normeret tid.
Desuden vil de fleste af de ovenfor nævnte områder (1, 2, 4, 5 og 6) kræve øget sagsbehandling.
Det være sig i form af:
  Øget antal sager til manuel sagsbehandling, herunder specialiseret sagsbehandling og vejledning i forbindelse med dispensationsansøgninger og behandling af klagesager f.eks. i forbindelse med afslag på ansøgning om tillægsklip eller afgørelser vedrørende studieaktivitet.
  Øget vejledning i forbindelse med f.eks. regelfortolkning.
 Manuel kontrol og korrektioner af datafejl, der kan opstå som følge af øget kompleksitet i og mellem it- systemer  Øget behov for vedligeholdelse af register- og uddannelsesdatabaser.
 De samlede administrative omkostninger vil sammenlagt udgøre 7,0 mio. kr. i 2013, 13,9 mio. kr. i 2014, 20,2 mio. kr. i 2015, 20,0 mio. kr. i 2016, 20,6 mio. kr. i 2017, 18,6 mio. kr. i 2018, 18,5 mio. kr. i 2019 og 18,2 mio. kr. i 2020.
I henhold til finansloven for finansåret for 2013 § 45. Bevillingsparagraffen overføres der fra § 35.11.01. Merudgifter ved nye bevillingsforslag 7,0 mio. kr., heraf 1,2 mio. i lønsum.
De 7,0 mio. kr. fordeles med 1,2 mio. kr., heraf 1,0 mio. kr. i lønsum til § 19.11.06. Styrelsen for Videregående Uddannelser og Uddannelsesstøtte, 0,3 mio. kr., heraf 0,2 mio. kr., i lønsum til § 19.11.07. Styrelsen for Universiteter og Internationalisering samt 5,5 mio. kr. til § 19.57.01. Uddannelsesministeriets It.
4. Økonomiske og administrative konsekvenser for erhvervslivet Lovforslaget skønnes at medføre et øget udbud af arbejdskraft med deraf følgende positive økonomiske konsekvenser for erhvervslivet.
 Lovforslaget har ikke administrative konsekvenser for erhvervslivet.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
8. Høring Et udkast til lovforslag har været sendt i høring hos følgende myndigheder og organisationer m.v.: ACE Denmark  Akkrediteringsinstitutionen, Advokatrådet, Akademiet for de Tekniske Videnskaber, Akademikernes Centralorganisation, Akademiraadet, Akademisk Arkitektforening, Ankenævnet for Statens uddannelsesstøtteordninger, Arkitektskolen Aarhus, Arriva, Bilfærgernes Rederiforening, Bornholms Trafikselskab, C3, Censorformandskaberne for erhvervsakademi- og professionsbacheloruddannelser, diplomuddannelser og akademiuddannelser, Danish Institute for Study Abroad, Danmarks Fiskeriforening, Danmarks Forvaltningshøjskole, Danmarks Grundforskningsfond, Danmarks Konservative Studerende, Danmarks Liberale Studerende, Danmarks Medie- og Journalisthøjskole, Danmarks Rederiforening, Danmarks Skolelederforening, Danmarks Tekniske Universitet, Danmarks Vejlederforening, Dansk Arbejdsgiverforening, Dansk Arkitektur Center, Dansk Erhverv, Dansk Industri, Dansk Kunstnerråd, Dansk Sø-Restaurations Forening, Dansk Ungdoms Fællesråd, Danske Arkitektvirksomheder, Danske Designere, Danske Erhvervsskoler, Danske Gymnasieelevers Sammenslutning, Danske Handicaporganisationer, Danske Kunsthåndværkere, Danske Landbrugsskoler, Danske Landskabsarkitekter, Danske Regioner, Danske Studerendes Fællesråd, Danske Universiteter, Datatilsynet, DDA (Danish Design Association), Den Danske Filmskole, Designskolen Kolding, Det Centrale Handicapråd, Det Jyske Musikkonservatorium, Det Kongelige Danske Kunstakademis Skoler for Arkitektur, Design og Konservering, Det Kongelige Danske Musikkonservatorium, Det Kongelige Danske Videnskabernes Selskab, Dramatikeruddannelsen, DSB, Erhvervsakademi Kolding, Erhvervsakademi Lillebælt, Erhvervsakademi Midt-Vest, Erhvervsakademi Sjælland, Erhvervsakademi SydVest, Erhvervsakademi Aarhus, Erhvervsakademiet Copenhagen Business Academy, Erhvervsakademiet Dania, Erhvervsskolelederne i Danmark, Erhvervsskolernes Bestyrelsesforening, Erhvervsskolernes Elevorganisation, Fagligt Fælles Forbund, Finansrådet, Finanssektorens Arbejdsgiverforening, Forbruger- og Konkurrencestyrelsen, Foreningen af private, selvejende gymnasier, studenter- og hf-kurser, Foreningen af Skoleledere ved de tekniske skoler, Foreningen til Unge Handelsmænds Uddannelse, Fredericia Maskinmesterskole, Frit Forum  Socialdemokratiske Studerende, Fynbus, Gymnasieelevernes Landsorganisation, Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, Handelshøjskolen i København, Handelsskolernes Lærerforening, HK/Kommunal, HK/Stat, Højteknologifonden, Ingeniørforeningen i Danmark, IT-Universitetet i København, KL, Kulturministeriet, Kulturministeriets Rektorer (KUR), Kunstakademiets Billedkunstskoler, Københavns Erhvervsakademi, Københavns Maskinmesterskole, Københavns Universitet, Landssammenslutningen af Handelsskoleelever, Landssammenslutningen af Kursusstuderende, Lederforeningen (VUC), LO, Marstal Navigationsskole, MARTEC Frederikshavn, Maskinmestrenes Forening, Metal Søfart, Midttrafik, Movia, Nordisk Konservator Forbund, Nordjyllands Trafikselskab, Professionshøjskolen Metropol, Professionshøjskolen UCC, Professionshøjskolernes Rektorkollegium, Rederiforeningen af 2010, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rep. for forstanderne for de maritime institutioner, Rep. for de studerende på de maritime uddannelsesinstitutioner, Rep. for undervisere på de maritime institutioner, Rigsrevisionen, Roskilde Universitet, Rytmisk Musikkonservatorium, Rådet for de grundlæggende Erhvervsrettede Uddannelser, Rådet for de Gymnasiale Uddannelser, Rådet for Erhvervsakademiuddannelser og Professionsbacheloruddannelser, Rådet for Teknologi og Innovation, Sektorforskningens Direktørkollegium, SIMAC Svendborg, Skagen Skipperskole, Skuespillerskolen ved Aarhus Teater, Statens Teaterskole, Studievalg Fyn, Studievalg København, Studievalg Midt- og Vestjylland, Studievalg Nordjylland, Studievalg Sjælland Studievalg Sydjylland, Studievalg Østjylland, SU-rådet, Svendborg Søfartsskole, Syddansk Musikkonservatorium og Skuespillerskole, Syddansk Universitet, Sydtrafik, Søfartens ledere - Dansk Navigatørforening, Søfartsstyrelsen, Søværnet Teknisk Landsforbund, Trafikstyrelsen, Uddannelsesforbundet, Ungdomsuddannelsernes Vejlederforening, University College Lillebælt, University College Nordjylland, University College Sjælland, University College Syddanmark, VIA University College, Aalborg Universitet, Århus Maskinmesterskole og Aarhus Universitet.
Bemærkninger til lovforslagets enkelte bestemmelser Til § 1 Til nr. 1 Med den foreslåede ændring af SU-lovens § 2, stk. 9, indsættes en specifik hjemmel til at fastsætte regler om, hvornår uddannelsesstøtte, der gives til at dække leveomkostningerne, betragtes som anden offentlig støtte, der udelukker SU.
 Set i lyset af den øgede internationalisering og mulighederne for at få støtte til uddannelse i udlandet, menes der med uddannelsesstøtte ikke blot uddannelsesstøtte, der gives efter danske regler, men f.eks. også uddannelsesstøtte, der gives efter andre landes nationale regler, eller uddannelsesstøtte, der gives efter international overenskomst.
 Forslaget skaber endvidere en klarere hjemmel for de regler, der er fastsat i SU-bekendtgørelsens § 54, stk. 2, og § 69.
 Der henvises til de almindelige bemærkninger afsnit 2.8.7.
Til nr. 2 Det følger af SU-bekendtgørelsens § 15, stk. 3, at de uddannelsessøgende kan få SU i sommerferien mellem en bachelor og en kandidatuddannelse.
 Hjemlen til, at de uddannelsessøgende kan få SU i sommerferien mellem bachelor- og kandidatuddannelsen fremgår to steder i SU-loven; dels i forbindelse med bestemmelsen om uddannelser i udlandet, dels i forbindelse med bestemmelserne om uddannelser i Danmark.
 For uddannelser i udlandet knytter reglen sig til SU-lovens § 4, stk. 2, hvorefter ministeren for forskning, innovation og videregående uddannelser kan fastsætte regler om, i hvilke perioder, der kan gives SU til uddannelse i udlandet.
For uddannelser i Danmark knytter reglen sig til SU-lovens § 2, stk. 9, jf. § 2, stk. 1, nr. 2, hvorefter der kan fastsættes regler om betingelsen om, at den uddannelsessøgende skal være indskrevet på og gennemgå en uddannelse, der giver ret til uddannelsesstøtte.
Ministeriet for Forskning, Innovation og Videregående Uddannelser vurderer imidlertid, at SU-lovens § 2, stk. 9, ikke har den ønskede klarhed i forhold til sommerferiereglen i SU-bekendtgørelsens § 15, stk. 3.
 For at undgå, at der fremover kan rejses tvivl om hjemlen til SU-bekendtgørelsens § 15, stk. 3, foreslås det, at der som SU-lovens § 3, stk. 7, for så vidt angår uddannelse i Danmark indsættes en bestemmelse svarendee til SU-lovens § 4, stk. 2, så de to hjemler til SU-bekendtgørelsens § 15, stk. 3, bliver enslydende.
 Der henvises til de almindelige bemærkninger afsnit 2.8.4.
Til nr. 3 Med forslaget afskaffes den hidtil gældende støttesats for uddannelsessøgende, der er hjemmeboende, og erstattes af et grundstipendium på højst 893 kr. (2013-niveau) med mulighed for et tillæg, jf. den foreslåede affattelse af SU-lovens § 8, stk. 3. Tillægget afhænger af forældrenes eller den ene forælder og dennes ægtefælles eller registrerede partners indkomst, jf. lovforslagets § 1, nr. 19, der ophæver § 25, stk. 1-4 og indsætter stk. 1-8. Den nye støttesats for hjemmeboende gælder alle uddannelsessøgende; både de, der får SU indenfor klippekortet og de, der får SU uden for klippekortet.
For 18-19-årige uddannelsessøgende i ungdomsuddannelser, der efter de gældende regler får SU med et grundstipendium samt mulighed for et tillæg, der afhænger af forældrenes indkomst, jf.
SU-lovens § 25, foreslås ingen ændringer i satsen for grundstipendiet og det forældreindkomstafhængige tillæg, der følger af SU-lovens § 25. Der henvises dog til bemærkningerne til lovforslagets § 1, nr. 19, for så vidt angår de beløbsgrænser for forældreindkomsten, der ligger til grund for beregningen af tillægget til grundstipendiet, samt hvilke personers indkomst, der indgår i grundlaget for beregningen.
 Forslaget medfører ingen ændringer i satsen for udeboende, jf. den foreslåede affattelse af SU-lovens § 8, stk. 1.
 Der henvises til de almindelige bemærkninger afsnit 2.4.
Til nr. 4 De foreslåede ændringer af SU-lovens § 9 og § 22, stk. 2, er en konsekvens af lovforslagets § 1, nr. 19, der ophæver § 25, stk. 1-4 og i stedet indsætter § 25, stk. 1-8.
 Der henvises til de almindelige bemærkninger afsnit 2.4.
Til nr. 5 og 6 De foreslåede ændringer af SU-lovens § 12, stk. 2, er en konsekvens af lovforslagets § 1, nr. 7, der indsætter § 12, stk. 3-5.
 Der henvises til de almindelige bemærkninger afsnit 2.5.
Til nr. 7 Satsen for stipendier, supplerende stipendier, studielån, supplerende studielån og slutlån i SU-lovens § 8-11, fribeløbssatserne i SU-lovens § 24 og indkomstgrænserne i SU-lovens § 25, reguleres efter SU-lovens § 12, med 2,0 pct. tillagt eller fratrukket en tilpasningsprocent for det pågældende finansår, jf. lov om en satsreguleringsprocent.
Tilpasningsprocent tillægges eller fratrækkes afhængigt af om den beregning af lønudviklingen, der ligger til grund for tilpasningsprocenten er højere eller lavere end 2 pct.
Med den under § 1, nr. 7, foreslåede ændring af SU-lovens § 12, reguleres de ovennævnte støttesatser og beløbsgrænser i finansårene 2014-2021 med satsreguleringsprocenten, jf. lov om en satsreguleringsprocent, fratrukket den afdæmpede regulering i medfør af skattereformen fra juni 2012, fremrykket 2 år.
Den fastsatte procentsats udgør i finansåret 2014 0,3 pct.-point, i finansåret 2015 0,4 pct.-point, og i finansårene 2016-2021 0,75 pct.-point.
Lov nr. 928 af 18. september 2012om ændring af lov om arbejdsløshedsforsikring m.v., lov om aktiv socialpolitik, lov om social pension og andre love (Ændret regulering af forskellige indkomstoverførsler i årene 2016-2023 samt forhøjelse af den supplerende pensionsydelse og pensionstillæg til folkepensionister) omfatter ikke SU-lovens støttesatser og beløbsgrænser med et fast fradrag.
Lige som det følger af gældende regler, foreslås det, at reguleringen sker på grundlag af de på reguleringstidspunktet gældende beløbsgrænser.
Det regulerede beløb afrundes til nærmeste kronebeløb.
 Der henvises til de almindelige bemærkninger afsnit 2.5.
Til nr. 8 Med den foreslåede ændring af SU-lovens § 13, stk. 1, nr. 3, begrænses muligheden for at få SU til gymnasial supplering (GSK). GSK udbydes i henhold til GS-bekendtgørelsen.
 Samtidig afskaffes muligheden for SU til deltagelse i hf- og gymnasieenkeltfag for kursister med en gymnasial uddannelse.
 Der henvises til de almindelige bemærkninger afsnit 2.2.
Til nr. 9 Ministeren for forskning, innovation og videregående uddannelser kan efter gældende regler fastsætte regler, der begrænser muligheden for støtte til en ny gymnasial uddannelse, når den uddannelsessøgende tidligere har gennemført en gymnasial uddannelse.
 Med den foreslåede ændring af SU-lovens § 13, stk. 2, udvides ministeren for forskning, innovation og videregåendes bemyndigelse til at fastsætte regler om SU til uddannelse og supplering, der er omfattet af SU-lovens § 13, stk. 1.
Med forslaget vil ministeren for forskning, innovation og videregående uddannelser kunne fastsætte regler om, at der kun kan gives SU til GSK, når kurser er tilrettelagt som et kort intensivt kursus.
Den uddannelsessøgende vil kunne få SU til det fulde forløb.
 Ministeren for forskning, innovation og videregående uddannelser kan endvidere med forslaget fastsætte regler om, at uddannelsessøgende, der har påbegyndt flere end fem ungdomsuddannelser, som udgangspunkt ikke kan få SU til flere ungdomsuddannelser end fem.
 Det er hensigten, at fastsætte regler om, at alle SU-godkendte ungdomsuddannelser som udgangspunkt medregnes i det antal ungdomsuddannelser, den uddannelsessøgende højst kan påbegynde med SU.
 Det er dog hensigten, at fastsætte regler om dispensation f.eks. i tilfælde, hvor den unge omfattes af et uddannelsespålæg i kontanthjælpssystemet.
 Der henvises til de almindelige bemærkninger afsnit 2.2. og 2.3.
Til nr. 10 De foreslåede ændringer af SU-lovens § 17, stk. 1, er en konsekvens af lovforslagets § 1, nr. 11, der indsætter § 17, stk. 2, i SU-loven, som en undtagelse til bestemmelsen i SU-lovens § 17, stk. 1.
 Der henvises til de almindelige bemærkninger afsnit 2.1.
Til nr. 11 Det følger af SU-lovens § 17, stk. 1, at uddannelsessøgende, der får SU til uddannelse uden for klippekortet får stillet et antal klip til rådighed til den enkelte uddannelse, som svarer til den normerede uddannelsestid mål i måneder med et tillæg på 12 klip.
Dette antal klip benævnes støttetiden.
 For uddannelsessøgende, der søger ind på en uddannelse senere end 2 år efter, de har afsluttet den adgangsgivende eksamen, foreslås det, at støttetiden fastsættes til den normerede studietid for den uddannelse, der søges SU til inden for klippekortet.
 Samtidig foreslås det, at uddannelsessøgende, der søger ind på en videregående uddannelse senest 2 år efter, de har afsluttet den adgangsgivende eksamen, fremover får en støttetid, der består af den normerede uddannelsestid målt i måner plus 12 klip.
 Forslaget påvirker alene det antal klip, der som udgangspunkt stilles til rådighed til den enkelte uddannelse, og påvirker således ikke den uddannelsessøgendes ret til f.eks. tillæg af klip på grund af sygdom, rådsarbejde eller andre særlige forhold eller ekstra SU i forbindelse med fødsel eller adoption (fødselsklip).
 Der henvises til de almindelige bemærkninger afsnit 2.1.
Til nr. 12 Med forslaget bemyndiges ministeren for forskning, innovation og videregående uddannelser til at fastsætte regler om støttetiden og om, hvornår der kan undtages fra betingelserne i den under § 1, nr. 11, foreslåede affattelse af § 17, stk. 2.
Det er hensigten at fastsætte regler om, at det er optagelsestidspunktet, der er afgørende for hvornår en videregående uddannelse anses for at være påbegyndt.
Dette gælder uanset om studiestarten er i september eller op til et halvt år senere som f.eks. på medicin, der har et årligt sommeroptag men halvårlige studiestartsforløb, så en andel af de optagne uddannelsessøgende begynder i januar-februar.
På nogle videregående uddannelser er der mulighed for på ansøgningen at krydse af, om ansøger er interesseret i en stand-by-plads.
Institutionerne fastsætter antallet af stand-by-pladser.
Hvis en ansøger benytter sig af den mulighed, vil den pågældende få tilbudt en studieplads, hvis der er andre optagne, der ikke begynder eller holder op meget tidligt i studieforløbet.
Ansøgere, der har søgt en uddannelse indenfor 2 år efter adgangsgivende eksamen, men kommer på stand-by og først begynder på den pågældende uddannelse senere, vil også kunne opfylde kravene til at modtage op til 12 måneders ekstra SU.
Det gælder også uddannelsessøgende, der har ansøgt om stand-by-plads og modtaget tilsagn om optagelse på den pågældende uddannelse ved ansøgning på samme uddannelse året efter.
 Det er endvidere hensigten at fastsætte regler, der giver mulighed for at se bort fra reglen om højst 2 år mellem den adgangsgivende eksamen og den videregående uddannelse, hvis det af væsentlige grunde ikke er muligt at påbegynde den videregående uddannelse senest 2 år efter adgangsgivende eksamen, herunder som følge af:
  Værnepligtstjeneste, herunder tjeneste på værnepligtslignende vilkår.
  Uddannelse med henblik på samt udsendelse som led i forsvarets internationale operationer.
  Adoption eller barsel.
  Længerevarende sygdom, herunder særlige forhold i tilknytning til et handicap.
  Pasning af nærtstående, som er handicappede, alvorligt syge eller døende.
  Træning til og deltagelse i Olympiske Lege eller Paralympiske Lege som en Elite- eller Verdensklasseatlet udpeget af Team Danmark.
For så vidt angår særlige forhold i tilknytning til et handicap er det hensigten, at der vil kunne ses bort fra reglen om højst 2 år mellem den adgangsgivende eksamen og den videregående uddannelse, hvis ansøgere med handicap ikke er i stand til at påbegynde uddannelsen som følge af omfattende behandling, forværring af tilstanden, hospitalsindlæggelse, genoptræning, eller andre særlige handicaprelaterede omstændigheder, eksempelvis manglende hjælpemidler.
Ved ansøgning om dispensation skal der vedlægges relevant dokumentation.
Det er ikke hensigten at se bort fra reglen om start senest 2 år efter adgangsgivende eksamen, hvis der ikke foreligger en konkret omstændighed, der hindrer, at ansøger kan starte indenfor 2 år.
Endelig kan der være helt særlige optagelsesforhold på enkelte uddannelser, som kan give anledning til se bort fra reglen om højst 2 år mellem den adgangsgivende eksamen og den videregående uddannelse.
Det kan være krav om en mindstealder for optagelse (politiuddannelsen), supplerende optagelseskrav som f.eks. erhvervserfaring eller små uddannelser, der alene har optag hvert 2. eller 3. år.
 Behandlingen af de personoplysninger, der er nødvendige at indhente for at træffe afgørelse om at se bort fra, om der er om højst 2 år mellem den adgangsgivende eksamen og den videregående uddannelse, vurderes at kunne ske inden for rammerne af persondataloven.
 Der henvises til de almindelige bemærkninger afsnit 2.1.
Til nr. 13 Med henblik på at fremme den studiemæssige fremdrift foreslås det, at der indføres bonusstipendium til uddannelsessøgende, der fuldfører en videregående uddannelse hurtigere end på normeret tid og derved ikke bruger alle de klip, de har til rådighed.
Bonusstipendium udgør efter forslaget et beløb, der svarer til halvdelen SU-stipendiet til udeboende på videregående uddannelser; det vil sige 2.877 kr. (2013-niveau).
Vurderingen af, om den uddannelsessøgende har gennemført sin uddannelse hurtigere end normeret tid, er uafhængigt af den pågældendes klipforbrug.
Bonusstipendiet knytter sig alene til, om den uddannelsessøgende har gennemført uddannelsen hurtigere end på normeret tid Det vil sige, at en uddannelsessøgende, der har gennemført en 3-årig uddannelse på 3 år, ikke har ret til bonusstipendium, selv om den uddannelsessøgende har valgt kun at modtage SU i f.eks. 2½ år.
 Efter forslaget bemyndiges ministeren for forskning, innovation og videregående uddannelser til at fastsætte nærmere regler om et bonusstipendium, herunder om betingelserne for stipendiet.
Det er blandt andet hensigten at fastsætte regler om, at den uddannelsessøgende skal have klip tilbage, jf.
SU-lovens § 16, ved uddannelsens afslutning for at kunne få bonusstipendium, om at den uddannelsessøgende skal være SU-berettiget til uddannelsen eller have fået SU til uddannelsen for at få udbetalt bonusstipendium, om at bonusstipendium udbetales pr. hele kalendermåned den uddannelsessøgende færdiggør sin uddannelse hurtigere end normeret tid, og om at udbetalt bonusstipendium vil tælle med i opgørelsen af forbrugte klip.
Bonusstipendium udbetales som andre stipendier, og tæller ikke med i opgørelsen af den uddannelsessøgendes egenindkomst.
Bonusstipendiet udgøres alene af stipendium, jf. § 8, stk. 1, og omfatter således ikke handicaptillæg efter § 7, stk. 3, eller forsørgertillæg efter § 7, stk. 4. Bonusstipendium udbetales efter ansøgning.
 Der henvises til de almindelige bemærkninger afsnit 2.7.
Til nr. 14 og 15 Uddannelsessøgende, der har brugt alle klippene i støttetiden eller i rammen, har efter SU-lovens § 21 mulighed for at optage slutlån i op til 12 måneder.
Slutlån kan dog kun udbetales for de sidste 12 måneder af uddannelsen.
Det er uddannelsesinstitutionen, der i forbindelse med ansøgning om slutlån vurderer, om uddannelsen kan afsluttes inden for 12 måneder.
Med den foreslåede ændring af SU-lovens § 21, stk. 1, vil uddannelsessøgende have ret til 24 slutlånsrater, såfremt de kan afslutte uddannelsen inden for 24 måneder.
Uddannelsessøgende, der har fået udvidet støttetid, jf. den under § 1, nr. 11, foreslåede affattelse af SU-lovens § 17, stk. 2, vil dog alene kunne få 12 slutlånsrater, der kan udbetales inden for de sidste 12 måneder af uddannelsen.
 Det foreslås, at tildelingen fortsat sker på grundlag af uddannelsesinstitutionens vurdering af, om den uddannelsessøgende vil kunne afslutte uddannelsen inden for 12 henholdsvis 24 måneder, jf. den foreslåede ændring af SU-lovens § 21, stk. 2.
 Der henvises til de almindelige bemærkninger afsnit 2.1.
Til nr. 16 og 17 Det følger af SU-lovens § 24, stk. 1, nr. 2, at det laveste fribeløb for uddannelsessøgende, der får SU inden for klippekortet, i 2013 udgør 9.043 kr.
 Med forslaget forhøjes det laveste fribeløb, der gælder for uddannelsessøgende, der får SU inden for klippekoret, med 1.500 kr. til 10.543 kr. fra den 1. januar 2014, jf. lovforslagets § 1, nr. 16.
 Fra den 1. januar 2015 foreslås fribeløbet forhøjet med yderligere 1.000 kr. til 11.543 kr. (2013-niveau), jf. lovforslagets § 1, nr. 17.
 Der henvises til de almindelige bemærkninger afsnit 2.6.
Til nr. 18 Det følger af SU-lovens § 24, stk. 10, at uddannelsessøgende, der modtager handicaptillæg, i måneder med handicaptillæg får reduceret det laveste fribeløbet på 9.043 kr. med 6.006 kr. (2013-niveau) Fribeløbet i måneder med handicaptillæg er således 3.037 kr. (2013-niveau).
I forbindelse med de under § 1, nr. 16 og 17, foreslåede forhøjelse af det laveste fribeløb for uddannelsessøgende, der får SU inden for klippekortet, er det ikke hensigten at ændre det reducerede fribeløb, der gælder i måneder med handicaptillæg.
Det foreslås derfor at ændre formuleringen af bestemmelsen om fribeløb i måneder med handicaptillæg, så fribeløbssatsen på 3.037 kr. (2013-niveau) fremgår direkte af lovteksten.
 Der henvises til de almindelige bemærkninger afsnit 2.6.
Til nr. 19 Satsen for SU til hjemmeboende uddannelsessøgende foreslås harmoniseret, så der gælder samme regler uanset om den uddannelsessøgende får SU inden for eller udenfor klippekortet.
Betingelserne for, hvornår den uddannelsessøgende betragtes som henholdsvis hjemmeboende eller udeboende, ændres ikke.
Dette gælder også betingelse om, at 18-19-årige uddannelsessøgende i ungdomsuddannelser, der er udeboende, får SU med satsen for hjemmeboende, hvis de ikke opfylder de betingelser, der følger af SU-bekendtgørelsens § 9.
Det foreslås, at SU med hjemmeboendesats fremover består af et grundstipendium på 893 kr. (2013-niveau), der i størrelse svarer til satsen for børne- og ungeydelsen til 15-17-årige.
Hertil kommer et tillæg til grundstipendiet på op til 1.586 kr. (2013-niveau), der afhænger af forældrenes indkomst.
 Forslaget ændrer ikke satserne for grundstipendium og tillæg til grundstipendiet for uddannelsessøgende på 18-19-år, der opfylder betingelserne i SU-bekendtgørelsens § 9, og derfor har ret til grundstipendium med udeboende sats.
For uddannelsessøgende, der bor hos den ene forælder og dennes ægtefælle eller registrerede partner foreslås det med stk. 6, at ægtefællen eller den registrerede partners indkomst medregnes i indkomstgrundlaget ved beregning af tillægget til grundstipendiet.
Det er afgørende, at den uddannelsessøgende har bopæl hos den pågældende forældre.
Støtte til udeboende 18-19-årige uddannelsessøgendes på ungdomsuddannelser er også efter SU-reformen forældreindkomstafhængige.
Da reglerne for tildeling af SU til de udeboende uddannelsessøgende ikke ændres med SU-reformen, vil principperne for, hvilken indkomst der lægges til grund for beregning af tillæg for disse udeboende uddannelsessøgende ikke blive ændret.
Det vil sige, at en forælders eventuelle nye ægtefælle eller registrerede partner ikke vil indgå i indkomstgrundlaget for de udeboende.
Indkomstgrænsen for, hvornår der kan opnås det fulde tillæg til grundstipendiet med hjemmeboendesats forhøjes fra 314.403 kr. til 325.000 kr.
Samtidig ændres slutpunktet for aftrapningen af tillægget til grundstipendiet fra tidligere 670.949 kr. til 550.000 kr., så tillægget til grundstipendiet aftrappes i indkomstintervallet 325.000-550.000 kr.
De foreslåede indkomstgrænser vil alene gælde for uddannelsessøgende, der får tillæg til grundstipendiet med hjemmeboendesats.
For de 18-19-årige uddannelsessøgende i ungdomsuddannelser, der får tillæg til grundstipendiet med udeboendesats, gives tillægget fortsat, hvis den samlede indkomst ikke overstiger 314.403 kr., og bortfalder ved 549.395 kr.
Har forældrene børn under 18 år, nedsættes indkomstgrundlaget med 33,372 kr. for hvert af forældrenes børn.
Med forslaget medregnes den ene forælders ægtefælle eller registreredes partners børn, hvis den uddannelsessøgende får tillæg til grundstipendiet efter bestemmelsen i den foreslåede stk. 6.
Endelig foreslås det, at uddannelsessøgende, der har børn under 18 år, får det fulde tillæg til grundstipendiet uanset forældrenes eller den ene forælder og dennes ægtefælle eller registrerede partners indkomst.
Dette svarer til gældende ret.
 SU-lovens støttesatser og beløbsgrænser er angivet med satsniveauet for 2013. De ovennævnte beløbsgrænser, er således angivet med den sats, der anvendes i forbindelse med tildeling af SU i støtteåret 2013. Ved afgørelse om tildeling af tillægget til grundstipendiet anvendes beløbsgrænserne for forældrenes indkomst det andet kalenderår forud for støtteåret; det vil sige indkomsten i 2011. I det tilfælde, hvor tillægget til grundstipendiet beregnes på baggrund af den aktuelle forældreindkomst, anvendes ligeledes 2013-satsen.
 Der henvises til de almindelige bemærkninger afsnit 2.4.
Til nr. 20, 21 De foreslåede ændringer af SU-lovens § 25, stk. 5, der bliver stk. 9, og § 25, stk. 8, nr. 1, der bliver stk. 12, nr. 2, er en konsekvens af lovforslagets § 1, nr. 19, der ophæver § 25, stk. 1-4 og i stedet indsætter stk. 1-8.
 Der henvises til de almindelige bemærkninger afsnit 2.4.
Til nr. 22 Efter SU-lovens § 25, stk. 8, nr. 4, kan ministeren for forskning, innovation og videregående uddannelser fastsætte regler om fravigelse af indkomstgrundlaget, når forældrenes indkomst er faldet væsentligt.
Som følge af det ovenfor nævnte forslag om, at også den ene forælder og dennes ægtefælle eller registrerede partner kan lægges til grund for beregningen af tillægget til grundstipendiet, foreslås det at ændre § 25, stk. 8, nr. 4, der bliver stk. 12, nr. 5, så bemyndigelsen også omfatter regler om fravigelse af indkomstgrundlaget, hvis den ene forælders og dennes ægtefælles eller registrerede partners indkomst er faldet væsentligt.
 Det er hensigten at fastsætte regler, der svarer til de, der følger af SU-bekendtgørelsens 28, stk. 1, hvorefter den aktuelle indkomst kan lægges til grund, hvis indkomsten er faldet væsentligt som følge af længerevarende arbejdsløshed eller afskedigelse, længerevarende sygdom, konkurs, betalingsstandsning, overgang til pension eller overgang til efterløn.
 Der henvises til de almindelige bemærkninger afsnit 2.4.
Til nr. 23 Det følger af SU-lovens § 25, stk. 8, nr. 5 og 6, at ministeren for forskning, innovation og videregående uddannelser kan fastsætte regler om beregningsgrundlaget for forældre, med indkomst og formuebeløb på Færøerne og i Grønland, henholdsvis om beregningsgrundlaget for forældre med indkomster og formuebeløb, der ikke er skattepligtige i Danmark.
 Forslaget er en konsekvens af lovforslagets § 1, nr. 19, hvorefter indkomstgrundlaget for den ene forælder og dennes ægtefælle eller registrerede partner lægges til grund for beregningen af tillægget til grundstipendiet, for uddannelsessøgende, der modtager SU med hjemmeboendesats og uddannelsessøgende på 18 og 19 år, der modtager SU med udeboendesatsen.
 Med forslaget i § 1, nr. 23, udvides bemyndigelsesbestemmelser i SU-lovens § 25, stk. 8, nr. 5 og 6, der bliver § 25, stk. 12, nr. 6 og 7, så ministeren for forskning innovation og videregående uddannelser kan fastsætte regler om beregningsgrundlaget for den ene forælders og dennes ægtefælles eller registrerede partners indkomst på Færøerne og i Grønland, henholdsvis beregningsgrundlaget for den ene forælder og dennes ægtefælle eller registrerede partner, der ikke er skattepligtige i Danmark.
 Der henvises til de almindelige bemærkninger afsnit 2.4.
Til nr. 24 og 25 Forslaget til ændring af SU-lovens § 26, stk. 1 og 2, er en konsekvens af lovforslagets § 1, nr. 19, hvorefter indkomstgrundlaget for den ene forælder og dennes ægtefælle eller registrerede partner lægges til grund for beregningen af tillægget til grundstipendiet, for uddannelsessøgende, der modtager SU med hjemmeboendesats, og uddannelsessøgende på 18 og 19 år, der modtager SU med udeboendesats.
 Der henvises til de almindelige bemærkninger afsnit 2.4.
Til nr. 26 Det fremgår af SU-lovens § 28, at SU udbetales med foreløbige beløb i løbet af støtteåret og med endelige beløb efter støtteårets afslutning.
SU-lovens § 30 omhandler den endelige tildeling af SU efter støtteårets afslutning.
Den endelige tildeling af SU sker på grundlag af oplysninger om den uddannelsessøgendes egenindkomst, forældrenes indkomstgrundlag, studieforhold, anden offentlig støtte, bopælsstatus m.v.
Krav, der rejses efter SU-lovens § 30, omfatter de såkaldte indkomstkontrolkrav, hvor den uddannelsesøgendes egenindkomst, jf.
SU-lovens § 23, sammenholdes med årsfribeløbet, jf.
SU-lovens § 24. Overstiger egenindkomsten årsfribeløbet rejses der krav om tilbagebetaling af SU svarende til differencen mellem egenindkomsten og fribeløbet med et mindre fradrag og med et tillæg på 7 pct.
Det fremgår af SU-bekendtgørelsens § 42, at støtten nedsættes i rækkefølgen stipendium, supplerende stipendium, studielån, supplerende studielån og slutlån.
Det følger af § 2, stk. 1, i forældelsesloven, jf. lov nr. 522 af 6. juni 2007, at forældelsesfristen ved tilbagesøgningskrav løber fra det tidligste tidspunkt, hvor fordringshaveren kunne kræve fordringen opfyldt, hvilket som udgangspunkt vil sige det tidspunkt, hvor den fejlagtige betaling fandt sted.
Det særlige ved indkomstkontrolkrav er, at det tidligste tidspunkt, hvor det kan afgøres, om der eksisterer en fordring, ikke umiddelbart kan antages at være tidspunktet for støttens udbetaling.
Fordringens eksistens kan således tidligst afgøres ved den endelige tildeling, hvor oplysninger om støttemodtagerens indkomst sammenholdes med årsfribeløbet for det afsluttede støtteår, og det kan afgøres om egenindkomsten overskrider årsfribeløbet.
Samtidig knytter tilbagebetalingskravet sig ikke til bestemte månedlige udbetalinger af SU i støtteåret, men består af hele eller i mange tilfælde kun dele af hele støtteårets SU-udbetalinger.
På denne baggrund må det tidligste tidspunkt, hvorfra fordringshaveren kunne kræve fordringen opfyldt, jf. forældelseslovens § 2, stk. 1, være det tidspunkt, hvor den endelige tildeling finder sted.
Det vil i praksis være, når der efter støtteårets udgang rejses krav om tilbagebetaling af for meget modtaget SU.
Denne fortolkning af forældelseslovens sammenholdt med SU-loven er imidlertid ikke entydig, og der hersker således berettiget tvivl om, hvornår forældelsen af de såkaldte indkomstkontrolkrav regnes fra.
Det foreslås derfor, at der skabes en entydig lovhjemmel, der fastsætter tidspunktet for forældelsesfristens begyndelse til det tidspunkt, hvor den endelige tildeling sker; det vil sige, når styrelsen efter støtteårets udgang sammenholder støttemodtagerens egenindkomst med årsfribeløbet.
Dette sker tidligst umiddelbart efter SKAT i løbet af foråret danner årsopgørelserne for det afsluttede skatteår.
 Der henvises til de almindelige bemærkninger afsnit 2.8.3.
Til nr. 27 Det følger af SU-lovens § 33, at studielån og slutlån optaget efter den 1. august 1988 i uddannelsesperioden, forrentes med 4 pct. årligt.
Efter uddannelsesperioden forrentes den til enhver tid værende gæld med en årlig rente svarende til den til enhver tid fastsatte officielle diskonto med et procenttillæg eller et procentfradrag, der fastsættes på finansloven for det pågældende år.
Procenttillægget kan ikke overstige 1,0.
Lån, der er udbetalt efter den 1. august 1988 omfatter de såkaldt lån 5 og 6. Nationalbankens diskonto har siden den 1. juni 2012 været på 0,0 pct., hvorfor lån 5-6 pt. forrentes med 1 pct. uden for uddannelsesperioden.
I lyset af, at den officielle diskonto som ovenfor nævnt pt. er 0,0 pct., og at en negativ udlånsrente ikke længere er utænkelig, foreslås det under §, nr. 17, at der ikke beregnes negativ rente af lån 4-6 uden for uddannelsesperioden, hvis diskontoen skulle blive lavere end -1,0.
 Der henvises til de almindelige bemærkninger afsnit 2.8.2.
Til nr. 28 I perioden fra den 1. august 1982 til den 1. august 1988, kunne de uddannelsessøgende optage statslån i form af det såkaldte lån 4. Det følger af SU-lovens § 34, at den til enhver tid værende gæld af lån 4 i uddannelsesperioden forrentes med 3,0 pct. under den til enhver tid gældende diskonto.
Nationalbankens officielle diskonto har i 7 måneder i 1999 samt i en periode fra 2002 til 2006 og igen fra januar 2009 til dags dato været under 3,0 pct.
I disse perioder har der efter fast praksis ikke været beregnet rente af lån 4 for de uddannelsessøgende, der tidligere har optaget lån 4, og været under uddannelse i de nævnte perioder.
Der er på finansloven for 2013 optaget en tekstanmærkning, der giver hjemmel til at forrente lån 4 med 0,0 pct. i perioder, hvor diskontoen er mindre end 3,00 pct.
Med forslaget i § 1, nr. 28, indskrives denne hjemmel i SU-lovens § 34, så det fremover fremgår direkte af SU-loven, at der ikke beregnes negativ rente på lån 4.
 Der henvises til de almindelige bemærkninger afsnit 2.8.2.
Til nr. 29 I perioden fra den 1. august 1982 til den 1. august 1988 kunne de uddannelsessøgende optage statslån i form af det såkaldte lån 4. Det følger af SU-lovens § 34, at den til enhver tid værende gæld af lån 4 efter uddannelsesperioden forrentes med diskontoen tillagt 1,0 pct.
Nationalbankens diskonto har siden den 1. juni 2012 været på 0,0 pct., hvorfor lån 5 og 6 pt. forrentes med 1 pct. uden for uddannelsesperioden.
I lyset af, at den officielle diskonto som ovenfor nævnt pt. er 0,0 pct., og at en negativ udlånsrente ikke længere er utænkelig, foreslås det under § 1, nr. 29, at der ikke beregnes negativ rente af lån 4-6 uden for uddannelsesperioden, hvis diskontoen skulle blive lavere end -1,0.
 Der henvises til de almindelige bemærkninger afsnit 2.8.2.
Til nr. 30 Det foreslås, at bemyndigelsen til at fastsætte gebyrer i forbindelse med opkrævning og tilbagebetaling af for meget udbetalt uddannelsesstøtte overføres fra ministeren for forskning, innovation og videregående uddannelser til finansministeren.
Administration af opgaven vedrørende FM-krav varetages af Statens Administration.
Det vurderes derfor, at det vil være hensigtsmæssigt, at gebyrer for administration af opgaven fastsættes af finansministeren.
Gebyrer i forbindelse med tilbagebetaling af stats- og studielån fastsættes allerede i dag af finansministeren.
Med overførslen af bemyndigelsen til at fastsætte gebyrer vedrørende FM-krav til finansministeren vil der blive mulighed for, at gebyrer for stats- og studielån og for FM-krav, der administreres samlet, fastsættes samlet i Finansministeriets bekendtgørelse om gebyrer for ekspedition af Statens Administrations (tidligere Økonomistyrelsen) finansforvaltningsopgaver.
Der vil desuden blive mulighed for, at der sker en harmonisering af hvilke gebyrtyper, der opkræves og størrelsen af disse.
I dag opkræves der f.eks. ikke opkrævningsgebyr for krav om tilbagetaing af for meget modtaget støtte, hvilket er tilfældet for stats- og studielån.
 Opkrævningsgebyret for stats- og studielån udgør henholdsvis 5 kr. og 10 kr. afhængig af opkrævningsform.
 Der henvises til de almindelige bemærkninger afsnit 2.8.1.
Til nr. 31 Det følger af SU-lovens § 38 c, at studielån, der er frigivet til disposition, først, udbetales når den uddannelsessøgende gennem styrelsens digitale selvbetjeningssystem minSU har indgivet en anmodning om udbetaling.
Efter § SU-lovens § 38 c, stk. 3 har den uddannelsessøgende ikke adgang til at anmode om udbetaling af beløb efter stk. 1, der er frigivet til disposition, i perioder hvor den uddannelsessøgende er indskrevet ved en uddannelse, der giver ret til uddannelsesstøtte, men har orlov fra uddannelsen, er indskrevet ved en uddannelse, der giver ret til uddannelsesstøtte, men ikke er studieaktiv, eller ikke er indskrevet på og gennemgår en uddannelse, der giver ret til uddannelsesstøtte.
 Ordlyden i § 38, stk. 3, har vist sig uhensigtsmæssig, og er ikke fuldstændig i overensstemmelse med bemærkningerne til bestemmelsen, jf. lovforslag nr. 59 af 11. november 2009. Heraf fremgår det, at den uddannelsessøgende i perioder, hvor den pågældende er uden for uddannelse, har orlov fra uddannelsen eller er inaktiv ikke har adgang til det disponible beløb, selvom den pågældende tidligere har anmodet herom.
 For at undgå tvivl om retsstillingen foreslås det at bringe ordlyden af § 38, stk. 3, i overensstemmelsen med intentionen bag loven, så det fremgår, at den uddannelsessøgende i perioder, hvor den pågældende er uden for uddannelse, har orlov fra uddannelsen eller er inaktiv, ikke har adgang til det disponible beløb, selvom låntager tidligere har anmodet herom.
 Der henvises til de almindelige bemærkninger afsnit 2.8.6.
Til nr. 32 Med forslaget i § 1, nr. 19, vil det som noget nyt være muligt at medtage indkomsten fra den ene af den uddannelsessøgendes forældre og dennes ægtefælle eller registrerede partner i indkomstgrundlaget for beregning af tillægget til grundstipendiet, jf. nærmere under bemærkningerne til § 1, nr. 19.
 Som en konsekvens heraf vil det være nødvendigt for styrelsen at indhente oplysninger om denne ægtefælles eller registrerede partners indkomst fra skattemyndighederne.
 Gældende ret, hvorefter der kan indhentes oplysninger om den uddannelsessøgendes samlever med henblik på tildeling af forsørgertillæg til uddannelsessøgende, der bor sammen med en anden SU-modtager, opretholdes.
Med forslaget opdateres SU-lovens § 39, stk. 1, tillige, så bestemmelsen bringes i overensstemmelse med den måde, hvorpå styrelsen indhenter oplysninger om den uddannelsessøgendes indskrivningsforhold, så den uddannelsessøgende har mulighed for at søge om SU gennem styrelsens elektroniske selvbetjeningssystem, minSU.
Uddannelsesinstitutionerne sender automatisk indskrivningsoplysninger på alle uddannelsessøgende til styrelsen, uanset om den uddannelsessøgende har søgt SU.
Først i det øjeblik den uddannelsessøgende søger SU, hentes indskrivningsoplysningen fra styrelsens egen database og den uddannelsessøgende kan søge om SU til uddannelsen.
Oplysningerne om, hvilken uddannelse den uddannelsessøgende er indskrevet på, i hvilken periode og på hvilken uddannelsesinstitution, er nødvendige for at kunne tildele SU.
Formålet med automatisk at overføre indskrivningsoplysninger på alle uddannelsessøgende fra uddannelsesintuitionerne til styrelsens database er, at disse oplysninger skal være til rådighed i styrelsens database, når den uddannelsessøgende første gang søger SU gennem minSU.
Herved opnås den mest effektive ansøgningsprocedure med kortest mulig sagsbehandlingstid til følge.
 Der henvises til de almindelige bemærkninger afsnit 2.4.
Til nr. 33 De foreslåede ændringer af SU-lovens § 39, stk. 2 er en konsekvens af lovforslagets § 1, nr. 3, der ophæver 8, stk. 1 og 2, og i stedet indsætter § 8, stk. 1-3.
 Der henvises til de almindelige bemærkninger afsnit 2.4.
Til nr. 34 Efter bestemmelsen i SU-lovens § 39, stk. 8, har Styrelsen for Videregående Uddannelser og Uddannelsesstøtte med studiestøtteadministrationerne i de øvrige nordiske lande udvekslet, det vil sige indsamlet og videregivet, oplysninger om tildeling af SU til borgere fra det pågældende land.
Disse oplysninger er nødvendige i kontrollen af, at uddannelsessøgende ikke modtager uddannelsesstøtte fra to steder samtidig.
Der er således tale om indsamling af oplysninger med henblik på samkøring i kontroløjemed, hvilket efter Datatilsynets praksis kræver udtrykkelig lovhjemmel.
Det foreslås derfor at der etableres en specifik hjemmel hertil.
Det forudsættes i den forbindelse samkøring af oplysninger i kontroløjemed, at myndighederne som nævnt har et klart og utvetydigt retsgrundlag, og at myndighederne kun lader kontrolordningen tage sigte på fremtidige forhold, medmindre særlige forhold gør sig gældende.
Borgere, som berøres af en kontrolordning skal i almindelighed gøres opmærksom på myndighedernes adgang til at foretage samkøring i kontroløjemed, inden kontrollen iværksættes, og at samkøringen så vidt muligt kun finder sted, hvis de personer, der omfattes af kontrollen, har fået meddelelse om kontrolordningen, inden de afgiver oplysninger til myndigheden.
Med forslaget udvides bestemmelsen, så der ud over videregivelse også kan ske indsamling af oplysninger af oplysninger om tildeling af studiestøtte ikke kun med de øvrige nordiske lande, men også med de øvrige EU- og EØS-medlemsstater, Grønland samt Færøerne.
Det lægges til grund at udvekslingen af oplysninger sker inden for rammerne af persondataloven, herunder reglerne om behandlingsreglerne i persondatalovens kapitel 4 og reglerne om overførsel af oplysninger til tredjelande i persondatalovens § 27. Det skal i den forbindelse bemærkes, at Grønland og Færøerne betragtes som tredjelande.
 Der henvises til de almindelige bemærkninger afsnit 2.8.5.
Til § 2 Til nr. 1 Efter § 4 a i lov om befordringsrabat til studerende ved videregående uddannelser kan uddannelsessøgende, der opfylder lovens betingelser for befordringsrabat, få godtgørelse til befordring med andre befordringsmidler end offentlige befordringsmidler efter en kilometersats med fradrag af en egenbetaling, der i 2013 udgør 587 kr. om måneden.
Det er en betingelse, at den uddannelsessøgende ikke har mulighed for at gøre brug af offentlig befordring mellem bopæl og uddannelsessted.
 Med forslaget fjernes den uddannelsessøgendes egenbetaling.
 Det er endvidere hensigten med hjemmel i de eksisterende bemyndigelsesbestemmelser at fastsætte regler om, at godtgørelsen kun udbetales for den rejsedel, som overstiger 24 kilometer.
Når der ikke udbetales godtgørelse til de første 24 kilometer, kan der fortsat siges at være en egenbetaling for den uddannelsesøgende.
Egenbetalingen vil svare til ca. 413 kr. og er således mindre end den nuværende egenbetaling på 587 kr. pr. måned.
 Endelig er det hensigten at ændre kilometersatsen, som fastsat i bekendtgørelserne fra 13,59 kr. til 17,22 kr. pr. måned.
 Der henvises til de almindelige bemærkninger afsnit 2.9.
Til nr. 2 Efter § 4 a, stk. 2, i lov om befordringsrabat til studerende ved videregående uddannelser reguleres den uddannelsessøgendes egenbetaling ved befordringsgodtgørelse efter § 4 a én gang årligt den 1. januar, med statsreguleringsprocenten, jf. lov om en satsreguleringsprocent.
Med forslaget i § 2, nr. 1, fjernes egenbetalingen for uddannelsessøgende, der får godtgørelse efter § 4 a i lov om befordringsrabat studerende ved videregående uddannelser.
Som en konsekvens heraf, foreslås det, at § 4 a, stk. 2, i lov om befordringsrabat til studerende ved videregående uddannelser udgår.
 Der henvises til de almindelige bemærkninger afsnit 2.9.
Til § 3 Til nr. 1 Efter § 7, stk. 2, i lov om befordringsrabat til uddannelsessøgende i ungdomsuddannelser m.v. reguleres den uddannelsessøgendes egenbetaling ved befordringsgodtgørelse efter § 9 og 9 a én gang årligt den 1. januar, med statsreguleringsprocenten, jf. lov om en satsreguleringsprocent.
Med forslaget i § 3, nr. 2, fjernes egenbetalingen for uddannelsessøgende, der får godtgørelse efter § 9 i lov om befordringsrabat til uddannelsessøgende i ungdomsuddannelser m.v.
Som en konsekvens heraf, foreslås det, at henvisningen til § 9 udgår af bestemmelsen i § 7, stk. 2, i lov om befordringsrabat til uddannelsessøgende i ungdomsuddannelser m.v.
 Der henvises til de almindelige bemærkninger afsnit 2.9.
Til nr. 2 Efter § 9 i lov om befordringsrabat til uddannelsessøgende i ungdomsuddannelser m.v., kan uddannelsessøgende og deltagere, der opfylder lovens betingelser for befordringsrabat, få godtgørelse til befordring med andre befordringsmidler end offentlige befordringsmidler efter en kilometersats med fradrag af en egenbetaling, der i 2013 udgør 587 kr. pr. måned.
Det er en betingelse, at den uddannelsessøgende ikke har mulighed for at gøre brug af offentlig befordring mellem bopæl og uddannelsessted.
 Med forslaget fjernes den uddannelsessøgendes egenbetaling.
 Det er endvidere hensigten med hjemmel i den eksisterende bemyndigelsesbestemmelse i lov om befordringsrabat til uddannelsessøgende i ungdomsuddannelser m.v. at fastsætte regler i bekendtgørelse nr. 804 af 29. juli 2008 om befordringsrabat til uddannelsessøgende i ungdomsuddannelser m.v. med senere ændringer om, at godtgørelsen kun udbetales for den rejsedel, som overstiger 24 kilometer.
Når der ikke udbetales godtgørelse til de første 24 kilometer, kan der fortsat siges at være en egenbetaling for den uddannelsessøgende.
Egenbetalingen vil svare til ca. 413 kr. og er således mindre end den nuværende egenbetaling på 587 kr. pr. måned. pr. måned.
 Endelig er det hensigten at ændre kilometersatsen som fastsat i bekendtgørelserne fra 13,59 kr. til 17,22 kr. pr. måned.
 Der henvises til de almindelige bemærkninger afsnit 2.9.
Til § 4 Det foreslås, at loven træder i kraft den 15. juli 2013.
 Der fastsættes dog særlige ikrafttrædelsestidspunkter for de enkelte forslag ud fra hensynet til, at de uddannelsessøgende får en rimelig mulighed for at indstille sig på ændringerne, udviklingen af de tekniske/administrative løsninger og at forslagene i videst muligt omfang har fuld effekt i 2020.
 Med stk. 2 foreslås det laveste fribeløb, der gælder for uddannelsessøgende, der får SU inden for klippekoret forhøjet med 1.500 kr. fra den 1. januar 2014, jf. lovforslagets § 1, nr. 16. Med stk. 4 foreslås det laveste fribeløb forhøjet med yderligere 1.000 kr. til 11.543 kr. pr. 1. januar 2015 (2013-niveau), jf. lovforslagets § 1, nr. 17.
Med stk. 3 foreslås det, at bestemmelserne om målretning af SU til gymnasiale suppleringskursus, jf. lovforslagets § 1, nr. 8 og 9, træder i kraft den 1. juli 2014. Forslaget vil gælde for forløb igangsat efter den 1. juli 2014 eller senere.
Frem til igangsættelsen skal det blandt andet sikres, at der er et relevant udbud af GSK som intensive kurser.
 Bemyndigelsesbestemmelsen om SU til højst fem ungdomsuddannelser, jf. lovforslagets § 1, nr. 9, foreslås ligeledes med stk. 3 at træde i kraft den 1. juli 2014. Regler fastsat i medfør af bestemmelsen vil dog først gælde fra den 1. januar 2015.
Endelig foreslås det med stk. 3, at bestemmelserne om SU i normeret tid til uddannelsessøgende, der starter deres videregående uddannelse mere end 2 år efter adgangsgivende eksamen, herunder bestemmelserne om ændret slutlånstid, jf. lovforslagets § 10-12, 14 og 15, træder i kraft den 1. juli 2014 og får virkning for uddannelsessøgende, der starter på den første videregående uddannelse den 1. juli 2014 eller senere.
Som overgangsordning vil uddannelsessøgende med en adgangsgivende eksamen fra 2011 (2011-årgangen) blive ligestillet med dimittender fra 2012 og vil derfor kunne søge optagelse efter de eksisterende regler i 2014. Unge med en adgangsgivende eksamen fra før 2011 skal til gengæld søge ind på deres første uddannelse i 2013 for at blive omfattet af de nuværende regler.
Indfasningen skal sikre, at alle kommende uddannelsessøgende på de videregående uddannelser i rimeligt omfang har mulighed for at ændre adfærd, inden de ny regler træder i kraft.
 Det følger aftalen af 18. april 2013, at de ændrede regler træder i kraft for hjemmeboende, som starter på en ny uddannelse fra den 1. juli 2014, men at der etableres den i stk. 7 og 8, foreslåede overgangsordning, hvor kun satserne ændres fra den 1. juni 2014.
Med stk. 5 foreslås det, at bestemmelserne om ændret SU til hjemmeboende, herunder harmoniseringen af reglerne for SU til hjemmeboende indenfor og uden for klippekortet, ændringerne i opgørelsen af forældreindtægten samt ændret aftrapning af tillægget til grundstipendiet, jf. lovforslagets § 1, nr. 3, 4, 19-25 og 33, træder i kraft den 1. juli 2015, men gælder for uddannelsessøgende, der er påbegyndt en uddannelse den 1. juli 2014 eller senere.
Med stk. 7 og 8 etableres en overgangsordning, hvor de nuværende satser for grundstipendiet for hjemmeboende på ungdomsuddannelserne sænkes fra 1.274 kr. pr. måned til 893 kr. pr. måned (2013-niveau) og satsen for hjemmeboende på de videregående uddannelser og hjemmeboende over 20 år i ungdomsuddannelser sænkes fra 2.860 kr. pr. måned til 2.479 kr. pr. måned (2013-niveau) fra den 1. juli 2014 til 30. juni 2015. Overgangsordningen gælder for uddannelsessøgende, der har påbegyndt en uddannelse den 1. juli 2014 eller senere.
 Med stk. 6 foreslås det, at indførelsen af bonusstipendiet, jf. lovforslagets § 1, nr. 13, samt den øgede støtte til befordringsgodtgørelse, jf. lovforslagets § 2 og 3, træder i kraft den 1. januar 2016.
