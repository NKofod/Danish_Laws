Bekendtgørelse om tilskud til rydning af tilgroede arealer og forberedelse til afgræsning 2022 I medfør af § 2, stk. 1, 2 og 4, § 4, stk. 2, § 6, stk. 1 og 2, og § 9, stk. 4, i lov om Landdistriktsfonden, jf. lovbekendtgørelse nr. 114 af 6. februar 2020, fastsættes efter bemyndigelse i henhold til § 5, stk. 1, nr. 31, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Anvendelse m.v.
 § 1. Bekendtgørelsen finder anvendelse for tilsagn om tilskud til ikke-produktive investeringer på arealer, der helt eller delvist er beliggende inden for Natura 2000-områder i henhold til den til enhver tid gældende bekendtgørelse om udpegning og administration af internationale naturbeskyttelsesområder samt beskyttelse af visse arter (Habitatbekendtgørelsen), og tilsagn om tilskud til ikke-produktive investeringer på arealer med overdrev og i nationalparker i henhold til bilag 3 i denne bekendtgørelse.
 Stk. 2. Bekendtgørelsen finder ikke anvendelse for tilsagn, der er givet i medfør af bekendtgørelse nr. 1323 af 8. september 2020 om tilskud til rydning af tilgroede arealer og forberedelse til afgræsning, og for ansøgninger om tilsagn, som er indgivet i medfør heraf, og som ikke er færdigbehandlede.
 Stk. 3. Bekendtgørelsen finder ikke anvendelse for tilsagn, der er givet i medfør af bekendtgørelse nr. 1814 af 13. september 2021 om tilskud til rydning af tilgroede arealer og forberedelse til afgræsning 2021, og for ansøgninger om tilsagn, som er indgivet i medfør heraf, og som ikke er færdigbehandlede.
 § 2. Landbrugsstyrelsen kan give tilsagn om tilskud til følgende projekttyper:
 1) Rydning af tilgroede arealer.
 2) Forberedelse til afgræsning.
Kapitel 2 Definitioner § 3. I denne bekendtgørelse forstås ved:
 1) IMK: Internet Markkort, der tilgås via Landbrugsstyrelsens hjemmeside.
 2) Projektområde: Område indtegnet i IMK i forbindelse med ansøgning om tilsagn om tilskud.
 3) Rimelige udgifter: Det, der svarer til markedspris for den pågældende vare eller tjenesteydelse sammenholdt med omfanget og arten af varen eller tjenesteydelsen.
 4) HNV-score: Arealers naturværdi udtrykt ved et tal, som fremgår af bilag 3 i denne bekendtgørelse.
 5) Nationalpark: Nationalpark Mols Bjerge, Nationalpark Skjoldungernes Land, Nationalpark Thy, Nationalpark Vadehavet og Nationalpark Kongernes Nordsjælland, som fremgår af bilag 3 i denne bekendtgørelse.
 6) Overdrev: Tørbundsarealer, der kan bruges til græsning, som fremgår af bilag 3 i denne bekendtgørelse.
 7) Skov: Et areal anses for at være skov, hvis det er bevokset med træer, som danner eller indenfor et rimeligt tidsrum ville danne sluttet skov af højstammede træer, og hvis det som hovedregel er større end 0,5 hektar og mere end 20 m bredt.
 8) Tast Selv: Tast Selv som tilgås via Landbrugsstyrelsens hjemmeside.
Kapitel 3 Administration Obligatorisk digital kommunikation § 4. Alle ansøgninger om tilsagn om tilskud, jf. § 5, projektændringer, jf. § 14, og projektoverdragelser, jf. § 15, og anmodninger om udbetaling, jf. § 16, efter denne bekendtgørelse skal indsendes elektronisk til Landbrugsstyrelsen via Tast Selv.
 Stk. 2. Landbrugsstyrelsen sender alle afgørelser, der træffes i forbindelse med behandling af ansøgninger og anmodninger efter denne bekendtgørelse, elektronisk til parten via Tast Selv.
 Stk. 3. Alle partshøringer, der foretages af Landbrugsstyrelsen i henhold til forvaltningslovens § 19 i forbindelse med behandling af ansøgninger og anmodninger efter denne bekendtgørelse, sendes elektronisk til parten via Tast selv.
 Stk. 4. Partens udtalelser i forbindelse med partshøringer, der foretages i henhold til forvaltningslovens § 19, sendes elektronisk til Landbrugsstyrelsen via Tast Selv.
 Stk. 5. Al øvrig skriftlig kommunikation med Landbrugsstyrelsen i forbindelse med tilskud efter denne bekendtgørelse skal ske via e-mail.
Ansøgning om tilsagn om tilskud § 5. Ansøgning om tilsagn om tilskud indgives til Landbrugsstyrelsen på det ansøgningsskema, der er tilgængeligt for ordningen i Tast Selv.
 Stk. 2. Ansøgning om tilsagn om tilskud skal være modtaget i perioden fra den 4. oktober 2022 til den 14. december 2022.
 Stk. 3. Ansøgningen skal indeholde følgende:
 1) Det udfyldte ansøgningsskema, jf. stk. 1.
 2) Afgrænset indtegning af projektområdet i IMK.
 3) To sammenlignelige tilbud til dokumentation for rimelige udgifter, jf. stk. 4-6.
 4) Foreningens, organisationens eller fondens vedtægter og referat fra seneste generalforsamling, hvis ansøger er en forening/organisation/fond.
Stk. 4. Tilbud skal omfatte sammenlignelige varer eller tjenesteydelser og være udstedt til ansøger.
Tilbuddene skal være udspecificerede og være afgivet af leverandører med forskellige CVR-numre, som er uafhængige af hinanden.
Hvis det ene tilbud indeholder elementer, som det andet tilbud ikke indeholder, skal det være muligt at trække udgiften for disse elementer ud, så priserne kan sammenlignes.
Stk. 5. Landbrugsstyrelsen kan på baggrund af en konkret vurdering træffe afgørelse om at dispensere fra stk. 3, nr. 3, hvis der kun findes én leverandør.
Ansøgers begrundelse for kun at vedlægge et tilbud skal fremgå af ansøgningen.
 Stk. 6. Stk. 3, nr. 3, finder ikke anvendelse for private ansøgere for så vidt angår investeringer omfattet af bilag 1.
 Stk. 7. Ved ansøgninger om tilsagn om tilskud til rydning af tilgroede arealer, jf. § 2, nr. 1, skal ansøgningen ud over kravene i stk. 3 endvidere indeholde en beskrivelse af, hvordan projektet planlægges udført.
Stk. 8. Ved ansøgninger om tilsagn om tilskud til forberedelse til afgræsning, jf. § 2, nr. 2, skal ansøgningen ud over kravene i stk. 3 endvidere indeholde en opgørelse af antal meter hegn, elforsyning, drikkevandsforsyning, kreaturovergang, færist og fangefold.
Ansøgninger skal tillige indeholde den nøjagtige placering af kreaturovergang og færist.
 Stk. 9. Der skal indgives én ansøgning for hvert projektområde og projekttype.
Afgørelse på baggrund af prioriteringen § 6. Inden for den bevillingsmæssige ramme, der er fastsat på finansloven, træffer Landbrugsstyrelsen afgørelse om tilsagn eller afslag på ansøgning om tilsagn om tilskud på grundlag af prioritering af de tilskudsberettigede ansøgninger, jf. stk. 2-5.
 Stk. 2. Hvis der på grund af den bevillingsmæssige ramme skal gives afslag for en del af ansøgningerne, gives der afslag til de ansøgninger, der opnår færrest point.
 Stk. 3. Projektområderne prioriteres på grundlag af de opnåede point på baggrund af pointsystemet fastsat i bilag 2.
 Stk. 4. Ved pointlighed mellem to eller flere projektområder prioriteres et større projektområde i hektar over et mindre projektområde i hektar.
 Stk. 5. Hvis der efter den foretagne prioritering i henhold til stk. 3 og stk. 4, fortsat er lighed mellem projektområderne, bliver de resterende projektområder udvalgt på baggrund af en lodtrækning.
Kapitel 4 Kriterier og forpligtelser Kriterier for støtteberettigelse § 7. Tilsagn om tilskud er betinget af følgende:
 1) At projektet ikke påbegyndes, før ansøger har indsendt ansøgning om tilsagn om tilskud.
 2) At projektet gennemføres på et areal, jf. § 1, hvor tilsagnshaver i hele projekt- og opretholdelsesperioden har ret til at udføre et projekt.
 Stk. 2. For projekter om rydning af tilgroede arealer, jf. § 2, nr. 1, er tilsagn om tilskud endvidere betinget af følgende:
 1) At mindst 50 pct. af projektområdet på ansøgningstidspunktet er et særligt udpeget Natura 2000-areal til rydning, jf. habitatbekendtgørelsen.
 2) At projektområdet på ansøgningstidspunktet ikke omfatter areal med skov eller beliggende i skov, herunder brandbælter.
 3) At projektområdet på ansøgningstidspunktet ikke omfatter areal, der anvendes til produktion af frugt, bær, planteskolekulturer, juletræer, pyntegrønt eller energiafgrøder.
 4) At de arealer med træer og buske, der indgår i projektområdet på ansøgningstidspunktet, ikke er omfattet af rydningspligten i henhold til den til enhver tid gældende bekendtgørelse om jordressourcens anvendelse til dyrkning og natur.
 5) At projektområdet på ansøgningstidspunktet ikke omfatter arealer, der indgår i et andet projekt, der vedrører rydning af tilgroede arealer, for hvilket der er givet tilskud til samme investering.
 Stk. 3. For projekter om forberedelse til afgræsning, jf. § 2, nr. 2, er tilsagn om tilskud endvidere betinget af følgende:
 1) At mindst 50 pct. af projektområdet på ansøgningstidspunktet er et særligt udpeget Natura 2000-areal til forberedelse til afgræsning, såfremt der er ansøgt på et Natura 2000-areal, jf. habitatbekendtgørelsen.
 2) At mindst 10 pct. af projektområdet på ansøgningstidspunktet er et areal med overdrev, såfremt der er ansøgt på et areal med overdrev, jf. bilag 3.
 3) At mindst 50 pct. af projektområdet på ansøgningstidspunktet er et areal i en nationalpark, såfremt der er ansøgt på et areal i en nationalpark, jf. bilag 3.
 4) At mindst 0,1 hektar af projektområdet på ansøgningstidspunktet er et areal med HNV-score på minimum 5, jf. bilag 3, såfremt der er ansøgt på et areal med overdrev eller i en nationalpark uden for de særligt udpegede Natura 2000-arealer.
 5) At projektområdet på ansøgningstidspunktet ikke omfatter areal med skov eller beliggende i skov, herunder brandbælter, jf. dog stk. 4.
 6) At projektet mindst omfatter etablering af hegn.
 7) At det indtegnede projektområde er et naturligt sammenhængende areal.
 8) At projektområdet på ansøgningstidspunktet ikke omfatter arealer, der indgår i et andet projekt, der vedrører forberedelse til afgræsning, for hvilket der er givet tilskud til samme investering.
 Stk. 4. Landbrugsstyrelsen træffer efter en konkret vurdering afgørelse om, at arealer med skov kan indgå i projektområdet, jf. stk. 3, nr. 5, hvis ansøger i forbindelse med ansøgningen har godtgjort, at arealerne er nødvendige som læ for græssende husdyr.
Forpligtelser § 8. Tilsagnshaver er forpligtet til følgende, når tilsagn om tilskud er opnået:
 1) At gennemføre projektet i overensstemmelse med tilsagnet, herunder med det i tilsagnet anførte antal hektar, antal investeringer og type investeringer.
 2) At eje investeringerne i projektet.
 3) At sikre, at alle investeringer, der indgår i projektet, er nye.
 4) At informere om den offentlige medfinansiering af projektet, herunder skilte, jf. bilag III i Kommissionens gennemførelsesforordning (EU) nr. 808/2014 af 17. juli 2014.
 5) At afslutte projektet senest den dato, der er anført i tilsagnet, dog senest to år fra datoen for ansøgningen om tilsagn, jf. dog § 14.
 6) At sende udbetalingsanmodning, jf. § 16, stk. 1-4, rettidigt til Landbrugsstyrelsen, jf. § 16, stk. 6.
 7) At have opnået de nødvendige tilladelser og dispensationer fra offentlige myndigheder, inden anmodning om udbetaling indsendes.
 8) At have et særskilt regnskabssystem eller en passende regnskabskode for alle transaktioner med tilknytning til projektet, jf. dog stk. 2.
 Stk. 2. Private ansøgere, der kun søger om tilskud til investeringer omfattet af bilag 1, er undtaget fra forpligtelsen i stk. 1, nr. 8.
 Stk. 3. For projekter om rydning af tilgroede arealer, jf. § 2, nr. 1, er tilsagnshaver endvidere forpligtet til følgende:
 1) At rydningen af arealerne kun foretages i perioden fra den 15. juli til og med den 31. marts.
 2) At fjerne ryddet materiale fra projektområdet senest ved projektets afslutning.
 Stk. 4. For projekter om forberedelse til afgræsning, jf. § 2, nr. 2, er tilsagnshaver endvidere forpligtet følgende:
 1) At gennemføre projektet med de i bilag 1 anførte obligatoriske elementer samt specifikationer til den investering, der er givet tilsagn til.
 2) At projektområdet er omkranset af et selvstændigt hegn, jf. dog stk. 5. Hvis dele af hegnet er et eksisterende hegn, skal denne del af hegnet også være af permanent karakter og egnet til indhegning af græssende dyr.
3) At hvor der ydes tilskud til etablering af kreaturovergang, færist, drikkevandsforsyning, fangefold og elforsyning, skal disse investeringer være klar til brug.
Disse investeringerne skal befinde sig inden for det projektområde, der søges forberedt til afgræsning, jf. dog stk. 6.
 Stk. 5. Stk. 4, nr. 2, finder ikke anvendelse på de dele af projektområdet, hvor der måtte være en eksisterende naturlig hegnslinje, hvis denne er egnet til at holde græssende dyr inde.
Stk. 6. Investeringer i forbindelse med tilskud til etablering af drikkevandsforsyning eller elforsyning kan i månederne september, oktober, november, december, januar, februar, marts, april og maj opbevares på en ejendom, der er beliggende i tilknytning til det projektområde, der søges forberedt til afgræsning.
Frostfri drikkevandsforsyning skal dog befinde sig indenfor projektområdet hele året.
Andre forpligtelser § 9. Tilsagnshaver er endvidere forpligtet til følgende, når projektet er afsluttet:
 1) Sørge for, at projektet ikke ændres væsentligt, ophører eller flyttes uden for projektområdet i tre år fra datoen for slutudbetaling.
 2) Holde udbetalingsanmodning med tilhørende regnskabsbilag tilgængelig i mindst 5 år og 6 måneder, regnet fra datoen for slutudbetaling af tilskud.
 3) Holde dokumentation for, at lov om indhentning af tilbud i bygge- og anlægssektoren er overholdt, tilgængelig i mindst 5 år og 6 måneder fra datoen for slutudbetaling af tilskud, hvis projektet eller dele heraf er omfattet af denne lov, jf. dog stk. 4.
 4) Sikre, at tilskudsmyndigheden har adgang til projektområdet og det fysiske projektmateriale i forbindelse med kontrol.
 Stk. 2. For projekter om rydning af tilgroede arealer, jf. § 2, nr. 1, er tilsagnshaver endvidere forpligtet til at sikre, at arealet fremstår ryddet i overensstemmelse med tilsagnet, når der resterer seks måneder af opretholdelsesperioden, som nævnt i stk. 1, nr. 1.
 Stk. 3. For projekter om forberedelse til afgræsning, jf. § 2, nr. 2, er tilsagnshaver endvidere forpligtet til at sikre, at der i perioden, hvor projektet skal opretholdes, jf. stk. 1, nr. 1, ikke er forhold eller aktiviteter, som hindrer afgræsning af projektområdet.
 Stk. 4. Private ansøgere, der kun søger om tilskud til investeringer omfattet af bilag 1, er undtaget fra forpligtelsen i stk. 1, nr. 3.
Kapitel 5 Tilskudsberettigede udgifter Tilskudsberettigede udgifter ved rydning af tilgroede arealer § 10. For offentlige og private ansøgere med projektområder omfattet af § 2, nr. 1, kan der opnås tilskud til projektudgifter til projekter, som er nødvendige for og direkte relaterede til projektet.
Der kan opnås tilskud til følgende udgifter:
 1) Udgifter til eksterne konsulenter, dog højest á en timepris på 1.200 kr.
 2) Materialer og anlægsarbejde vedrørende rydning af træer og buske og fjernelse af ryddet plantemateriale, herunder entreprenørydelser.
Stk. 2. Konsulentens udgifter til rejser, kørsel, fortæring og repræsentation skal være indeholdt i timeprisen.
Konsulentydelsen skal dokumenteres med udspecificeret og dateret timeforbrug, hvor den udførte ydelse er beskrevet.
 Stk. 3. Til alle tilskudsberettigede udgifter omfattet af stk. 1, yder Landbrugsstyrelsen tilskud til den billigste pris på baggrund af to sammenlignelige tilbud.
 Stk. 4. Landbrugsstyrelsen kan træffe afgørelse om godkendelse af andre projektudgifter som tilskudsberettigede end dem, der fremgår af stk. 1, hvis Landbrugsstyrelsen vurderer, de er af væsentlig betydning for at gennemføre projektet.
Tilskudsberettigede udgifter ved forberedelse til afgræsning § 11. For offentlige og private ansøgere med projektområder omfattet af § 2, nr. 2, kan der opnås tilskud til investeringer, jf. bilag 1.
 Stk. 2. Til alle tilskudsberettigede udgifter omfattet af stk. 1, yder Landbrugsstyrelsen tilskud til offentlige ansøgere til den billigste pris på baggrund af to sammenlignelige tilbud.
 Stk. 3. Lov om indhentning af tilbud i bygge- og anlægssektoren finder ikke anvendelse for private ansøgeres investeringer omfattet af standardomkostninger, jf. bilag 1. For private ansøgere med tilskudsberettigede udgifter omfattet af stk. 1, gives der tilskud på baggrund af standardomkostninger til investeringer omfattet af bilag 1.
Ikke tilskudsberettigede udgifter § 12. Der kan ikke opnås tilskud til følgende projektudgifter:
 1) Udgifter, hvortil der gives andre EU-tilskud.
 2) Udgifter, hvortil der er modtaget tilskud fra anden offentlig myndighed.
 3) Udgifter til køb af brugt udstyr og materiel.
 4) Udgifter til leje og leasing af udstyr og materiel.
 5) Udgifter til genanskaffelser og reparation af udstyr.
 6) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i forordning (EU) nr. 1303/2013.
 7) Finansierings- og pengeinstitutomkostninger, jf. artikel 69, stk. 3, litra a, i forordning (EU) nr. 1303/2013.
 8) Advokat- og revisionsomkostninger.
 9) Udgifter i form af naturalydelser, som omhandlet i artikel 69, stk. 1, i forordning (EU) nr. 1303/2013.
 10) Udgifter vedrørende aktiviteter, som tilsagnshaver eller en ejer eller forpagter af arealer i projektet er forpligtet til at gennemføre i medfør af anden lovgivning.
 11) Udgifter, som tilsagnshaver har afholdt, inden ansøgning om tilsagn om tilskud er indsendt til Landbrugsstyrelsen.
 12) Almindelige driftsomkostninger.
 13) Udgifter, der ikke er specificerede i budgettet.
 14) Udgifter til at varetage sædvanlige myndighedsopgaver.
 15) Udgifter til aktiviteter på arealer med skov eller beliggende i skov, herunder brandbælter, jf. dog § 7, stk. 4.
 16) Udgifter til løn til eget personale.
 Stk. 2. For projekter omfattet af § 2, nr. 2, er udgifter i forbindelse med etablering af hegn, som ikke vedrører selve anskaffelsen og opsætning af hegn, endvidere ikke tilskudsberettigede.
Kapitel 6 Beregning af tilskud § 13. Tilsagn om tilskud efter § 2, nr. 1, kan gives til 100 pct. af de tilskudsberettigede udgifter.
 Stk. 2. Tilsagn om tilskud efter § 2, nr. 2, kan for private ansøgere gives til 100 pct. af den standardomkostning, der er fastsat i bilag 1. For offentlige ansøgere og for de investeringer, der ikke er omfattet af bilag 1, kan der gives tilsagn til 100 pct. af de tilskudsberettigede udgifter.
Stk. 3. Der kan maksimalt gives tilskud til antal meter hegn svarende til omkredsen af det indtegnede projektområde i IMK.
Landbrugsstyrelsen kan dog træffe afgørelse om tilskud til et yderligere antal meter hegn indenfor projektområdet, hvis ansøger i forbindelse med ansøgningen har godtgjort, at disse yderligere meter hegn er nødvendige til styring af græsningstrykket.
Kapitel 7 Ændring af projektet og overdragelse af tilsagn § 14. Landbrugsstyrelsen kan træffe afgørelse om ændring af et projekt, såfremt projektet i sin ændrede form ville være blevet prioriteret, jf. § 6 og projektet fortsat opfylder kriterierne, jf. § 7. Landbrugsstyrelsen kan træffe afgørelse om ændring af projektets slutdato, dog ikke ud over den 31. december 2024. En ændring må ikke iværksættes, før den er godkendt af Landbrugsstyrelsen.
Stk. 2. Ansøgning om ændring af et projekt skal være modtaget i Landbrugsstyrelsen senest to måneder før den dato, hvor projektet senest skal være afsluttet.
Ansøgning om forlængelse af projektperioden skal dog være modtaget i Landbrugsstyrelsen senest 10 dage før den dato, hvor projektet senest skal være afsluttet.
Stk. 3. Tilsagnshaver kan forhøje en eller flere tilskudsberettigede udgifter, såfremt det ligger inden for det samlede tilsagnsbeløb ved en omfordeling mellem de tilskudsberettigede udgifter, hvor en anden udgift reduceres.
En forhøjelse af en tilskudsberettiget udgift på mere end 10 pct. skal dog godkendes af Landbrugsstyrelsen.
 Stk. 4. Det samlede tilsagnsbeløb kan ikke forhøjes i forbindelse med en ændring af et projekt.
§ 15. Landbrugsstyrelsen kan efter ansøgning træffe afgørelse om tilladelse til, at tilsagnet overdrages til en anden, der kan være tilsagnshaver, jf. dog § 7, stk. 1, nr. 2. Den, der får overdraget tilsagnet, overtager alle rettigheder og forpligtelser efter tilsagnet.
Ansøgningen om overdragelse af et tilsagn skal godkendes af Landbrugsstyrelsen, inden overdragelse af tilsagnet kan ske.
Stk. 2. Sammen med ansøgningen efter stk. 1, jf. § 4, stk. 1, skal der indsendes et særligt skema, som udfyldes af både overdrager og erhverver.
Skemaet findes på Landbrugsstyrelsens hjemmeside.
 Stk. 3. Der kan ikke ske overdragelse af tilsagnet til et projekt, som er omfattet af § 2, nr. 2, fra en offentlig tilsagnshaver til en privat ansøger eller fra en privat tilsagnshaver til offentlig ansøger.
Kapitel 8 Udbetaling af tilskud § 16. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Udbetaling af tilskud til private ansøgere med investeringer omfattet af standardomkostninger i bilag 1, sker på baggrund af tilsagnshavers opgørelse over de nævnte investeringer.
Der kan maksimalt udbetales tilskud til det beløb, der er givet tilsagn om tilskud til.
 Stk. 2. Anmodning om udbetaling af tilskud skal indsendes via Tast Selv og vedlægges følgende:
 1) Det udfyldte udbetalingsskema.
 2) Eventuelle nødvendige tilladelser og dispensationer til projektet fra offentlige myndigheder.
 Stk. 3. For projekter, hvori der indgår investeringer, der ikke er omfattet af standardomkostninger i bilag 1, skal udbetalingsanmodningen endvidere vedlægges:
 1) En opgørelse over tilskudsberettigede udgifter.
 2) Alle udgiftsbilag.
 3) Dokumentation for betaling af udgifter.
 4) Dokumentation for eventuelle afholdte udbud.
 Stk. 4. For projekter, hvori der indgår investeringer, der er omfattet af standardomkostninger i bilag 1, skal udbetalingsanmodningen endvidere vedlægges en opgørelse af antal meter hegn, elforsyning, drikkevandsforsyning, fangefold, kreaturovergang, og færist.
 Stk. 5. Tilskud udbetales i én slutudbetaling.
 Stk. 6. Anmodning om udbetaling skal være modtaget i Landbrugsstyrelsen senest tre måneder efter den dato, hvor projektet senest skal være afsluttet.
 Stk. 7. Inden udbetaling er det en betingelse, at Landbrugsstyrelsen har godkendt slutrapporten i udbetalingsskemaet.
 Stk. 8. Alle udgifter, der ikke er omfattet af standardomkostninger i bilag 1, skal være betalt af tilsagnshaver senest på tidspunktet, hvor udbetalingsanmodningen indsendes.
 Stk.  9. Alle udgifter skal være afholdt indenfor projektperioden.
 Stk. 10. Såfremt et areal i løbet af projektperioden ikke længere opretholder udpegning som Natura 2000-område, jf. habitatbekendtgørelsen, sker udbetalingen efter de på ansøgningstidspunktet gældende forhold.
 § 17. Landbrugsstyrelsen overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling og nedsættelse af tilskud Bortfald af tilsagn og tilbagebetaling af tilskud § 18. Landbrugsstyrelsen træffer afgørelse om bortfald af tilsagn og tilbagebetaling af tilskud, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter lovens § 8 eller § 9, stk. 2, eller 3) et eller flere kriterier for støtteberettigelse i § 7 ikke er overholdt.
Nedsættelse og tilbagebetaling af tilskud § 19. Ved manglende opfyldelse af en forpligtelse, jf. § 8 eller andre forpligtelser, jf. § 9, jf. dog §§ 20-24, kan Landbrugsstyrelsen træffe afgørelse om hel eller delvis nedsættelse af tilskud på baggrund af en konkret vurdering.
Hvis tilskuddet nedsættes helt, træffer Landbrugsstyrelsen samtidig afgørelse om, at tilsagnet bortfalder.
 § 20. Landbrugsstyrelsen træffer afgørelse om nedsættelse af tilskuddet som følger, hvis projektet afsluttes for sent, jf. § 8, stk. 1, nr. 5:
 1) 1-30 kalenderdage for sen afslutning af projektet medfører 5 pct. nedsættelse.
 2) 31-60 kalenderdage for sen afslutning af projektet medfører 10 pct. nedsættelse.
 3) 61-90 kalenderdage for sen afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn.
 § 21. Landbrugsstyrelsen træffer afgørelse om nedsættelse af udbetalingen med 1 pct. pr. kalenderdag ved for sent modtaget anmodning om udbetaling, jf. § 8, stk. 1, nr. 6, og § 16, stk. 6, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af udbetalingen og bortfald af tilsagn.
 § 22. Såfremt hele eller dele af projektet er omfattet af reglerne i lov om indhentning af tilbud i bygge- og anlægssektoren, og disse regler ikke er overholdt, træffer Landbrugsstyrelsen efter en konkret vurdering afgørelse om en forholdsmæssig nedsættelse af den samlede værdi af de tilskudsberettigede udgifter, der skulle have været i udbud.
 § 23. Landbrugsstyrelsen træffer afgørelse om nedsættelse af tilskudsbeløbet, hvis der konstateres manglende overholdelse af skiltning, jf. § 8, stk. 1, nr. 4, og som beskrevet i bilag III i Kommissionens gennemførelsesforordning (EU) nr. 808/2014 af 17. juli 2014. Landbrugsstyrelsen nedsætter udbetalingen med 1 pct. af det tilskudsberettigede beløb, dog ikke med mere end 50.000 kr.
 § 24. Landbrugsstyrelsen træffer afgørelse om delvist tilbagebetaling, hvis projektet ikke opretholdes, jf. § 9, stk. 1, nr. 1. Der anvendes følgende procentsatser:
 1) Hvis projektet er opretholdt i 0 dage eller op til 18 måneder, medfører det, at 80 pct. af tilskuddet kræves tilbagebetalt.
 2) Hvis projektet er opretholdt i mere end 18 måneder, men mindre end 36 måneder, medfører det, at 40 pct. af tilskuddet kræves tilbagebetalt.
Kapitel 10 Ikrafttræden og overgangsbestemmelser § 25. Bekendtgørelsen træder i kraft den 4. oktober 2022.
Ministeriet for Fødevarer, Landbrug og Fiskeri, den 1. september 2022 Lars Gregersen / Asger Petersen Bilag 1 Investeringer til forberedelse til afgræsning Tilskudsberettigede investeringer for projekter om forberedelse til afgræsning, jf. § 2 nr. 2.
Bilag 2 Pointsystem til brug for prioritering 1) Pointsystem til brug for prioritering af projekter beliggende i de særligt udpegede Natura 2000-områder:
 2) Pointsystem til brug for prioritering af projekter beliggende på arealer med overdrev og med HNV score på minimum 5:
 3) Pointsystem til brug for prioritering af projekter beliggende i Nationalparker på arealer med beskyttede naturtyper* og med HNV score på minimum 5:
 *Beskyttede naturtyper efter naturbeskyttelseslovens § 3, stk. 2. De beskyttede naturtyper er overdrev, hede, eng, mose og strandeng.
 4) Pointsystem til brug for prioritering af projekter beliggende i Nationalparker på arealer med HNV score på minimum 5:
