 Grundværdien for et areal på 1100 kvm, bebygget med et enfamilieshus,  

 var ansat efter etagearealværdiprincippet til 495.000 kr.
 Landsskatteretten fandt, at grundværdien skulle ansættes efter  

 byggeretsværdiprincippet, idet det efter det oplyste ikke kunne antages, at  

 arealet uden sammenlægning eller evt. dispensation ville kunne anvendes til  

 etagebebyggelse.
 A klagede over den af skyldrådet foretagne ansættelse af grundværdien ved  

 18. alm. vurdering pr. 1. januar 1986 med påstand om nedsættelse.
 Ejendommen var et enfamilieshus, beliggende i et område, der ifølge en  

 bygningsvedtægt fra 1964 var udlagt til etagebebyggelse, med en  

 udnyttelsesgrad svarende til en bebyggelsesprocent på ca. 90.
 Grundværdien var ansat efter etagearealprincippet ud fra en etagemeterpris  

 på 500 kr. pr. kvm tilladt etageareal svarende til 450 kr. pr. kvm  

 grundareal.
Til støtte for påstanden gjorde klageren bl.a., gældende, at kommuneplanen  

 først blev vedtaget endeligt den 7. april 1986, hvorfor denne ikke kunne  

 lægges til grund ved ansættelsen.
Herudover anførte klageren, at ansættelsen  

 burde ske på grundlag af byggeretsværdiprincippet i lighed med 17. alm  

 vurdering.
 Det blev under sagens behandling for Landsskatteretten fra kommunen  

 oplyst, at det ikke ville være muligt at bebygge ejendommen med  

 etageejendomme uden en sammenlægning med naboarealer eller uden dispensation  

 fra bestemmelserne om friareal, parkeringsareal og byggelovens krav.
Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
Endvidere bemærkedes, at der i skønnet  

 over grundens retlige udnyttelsesmulighed ikke alene indgår den på  

 vurderingsstidspunktet gældende planlægning, men også materiale under  

 udarbejdelse m.v. vedr. den fremtidige planlægning i det omfang dette har  

 været tilgængeligt for borgerne, og i det omfang det er af en sådan karakter,  

 at den fornuftige køber må antages at lade forventning om planlægningens  

 gennemførelse indgå som et væsentligt led i sine overvejelser i forbindelse  

 med prisfastsættelsen ved en handel.
Landsskatteretten fandt herefter ikke tilstrækkeligt grundlag for at  

 antage, at sammenlægningsmulighederne havde været så aktuelle på  

 vurderingstidspunktet, at de skulle tages i betragtning ved ansættelsen af  

 grundværdien.
Da Landsskatteretten endvidere ikke fandt, at evt.  

 dispensationsmuligheder kunne lægges til grund, fandt retten ikke grundlag  

 for at anvende etagearealprincippet ved ansættelsen, hvorfor grundværdien  

 blev ansat efter byggeretsværdiprincippet.
 Grundværdien blev herefter nedsat fra 495.000 kr. til 228.000 kr.
 (* 1) Afgørelsen er offentliggjort i Skat 1989, nr. 10, side 804.
