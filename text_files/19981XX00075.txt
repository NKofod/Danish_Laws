Skriftlig fremsættelse (29. oktober  

 1998) Justitsministeren (Frank Jensen) :
 Herved tillader jeg mig for Folketinget at  

 fremsætte:
 Forslag til lov om ændring af lov om registreret  

 partnerskab og lov om personnavne (ændring af betingelserne for  

 indgåelse af registreret partnerskab og ændring af gebyrer for  

 udfærdigelse af navnebevis).
(Lovforslag nr.
L 70).
 Lovforslaget har to formål: dels at ændre  

 betingelserne for indgåelse af registreret partnerskab, dels at  

 ændre reglerne om betaling af gebyr for udfærdigelse af  

 navnebeviser.
Efter den gældende lov om registreret partnerskab  

 kan registrering kun ske, hvis begge parter eller en af dem har bopæl  

 her i landet og dansk statsborgerskab.
Baggrunden for dette krav er bl.a. et  

 ønske om at undgå, at udenlandske par indgår registreret  

 partnerskab i Danmark, selv om registreringen ingen retsvirkning vil have i  

 deres hjemland.
Norge, Sverige og Island har nu gennemført love om  

 registreret partnerskab, der stort set svarer til den danske.
Registrerede  

 partnerskaber, der er indgået i Danmark, må derfor antages at  

 ville blive anerkendt i disse lande.
På den baggrund foreslås det, at  

 statsborgerskab i Norge, Sverige og Island sidestilles med dansk  

 statsborgerskab.
Det vil f.eks. betyde, at et norsk eller svensk par, som bor  

 i Danmark - og som efter de gældende regler hverken kan indgå  

 partnerskab i Norge, Sverige eller Danmark - kan lade sig registrere her i  

 landet.
 Det overvejes for tiden i Norge, Sverige og Island, om der  

 skal gennemføres en tilsvarende ændring i disse lande,  

 således at f.eks. danske par, der bor i Sverige, kan blive registreret  

 dér.
Også andre lande har gennemført love om  

 registreret partnerskab.
I Holland trådte en lov om partnerskab  

 således i kraft den 1. januar 1998. Det må anses for sandsynligt,  

 at flere lande vil følge efter og gennemføre love om  

 partnerskab.
På den baggrund foreslås det, at  

 justitsministeren kan fastsætte, at også statsborgerskab i andre  

 lande, der har en lovgivning om registreret partnerskab, som svarer til den  

 danske, skal sidestilles med dansk statsborgerskab.
Det vil i givet fald  

 indebære, at statsborgere i disse lande, der bor i Danmark, kan  

 indgå registreret partnerskab her i landet.
Endelig foreslås det, at partnerskab kan  

 indgås, selv om ingen af parterne har dansk statsborgerskab eller  

 statsborgerskab i de ovenfor nævnte lande.
Men i så fald er det  

 en betingelse, at begge parter har haft bopæl i Danmark i de sidste to  

 år før registreringen.
Det er altså kun personer med en  

 mere varig tilknytning til Danmark, der kan udnytte denne mulighed.
Det er samtidig en betingelse, at der er tale om lovligt  

 ophold i Danmark.
Personer, der opholder sig ulovligt i Danmark, vil fortsat  

 ikke kunne indgå registreret partnerskab her i landet.
Som nævnt indebærer lovforslaget også en  

 ændring af navnelovens bestemmelser om betaling af gebyr for  

 udfærdigelse af navnebeviser.
Der har således fra forskellige  

 sider været rejst spørgsmål om rimeligheden af disse  

 bestemmelser, herunder bestemmelsen om, at der skal betales gebyr for  

 ændring af efternavn i anledning af ægteskab, som er  

 indgået i udlandet.
Er ægteskabet indgået her i landet, kan  

 navneforandring nemlig ske gratis.
Med lovforslaget imødekommes denne kritik.
En  

 gennemførelse af forslaget vil således bl.a. indebære en  

 ligestilling mellem personer, der indgår ægteskab i udlandet, og  

 personer, der indgår ægteskab her i landet.
En  

 gennemførelse vil også betyde, at visse andre navnebeviser til  

 personer, der ikke er født her i landet, bliver gebyrfri.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til det  

 høje Tings velvillige behandling.
