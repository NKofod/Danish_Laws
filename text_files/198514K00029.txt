Nr BTL 29 Betænkning over forslag til lov om ændring af lov om boligbyggeri (Kvoter  

 for 1986, byggeskadefond, ændret finansiering af byggeskader, ændret  

 finansiering af ungdomsboliger m.v.)   

 Nr L 29 1985-86, 1. samling Blad nr 300 Afgivet af boligudvalget Afgivet: 19851208 Udvalget har behandlet lovforslaget i flere møder og har herunder stillet spørgsmål til boligministeren, som denne har besvaret dels skriftligt, dels i samråd.
4 af udvalgets spørgsmål og boligministerens besvarelse heraf er optrykt som bilag til betænkningen.
 Udvalget har modtaget mundtlig og/ eller skriftlig henvendelse fra:
Boligselskabernes Landsforening, Boligselskabernes Landsforenings 5. kreds, Boligselskabernes Landsforenings 9. kreds, Forbrugerrådet, Foreningen af Rådgivende Ingeniører, Hansen, Jørgen, advokat, Kommunernes Landsforening, Lejernes Landsorganisation og Lejernes LO - Kollegiesektionen.
Der er af boligministeren og af et mindretal stillet ændringsforslag, hvorom henvises til de ledsagende bemærkninger.
Boligministeren og et flertal i udvalget bestående af det konservative folkepartis, venstres, centrum-demokraternes, kristeligt folkepartis og det radikale venstres medlemmer af udvalget er enige om, at kvoten for almennyttigt byggeri fastsættes uændret til 9.000 boliger i 1986, bl.a. på baggrund af det boligbehov, som integrationen af flygtningene skaber i det danske samfund.
Forhøjelsen sker uden kompenserende reduktioner i andre kvoter.
Der er desuden opnået enighed om, at der gives hjemmel til, at boligministeren fra og med finansåret 1986 i forbindelse med tilrettelæggelsen af tilsagnsgivelsen for det støttede byggeri kan overføre indtil 10 pct. af et års kvota for den pågældende kategori af støttet byggeri til de kvoter, der fastsættes for det efterfølgende finansår.
For så vidt angår kvoterne for 1985 er der på baggrund af aktivitetsudviklingen i byggesektoren enighed om ikke at udnytte den resterende del af den almennyttige kvota på ca. 700 boliger og den resterende del af kvoten for private andelsboliger på ca. 500 enheder, jfr. svaret på spørgsmål 14 (optrykt som bilag til betænkningen).
Med henblik på at give folketingets boligudvalg en mulighed for at følge udviklingen i tilsagnsgivningen har boligministeren givet tilsagn om en gang årligt, første gang pr. 1. juli 1986, at give udvalget en redegørelse for det faktiske træk på kvoterne og de tilsagn, der forventes afgivet i den resterende del af finansåret.
Det bemærkes, at den i lovforslaget indeholdte bestemmelse om, at kommunerne bærer mindst en tredjedel af grundudgifterne i forbindelse med opførelse af almennyttigt byggeri, trækkes tilbage indtil videre, idet man fortsat overvejer, hvorledes konkurrencen mellem de forskellige grundkøbere, herunder de almennyttige boligselskaber, vil kunne begrænses.
For så vidt angår de foreslåede ændringer af de prisrammer (rammebeløb), der gælder for offentligt støttet byggeri, er der opnået enighed om:
at undlade at gennemføre den i bemærkningerne til lovforslaget skitserede aftrapning af tillæggene til rammebeløbet, når den gennemsnitlige lejlighedsstørrelse i bruttoetagearealet overstiger 70 m2, og at rammebeløbet pr. 1. juli 1986 forhøjes med 1 pct. af anskaffelsessummen svarende til udgiften til finansiering af den foreslåede byggeskadefond og 5 års eftersynet.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af boligministeren stillede ændringsforslag.
Et mindretal inden for flertallet (det radikale venstres medlem af udvalget) har med tilfredshed konstateret, at boligministeren overvejer at inddrage den private udlejningsmasse i løsningen af flygtningenes bosætningsproblemer (jfr. det til betænkningen optrykte svar på spørgsmål 15). Det er vigtigt, at denne opgave ikke alene skal bæres af det almennyttige byggeri.
Det radikale venstre kan tilslutte sig, at boligministeren stiler mod en frivillig aftale, men finder, at den private udlejningsmasse under alle omstændigheder må inddrages i løsningen af bosætningsproblemet.
Det radikale venstre ønsker desuden at fremhæve den præcisering af indholdet af den nye bestemmelse om overførselsmulighed for indtil 10 pct. af kvoterne, som boligministeren har givet såvel i samråd med boligudvalget som i skriftligt svar til udvalget (jfr. det til betænkningen optrykte svar på spørgsmål 16). Det fremgår heraf, at overførselsmuligheden naturligvis kun vil blive benyttet i det omfang, det kan tiltrædes af et flertal i boligudvalget, og at de i loven fastlagte kvoter derfor, når bortses fra en revurdering, vil blive administreret på en måde, der sigter mod fuld udnyttelse.
Et mindretal (socialdemokratiets og socialistisk folkepartis medlemmer af udvalget) indstiller lovforslaget til vedtagelse med de af mindretallet samt de af boligministeren under nr. 1 og 6 stillede ændringsforslag.
Behovet for almennyttigt byggeri og opførelse af ungdomsboliger er i disse år særlig stort.
Det dokumenteres klart af de lange ventelister på boligsøgende samt de 14.000-15.000 ansøgninger om andel af bevillingskvoten.
Ændret familiemønster, store ungdomsårgange og helt aktuelt tilgangen af flygtninge gør det nødvendigt at forøge boligkvoterne.
Derfor foreslår mindretallet kvoten for almennyttige boliger sat op til 12.000 og for ungdomsboliger til 3.500.
Regeringspartiernes og det radikale venstres ændringsforslag om 9.000 almennyttige boliger er utilstrækkeligt, især når der samtidig sker en reduktion på kvoten for 1985 på 700 boliger.
Mindretallet vender sig mod den af flertallet foreslåede overførselsret på 10 pct. af et års kvota, men har med tilfredshed noteret sig boligministerens udtalelse i et samråd i boligudvalget om, at han ville udnytte kvoten for 1986 fuldt ud.
Mindretallet betragter det som givet, at ministeren ikke vil anvende 10 pct. af overførselsreglen, medmindre der i boligudvalget er foretaget en revurdering af behovet for boligbyggeri, samt at der i boligudvalget er tilkendegivet et flertal herfor.
I øvrigt er det mindretallets opfattelse, at de bevilgede kvoter skal udnyttes fuldt ud, når der er ansøgninger hertil.
Når kvoten for 1985 ikke udnyttes fuldt ud, begrundes det af ministeren med »overophedning« i byggesektoren.
Mindretallet kan ikke acceptere en sådan begrundelse, idet ledigheden i byggefagene stadig er høj og prognoserne for byggeaktiviteten i 1986 hos flere brancheorganisationer er dalende i forhold til 1985.
Mindretallet kan støtte forslaget om en øget indsats for kvalitetssikring i byggeriet og i princippet også oprettelse af en byggeskadefond.
Men det er for mindretallet helt uacceptabelt at begrænse entreprenørernes garantiperiode til 5 år.
En 20 års garantiperiode har en præventiv virkning, som boligministeren helt ser bort fra.
Der er allerede store problemer med at bygge inden for de eksisterende rammebeløbs størrelse, særlig for ungdomsboliger.
Det er derfor med tilfredshed, mindretallet noterer sig flertallets ændringsforslag om regulering af rammebeløbet på 1 pct. svarende til bidraget til byggeskadefonden.
Der er efter mindretallets opfattelse risiko for, at 1 pct. af anskaffelsessummen til fonden ikke er tilstrækkelig til at løse fondens opgaver.
Men det kan ikke accepteres, at yderligere midler til fonden skal pålægges beboerne i form af løbende bidrag over huslejen, som lovforslaget åbner mulighed for.
Mindretallet vil i stedet pege på den mulighed, at de udførende parter i byggeriet bidrager til finansiering af fonden, f.eks.
 gennem en obligatorisk forsikringsordning.
Mindretallet finder den foreslåede ordning til byggeskadefond utilfredsstillende, og der er fortsat mange uafklarede spørgsmål.
Mindretallet skal derfor foreslå kapitel 9 a om byggeskadefond taget ud af lovforslaget og henvist til reelle forhandlinger mellem byggeriets parter med henblik på senere fremsættelse som selvstændigt lovforslag.
Den kommunale andel af rentebidrag vedrørende ungdomsboliger belaster kommunerne meget uensartet.
Det foreslås derfor, at denne kommunale bidragspligt ophæves.
Det er mindretallets opfattelse, at beboerindflydelsen i kollegiebestyrelserne bør styrkes.
Ministeren opfordres derfor til at iværksætte en undersøgelse af mulighederne herfor specielt med hensyn til de problemer, der måtte være på kollegier, hvor beboernes ophold er meget kortvarigt.
Mindretallet er bekendt med, at venstresocialisterne tilslutter sig mindretallets betænkningsbidrag, idet venstresocialisterne finder, at der straks bør indføres beboerdemokrati på alle kollegier m.v.
ÆNDRINGSFORSLAG Til § 1 Af boligministeren, tiltrådt af udvalget:
 1) Nr. 14, 15, 17 og 18 udgår.
 Af et mindretal (S og SF):
 2) Nr. 19 affattes således:
 »19. § 48, stk. 2, affattes således:
»Stk. 2. Rentebidrag, afdragsbidrag og garanti kan i finansåret 1985 ydes til 9.000 lejligheder og i finansåret 1986 ydes til 12.000 lejligheder, jfr. dog § 54b, stk. 1. Er der ikke i et finansår indkommet ansøgninger svarende til det anførte antal boliger, overføres den ikke udnyttede del af bevillingskvoten til det følgende finansår.«» Af boligministeren, tiltrådt af et flertal (KF, V, RV, CD og KrF):
 3) Nr. 19 affattes således:
 »19. § 48, stk. 2, affattes således:
»Stk. 2. Rentebidrag, afdragsbidrag og garanti kan ydes til indtil 9.000 lejligheder i finansåret 1986, jfr. dog § 54b, stk. 1.«» 4) Efter nr. 19 indsættes som nyt nummer:
 »01. I § 48 indsættes som stk. 3:
»Stk. 3. Meddeles der i et finansår ikke tilsagn om statsstøtte til det i stk. 2 anførte antal boliger, kan indtil 10 pct. af årets kvota tillægges kvoten for det følgende finansår.«» Af et mindretal (S og SF):
 5) Nr. 20 udgår.
 Af boligministeren, tiltrådt af udvalget:
 6) Efter nr. 26 indsættes som nye numre:
 »02. Overskriften i kapitel 8a affattes således:
 »Udskillelse samt ejerlejlighedsopdeling af visse arealer«.
 03. Efter § 54c indsættes som ny paragraf:
»§ 54d.
Ejendomme, der tilhører almennyttige boligselskaber, kan opdeles i ejerlejligheder efter bestemmelserne i lov om ejerlejligheder, såfremt beboelsesarealet og alle sædvanlige fællesfaciliteter til brug for boligtagerne efter opdelingen udgør en ejerlighed.«» Af et mindretal (S og SF):
 7) Nr. 28 udgår.
 8) Nr. 30 udgår.
 Af boligministeren, tiltrådt af et flertal (KF, V, RV, CD og KrF):
 9) Nr. 31 affattes således:
 »31. § 63, stk 2, affattes således:
»Stk. 2. Tilsagn om statsstøtte kan gives til opførelse af indtil 4.000 andelsboliger i finansåret 1986. Udnyttes bevillingskvoten i et finansår ikke fuldt ud på grund af bortfald af tidligere meddelte tilsagn, overføres et hertil svarende antal boliger til det følgende finansår.
Meddelte tilsagn fra tidligere år, der bortfalder, overføres til 1986.«» 10) Efter nr. 31 indsættes som nyt nummer:
 »04. I § 63 indsættes efter stk. 2 som nyt stykke:
»Stk. 3. Meddeles der i et finansår ikke tilsagn om statsstøtte til det i stk. 2 anførte antal boliger, kan indtil 10 pct. af årets kvota tillægges kvoten for det følgende finansår.« Stk. 3 og 4 bliver herefter stk. 4 og 5.' Af et mindretal (S og SF):
 11) Nr. 34 affattes således:
 »34. § 67, stk. 2, affattes således:
»Stk. 2. Tilsagn om statsstøtte kan gives til opførelse af indtil 2.000 værelsesenheder i finansåret 1985 og indtil 3.500 enheder i finansåret 1986. Er der ikke i et finansår indkommet ansøgninger svarende til det anførte antal boliger, overføres den ikke udnyttede del af bevillingskvoten til det følgende finansår.«» Af boligministeren, tiltrådt af et flertal (KF, V, RV, CD og KrF):
 12) Nr. 34 affattes således:
 »34. § 67, stk. 2, affattes således:
»Stk. 2. Tilsagn om statsstøtte kan gives til opførelse af indtil 2.500 værelsesenheder i 1986.«» 13) Efter nr. 34 indsættes som nyt nummer:
 »05. I § 67 indsættes efter stk. 2 som nyt stykke:
»Stk. 3. Meddeles der i et finansår ikke tilsagn om statsstøtte til det i stk. 2 anførte antal boliger, kan indtil 10 pct. af årets kvota tillægges kvoten for det følgende finansår.« Stk. 3-6 bliver herefter stk. 4-7.' Af et mindretal (S og SF):
 14) Efter nr. 34 indsættes som nyt nummer:
»06. I § 67, stk. 3, udgår »§ 72, stk. 3, og«.' 15) Efter nr. 36 indsættes som nyt nummer:
»07. § 72, stk. 2, 3 og 4, ophæves.« 16) Nr. 39 affattes således:
 »39. § 81, stk. 2, affattes således:
»Stk. 2. Tilsagn om statsstøtte kan gives til opførelse af indtil 1.000 lette kollektivboliger i hvert af finansårene 1985 og 1986.
Er der ikke i et finansår indkommet ansøgninger svarende til det anførte antal boliger, overføres den ikke udnyttede del af bevillingskvoten til det følgende finansår.«» Af boligministeren, tiltrådt af et flertal (KF, V, RV, CD og KrF):
 17) Nr. 39 affattes således:
 »39. § 81, stk. 2, affattes således:
»Stk. 2. Tilsagn om statsstøttte kan gives til opførelse af indtil 1.000 lette kollektivboliger i finansåret 1986.«» 18) Efter nr. 39 indsættes som nyt nummer:
 »08. I § 81 indsættes efter stk. 2 som nyt stykke:
»Stk. 3. Meddeles der i et finansår ikke tilsagn om statsstøtte til det i stk. 2 anførte antal boliger, kan indtil 10 pct. af årets kvota tillægges kvoten for det følgende finansår.« Stk. 3-5 bliver herefter stk. 4-6.' Til § 2 Af et mindretal (S og SF):
 19) I stk. 1 udgår », jfr. dog stk. 4«, og stk. 4 og 5 udgår.
 Af boligministeren, tiltrådt af et flertal (KF, V, RV, CD og KrF):
 20) Paragraffen affattes således:
»§ 2 Stk. 1. Loven træder i kraft den 1. januar 1986. Dog træder nr. 28 først i kraft den 1. juli 1986.
Stk. 2. § 1, nr. 4 og 11, finder anvendelse i det omfang, der skal betales rente for et tidsrum, efter at loven er trådt i kraft.
Stk. 3. § 1, nr. 9, finder anvendelse på afgørelser truffet efter den 31. december 1985.« BEMÆRKNINGER Til nr. 1 Forslaget om, at kommunerne skal yde en større grundkapital ved høje grundudgifter, udgår.
Der henvises til de i betænkningsbidraget anførte bemærkninger angående de fortsatte overvejelser vedrørende dette spørgsmål.
Til nr. 2 Ændringsforslaget fastholder boligkvoten for 1985 på 9.000 lejligheder, og for 1986 indebærer det en forøgelse til 12.000 lejligheder.
Hvis der ikke i et finansår er ansøgninger til hele kvoten, foreslås det, at restkvoten overføres til det følgende år.
Til nr. 3, 4, 9, 10, 12, 13, 17 og 18 Bl.a. på baggrund af det store antal nytilkomne flygtninge og det ekstra boligbehov, dette skaber, foreslås lovforslagets kvota for almennyttige boliger hævet fra 7.500 til 9.000 i 1986. Kvoten bliver dermed uforandret fra 1985 til 1986. Da lovforslagets kvoter til ungdomsboliger, private andelsboliger og lette kollektivboliger fortsat ønskes opretholdt på henholdsvis 2.500, 4.000 og 1.000 enheder, bliver de samlede kvoter for 1986 på 16.500 enheder eller en stigning på 500 enheder i forhold til 1985.
Det foreslås samtidig, at der sættes en overgrænse på 10 pct. for, hvor stor en andel af et års kvota, der kan overføres til de kvoter, som vedtages for det efterfølgende finansår.
Der vil således højst kunne overføres 900 boliger fra den almennyttige kvota, 250 fra ungdomsboligkvoten og henholdsvis 400 og 100 fra andelsboligkvoten og kvoten for lette kollektivboliger fra 1986 til 1987.
Det skal dog samtidig anføres, at den allerede lovhjemlede adgang til at overføre boliger på andelsboligkvoten fra et finansår til det efterfølgende i det omfang, der er tale om tilsagn, der af en eller anden årsag bortfalder, opretholdes.
Overførselsadgangen i øvrigt og de 10 pct. knytter sig derfor alene til ikke givne tilsagn.
Den foreslåede formulering og udformning af bestemmelserne vedrørende overførselsadgangen betyder endvidere, at der først med virkning fra finansåret 1986 kan ske en overførsel til det efterfølgende finansår.
Der kan således ikke, når bortses fra bortfaldne tilsagn på andelsboligkvoten, overføres boliger fra 1985 til 1986.
Til nr. 5 Ændringsforslaget er en konsekvens af ændringsforslag nr. 8.
Til nr. 6 Ifølge den gældende bestemmelse i ejerlejlighedslovens § 10 er ejendomme, der er opført til brug for medlemmer eller til udleje af almennyttige boligselskaber, undtaget fra lovens anvendelsesområde.
Formålet såvel med denne bestemmelse som med den her foreslåede bestemmelse er at sikre, at boliger, som er opført som almennyttige med tilhørende sædvanlige fællesfaciliteter, skal bibeholdes som sådanne.
Formuleringen i ejerlejlighedslovens § 10 har imidlertid medført, at ejerlejlighedsopdeling i visse tilfælde ikke har kunnet finde sted, uanset at ovennævnte hensyn til bibeholdelse af de almennyttige boliger ikke er tilsidesat.
Den foreslåede bestemmelse åbner derfor mulighed for, at ejendomme, der ejes af almennyttige boligselsskaber, kan opdeles i ejerlejligheder, såfremt en del af ejendommen anvendes til andet end beboelse og sædvanlige fællesfaciliteter for beboerne, og såfremt beboelsesarealet og de sædvanlige fællesarealer fra beboerne efter opdelingen udgør en fælles ejerlejlighed.
Som sædvanlige fællesfaciliteter anses fritidslokaler, hobbyrum, forsamlingslokaler og lignende, hvis samlede areal ikke overstiger 3 pct. af beboelsesarealet.
Hvis der på ejendommen ud over de nævnte arealer findes arealer f.eks. til børneinstitutioner eller butikker, vil der dog kunne ske udskillelse af disse arealer fra beboelsesdelen, hvis beboelsesdelen og de eventuelle fællesfaciliteter, der står til rådighed for beboerne, ved opdelingen bliver til en samlet ejerlejlighed.
Hvis fællesfaciliteterne matrikulært er adskilt fra beboelsesdelen, vil opdelingen også kun kunne ske, hvis beboelsesdelen og fællesfaciliteterne bliver til en samlet ejerlejlighed.
Det skal tilføjes, at en videreopdeling af en sådan samlet lejlighed ikke vil kunne ske, idet det af lov om ejerlejligheder, § 10, stk. 3, sidste punktum, fremgår, at videreopdeling kun kan ske af ejerlejligheder med højst 2 beboelseslejligheder.
Det følger endvidere af forslaget, at ejendomme, der tilhører almennyttige boligselskaber, men som ikke indeholder beboelse og/ eller de sædvanlige fællesfaciliteter, ligesom ejendomme, der er opført med salg for øje, vil kunne opdeles i ejerlejligheder.
Det bemærkes, at uanset denne bestemmelse skal boligministeren fortsat i henhold til § 3, stk. 5, i lov om boligbyggeri give samtykke til »afhændelse eller væsentlig forandring af ejendomme, der tilhører almennyttige boligselskaber«.
Et eventuelt salg efter en opdeling i ejerlejligheder vil således også forudsætte ministerens samtykke.
Til nr. 7 Herved er der fortsat adgang til i de meget få tilfælde, det måtte være ønskeligt, at bygge boliger på indtil 130 m2 i stedet for som foreslået højst 110 m2.
Til nr 8 Hele kapitlet vedrørende byggeskadefonden foreslås udtaget af lovforslaget.
Der henvises i øvrigt til betænkningsbidraget.
Til nr. 11 Herved fastholdes kvoten for ungdomsboliger i 1985 på 2.000 værelsesenheder, og det foreslås, at kvoten for 1986 forhøjes til 3.500. Er der ikke i et finansår indkommet ansøgninger svarende til det anførte antal boliger, overføres den ikke udnyttede del af bevillingskvoten til det følgende finansår.
Til nr. 14 og 15 Herved fjernes kommunernes pligt til at yde 10 pct. af rentebidraget til lån til ungdomsboliger.
Til nr. 16 Boligkvoten for lette kollektivboliger fastholdes uændret.
Vedrørende overførselsbestemmelsen henvises til bemærkningerne til nr. 2 og 11.
Til nr. 19 Ikrafttrædelsesbestemmelserne foreslås ændret i overensstemmelse med de stillede ændringsforslag.
Til nr. 20 Ikrafttrædelsesbestemmelserne foreslås ændret i overensstemmelse med de foreslåede ændringsforslag til lovforslaget.
Agnete Laustsen (KF) Birgit Fogh-Andersen (KF) Svend Åge Petersen (KF) Merete Aarup (KF) Bente Nielsen (V) Fogh Rasmussen (V) nfmd.
Birgith Mogensen (CD) Arne Bjerregaard (KrF) Svend Andersen (S) Bakholt (S) Baadsgaard (S) Knud Damgaard (S) fmd.
Torben Lund (S) Lissa Mathiasen (S) Agerschou (SF) Finn O.
Christensen (SF) Estrup (RV) Partierne VS, FP og FD havde ikke medlemmer i udvalget.
Bilag Nogle af udvalgets spørgsmål til boligministeren og dennes svar herpå Spørgsmål 13:
Ministerens kommentarer udbedes til henvendelsen fra Foreningen af Rådgivende Ingeniører (bilag 17).
 Svar:
I henvendelsen (foreningens brev af 12. november 1985) anbefaler foreningen, at det overlades til byggeskadefonden at afgøre, hvilke teknikere der skal udføre 5 års eftersynet.
Anbefalingen må ses på baggrund af, at det i lovforslagets bemærkninger er anført, at eftersynet skal være uvildigt, og at projekterende eller driftsansvarlige teknikere således ikke kan foretage eftersynet.
Jeg har imidlertid ikke noget at indvende imod, at dette spørgsmål overlades til byggeskadefondens afgørelse.
 Spørgsmål 14:
Udvalget skal anmode om en oversigt, der viser, i hvilket omfang kvoterne for almennytigt byggeri, for andelsboligbyggeri og for lette kollektivboliger forventes udnyttet pr. 31. december 1985.
 Svar:
Der henvises til vedlagte oversigter af d.d.
På baggrund heraf skal det oplyses, at jeg ikke agter at udnytte de resterende dele af kvoterne for almennyttigt byggeri (700 enheder) og for private andelsboliger (500 enheder).
 Spørgsmål 15:
Hvilke tanker har ministeren gjort sig om at inddrage den private udlejningsmasse i løsningen af flygtningenes bosætningsproblemer? Svar:
På baggrund af de mange nytilkomne flygtninge - over 10.000 inden for de sidste 2 år - kan det blive nødvendigt også at anvende relativt utraditionelle bosætningsmetoder.
Det overvejes således på en eller anden måde at indrage de private udlejningsejendomme i løsningen af disse problemer.
Jeg kan i den forbindelse oplyse, at jeg har indkaldt grundejernes organisationer til et møde i denne uge, ligesom jeg i dag sammen med socialministeren vil drøfte problemerne med Kommunernes Landsforening og Københavns og Frederiksberg kommuner.
 Spørgsmål 16:
Til forståelse af den ny bestemmelse om overførselsmulighed for indtil 10 pct. af kvoterne bedes ministeren præcisere, hvorledes han vil forholde sig, såfremt partier repræsenterende et flertal i boligudvalget måtte være imod, at hjemmelen anvendes i det pågældende år.
 Svar:
Som allerede tilkendegivet over for boligudvalget vil jeg i mine overvejelser om en eventuel udnyttelse af en adgang til at overføre en vis del af kvoterne for det støttede byggeri fra et finansår til det næste, tage indstillingen hertil hos et flertal af partierne i boligudvalget som udtryk for holdningen hos et flertal i folketinget.
Og som jeg også tidligere har meddelt, såvel under 1. behandling af lovforslaget som ved besvarelse af spørgsmål fra udvalget, hverken kan eller vil jeg administrere mine beføjelser i henhold til lovgivningen mod opfattelsen hos et flertal af folketingets medlemmer.
 Ad spørgsmål 14:
