Nr BTL 12 Betænkning over Forslag til lov om ændring af lov om social pension  

 (Afskaffelse af den særlige, lave pensionsform - almindelig førtidspension)  

  

 Nr L 12 1994-95, 1. samling Afgivet af Socialudvalget Afgivet: 19950427 Udvalget har behandlet lovforslaget i nogle møder og har herunder stillet et spørgsmål til socialministeren, som denne har besvaret skriftligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til  

forkastelse ved 3. behandling.
 Et mindretal inden for flertallet (Fremskridtspartiets medlem af udvalget)  

 bemærker, at forslagsstillerne gør opmærksom på det urimelige i, at man får  

 to forskellige beløb i førtidspension, alt efter om man får førtidspensionen  

 tilkendt før eller efter det fyldte 60. år.
 Det urimelige består i, at den, der får tilkendt sin førtidspension dagen  

 før det fyldte 60. år, kan beholde den højere førtidspension, helt frem til  

 personen fylder 67 år, hvorimod den, der får tilkendt sin førtidspension  

 dagen efter det fyldte 60. år, kun får den almindelige førtidspension, og det  

 helt frem til personen fylder 67 år.
 For mindretallet har det været vigtigt at påpege, at en person under 60 år  

 i langt de fleste tilfælde har større udgifter til bl.a. forsørgelse.
 Mindretallet finder det rimeligt, at der er forskel i satserne for  

 personer over og under 60 år.
 Derfor vil mindretallet overveje at fremsætte et forslag, hvorefter  

 tilkendelsestidspunktet ikke er afgørende for førtidspensionens størrelse,  

 men derimod den aktuelle alder på udbetalingstidspunktet.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse uændret.
Et mindretal inden for mindretallet (Enhedslistens medlem af udvalget)  

 støtter, at man bevæger sig i retning af en forenkling med hensyn til  

 pensionstildeling, så man får en fælles social grundydelse for alle, der ikke  

 ved en lønindkomst kan nå dette grundydelsesniveau.
Et lille skridt på vejen  

 mod dette mål er fjernelse af de mange forskellige og historisk bestemte  

 overførselsindkomstniveauer.
Derfor støtter mindretallet forslaget om at  

 afskaffe »den almindelige førtidspension«, som er det laveste  

 førtidspensionsniveau.
Mindretallets støtte til det konkrete forslag skal  

 alene ses i lyset af den reelle forbedring, der vil ligge i forslaget for de  

 ca. 17.500 personer, som i dag er på den »almindelige  

 førtidspension«, men mindretallet ønsker i øvrigt at hæve dette niveau  

 yderligere til det maksimale dagpengeniveau.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Jens Jørgensen (KF) Tom Behnke (FP) nfmd.
