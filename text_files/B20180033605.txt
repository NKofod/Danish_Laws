Bekendtgørelse om erhvervsuddannelsen til urmager I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 282 af 18. april 2018, og efter bestemmelse fra Urmagernes Faglige Fællesudvalg fastsættes efter bemyndigelse:
Formål og opdeling § 1. Erhvervsuddannelsen til urmager har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Reparation og fremstilling af dele til mekaniske ure.
 2) Reparation og udskiftning af dele i elektroniske ure.
 3) Rådgivning og vejledning om reparation af ure.
 4) Rådgivning, vejledning og salg af ure og tilhørende produkter.
 5) Administration, ledelse og indkøb i en virksomhed, der sælger og reparerer ure.
 Stk. 2. Uddannelsen kan afsluttes med specialet urmager, niveau 4 i den danske kvalifikationsramme for livslang læring.
 Stk. 3. Uddannelsen udbydes ikke med talentspor.
Varighed § 2. Uddannelsen varer 4 år og 6 måneder, inklusive grundforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsen 3 år og 6 måneder, hvoraf skoleundervisningen i hovedforløbet udgør 60 uger fordelt på op til seks skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsen 3 år og 4 måneder, hvoraf skoleundervisningen i hovedforløbet udgør 54 uger.
 Stk. 4. Den i stk. 3 nævnte skoleundervisning opdeles i op til seks skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven, medmindre andet fremgår af stk. 7, opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Funktionerne i almindelige ure og de materialer, hvoraf de fremstilles.
 2) Almindelige fagudtryk indenfor branchen og en ur-reparations planlægning, gennemførelse og kontrol.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Planlægning, koordinering og udførelse af en arbejdsproces, herunder samarbejde med andre herom.
 2) Udførelse af eftersyn, dvs. adskillelse, rensning, samling, smøring og justering på almindelig stueur, herunder udbedring for slidtage og anvendelse af det rette værktøj hertil.
 3) Fremstilling af en model, eksempelvis af stueurs elementer, med overholdelse af de givne mål for opgaven.
 Stk. 4. Eleven skal have kompetence til på grundlæggende niveau at kunne:
1) forklare og skelne mellem forskellige grundlæggende fagmetoder og deres relevans i konkrete sammenhænge, 2) forklare og vurdere forskellige grundlæggende fagmetoder i forhold til parametre som miljø, sikkerhed og kvalitet, 3) vælge, begrunde og praktisk anvende faglige arbejdsmetoder, der er mest hensigtsmæssige i en given situation, 4) begrunde valgte arbejdsmetoder i en given arbejdsproces, herunder foreslå ændringer eller andre metoder, 5) planlægge, koordinere og udføre en overskuelig arbejdsproces, 6) samarbejde med andre om løsning af opgaver, 7) anvende innovative metoder i opgaveløsning, 8) forklare og anvende eksisterende faglig dokumentation i en praktisk arbejdsproces, f.eks. følge et diagram, anvende statistik, følge en vejledning, 9) udarbejde almindelig anvendt faglig dokumentation som arbejdssedler, egenkontrol o.lign., 10) dokumentere og formidle egne arbejdsprocesser, metoder og resultater, 11) evaluere egne og andre elevers arbejdsprocesser, metoder og resultater, 12) vurdere forskellige former for faglig dokumentations anvendelighed i forskellige faglige sammenhænge, 13) foreslå ændringer til brug af værktøjer, faglige metoder, materialer m.v., 14) anvende faglige udtryk og begreber, 15) analysere, beskrive og kommunikere faglige forhold, der er relevante i forhold til uddannelsen, 16) søge og anvende relevante informationer og procedurebeskrivelser og 17) vælge kommunikationsformer og -metoder, der er afpasset modtageren.
 Stk. 5. Eleven skal have gennemført følgende grundfag på følgende niveau og med følgende karakter: Naturfag på E-niveau, bestået.
 Stk. 6. Færdigheder i at kunne korrigere for følgende fejl eller afvigelser fra en plan eller standard: Via kontrol af eget eller andres arbejde, identificere evt. fejl og sikre, at en reparation med mangler ikke udleveres til en kunde.
 Stk. 7. Elever, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 3, nr. 1 nævnte krav.
Kompetencer i hovedforløbet § 4. Hovedforløbet har følgende kompetencemål:
 1) Eleven kan vurdere, planlægge og udføre reparationer af alle almindelige former for mekaniske og elektroniske ure.
 2) Eleven kan inddrage viden om urenes udvikling, så uret efter konstruktion og stilart, kan placeres i historisk sammenhæng.
 3) Eleven kan anvende informationsteknologi til kommunikation og informationssøgning.
 4) Eleven kan fungere selvstændigt og kommunikere både internt i virksomheden, og eksternt med danske og udenlandske leverandører og kunder.
 5) Eleven kan udarbejde enkle redskabsmodeller til en detailforretning og vurdering af etableringsmuligheder.
 6) Eleven kan indgå i teamsamarbejde om løsning af driftsmæssige opgaver i virksomheden.
 7) Eleven kan udvælge og udarbejde relevant markedsføringsmodeller.
 8) Eleven kan kunne udføre kvalitetsarbejde "på komplicerede ure".
 9) Eleven kan kunne søge internationale informationer om produkter og arbejdsmetoder til specialiserede ure.
 10) Eleven kan varetage arbejdsopgaver inden for salg, handel og markedsføring, med hovedvægt på salgs- og serviceopgaver i en virksomhed, der sælger og reparerer ure.
 11) Eleven kan foretage systematisk servicearbejde, på alle urtyper efter producenternes retningslinjer.
 12) Eleven kan anvende urmagerfagets traditionelle maskiner, til fremstilling af dele til ure/urkasser.
 13) Eleven har indsigt i urmagerfagets teknologiske udvikling og fremstillingsmetoder.
 14) Eleven kan inddrage og formidle viden om ur mærkernes og de enkelte ur modellers historie og funktioner.
 15) Eleven kan anvende den læring, eleven opnår i skoleundervisningen til at løse praktiske opgaver i praktiktiden, og eleven ligeledes udvælger praktiske opgaver fra praktikuddannelsen, som kan gøres til genstand for refleksion i skoleundervisningen.
 16) Eleven har kendskab til teknologien bag Smart ure/forbundne ure, og kan vejlede kunderne herom.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Skolen afholder en afsluttende prøve som afslutning på sidste skoleperiode.
Prøven er individuel og udgør en svendeprøve.
Stk. 2. Den afsluttende prøve består af 4 praktiske prøver, samt en teoretisk prøve.
Prøven har en varighed på i alt 26 klokketimer.
Stk. 3. Prøverne stilles af skolen efter samråd med det faglige udvalg.
Eleven må medbringe skriftelige og trykte hjælpemidler, som har været anvendt i undervisningen.
Stk. 4. For, at der kan udstedes skolebevis, skal eleven have opnået et gennemsnit på mindst 02 i grundfagene for hovedforløbet.
Eleven skal tillige have opnået 02 i hvert af de uddannelsesspecifikke fag.
Eleven skal have opnået mindst 02 som gennemsnit af karaktererne i den afsluttende prøve.
 Stk. 5. Ved uddannelsens afslutning udsteder det faglige udvalg et svendebrev til eleven.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2018.
Stk. 2. Bekendtgørelse nr. 327 af 27. marts 2015 om erhvervsuddannelsen til urmager ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen efter denne bekendtgørelse.
 Stk. 3. Følgende elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse:
 1) Elever, der skal gennemføre uddannelsen som erhvervsuddannelse for unge eller erhvervsuddannelse for voksne efter § 66 y, stk. 1, nr. 3, i lov om erhvervsuddannelser.
 2) Elever, der skal gennemføre uddannelsen som erhvervsuddannelse for voksne efter § 66 y, stk. 1, nr. 1 og 2, i lov om erhvervsuddannelser, som har påbegyndt uddannelsen i perioden 1. januar  31. juli 2018.
