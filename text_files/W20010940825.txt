Ankestyrelsens principafgørelse U-41-01 om dødsfald - erstatning - tab af forsørger - frist. - arbejdsskade - genoptagelse Resume:
 En efterladt ægtefælle, der havde fået afslag på erstatning for tab af forsørger, anmodede 6 år senere Arbejdsskadestyrelsen om at genoptage behandlingen af spørgsmålet om forsørgertabserstatning.
Ankestyrelsen fastslog, at der ikke er lovhjemmel til at tage stilling til sikredes anmodning om genoptagelse af spørgsmålet om erstatning for tab af forsørger efter udløbet af genoptagelsesfristen på 5 år.
Der kunne derfor ikke træffes afgørelse om, hvorvidt den efterladte ægtefælles aktuelle forsørgelsesmæssige forhold var forringet som følge af ægtefællens død.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 36, stk. 6 Sagsfremstilling:
 Arbejdsskadestyrelsen anerkendte ved en afgørelse i 1994, at et dødsfald var en arbejdsskade efter loven.
Arbejdsskadestyrelsen traf i 1994 afgørelse om, at den efterladte ægtefælle ikke var berettiget til erstatning for tab af forsørger, da hendes forsørgelsesmæssige forhold ikke var forringet som følge af dødsfaldet.
Begrundelsen for afgørelsen om erstatning for forsørgertab var, at den efterladte ægtefælle havde en indkomst af nogenlunde samme størrelse som afdøde.
 Arbejdsskadestyrelsens afgørelse blev ikke indbragt for Ankestyrelsen.
I december 2000 anmodede den efterladte ægtefælle Arbejdsskadestyrelsen om at genoptage spørgsmålet om erstatning for tab af forsørger.
Det anførtes, at den efterladte ægtefælle på tidspunktet for ægtefællens død var fuldtidsbeskæftiget.
På grund af kroniske lidelser havde den efterladte ægtefælle forladt arbejdsmarkedet og var nu overgået til efterløn.
Ved Arbejdsskadestyrelsens afgørelse fik den efterladte ægtefælle afslag på erstatning for tab af forsørger, da styrelsen vurderede, at de forsørgelsesmæssige forhold ikke var forringet som følge af dødsfaldet.
Der kunne derfor ikke udbetales erstatning for tab af forsørger efter loven.
 Arbejdsskadestyrelsen lagde ved afgørelsen vægt på, at det ikke var dokumenteret, at de forsørgelsesmæssige forhold var forringet som følge af ægtefællens død, men derimod af helbredsmæssige forhold hos den efterlevende ægtefælle, og at disse forhold var indtruffet flere år efter ægtefællens død.
I klagen anførte den efterlevende ægtefælle, at efterlønnen udgjorde 143.000 kr. og at hendes bank derfra trak 7.500 kr. om måneden.
Den kroniske lidelse debuterede i forbindelse med ægtefællens sygdom og død.
 Sagen blev behandlet i principielt møde med henblik på afklaring af, om lovens § 36, stk. 6, udelukker genoptagelse af spørgsmålet om tilkendelse af erstatning for tab af forsørger, når anmodningen om genoptagelse er indgivet mere end 5 år efter den første meddelelse om afslag på erstatning.
 Afgørelse:
 Ankestyrelsen ændrede Arbejdsskadestyrelsens afgørelse, idet der ikke forelå den fornødne lovhjemmel til, at der kunne ske genoptagelse af spørgsmålet om erstatning for forsørgertab efter udløbet af lovens 5 års frist for genoptagelse, jf. § 36, stk. 6.
Det følger af lovens § 36, stk. 6, at en efterladt, der ikke er anset for berettiget til erstatning for tab af forsørger, inden for en frist af fem år fra meddelelsen herom, kan kræve erstatningsspørgsmålet genoptaget.
På samme måde kan en efterladt, der har fået tilkendt erstatning efter stk. 1, inden for en frist af fem år efter ydelsens ophør kræve erstatningsspørgsmålet genoptaget med henblik på tilkendelse af yderligere tidsbestemt løbende ydelse.
Begrundelsen for afgørelsen var, at den efterladte ægtefælle havde anmodet om genoptagelse af spørgsmålet om erstatning for tab af forsørger mere end fem år efter det tidspunkt, hvor hun fik meddelelse om afslag på erstatning for tab af forsørger.
Loven giver ikke mulighed for at se bort fra overskridelse af fristen for genoptagelse.
Ankestyrelsen lagde til grund, at den efterladte ægtefælle i december 1994, samtidig fik afslag på erstatning for tab af forsørger.
I december 2000 anmodede den efterladte ægtefælle Arbejdsskadestyrelsen om at genoptage spørgsmålet om erstatning for tab af forsørger.
