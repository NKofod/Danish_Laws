At-meddelelse nr. 6.01.2 Udkast til erstatning for udgave af maj 1988 PLIGTER OG ANSVAR EFTER ARBEJDSMILJØLOVEN Baggrund:
 Lov om arbejdsmiljø, jf. lovbekendtgørelse nr. 646 af 18. december 1985  

 som ændret ved lov nr. 220 af 22. april 1987, lov nr. 380 af 13. juni 1990,  

 lov nr. 273 af 8. maj 1991, lov nr. 373 af 20. maj 1992, lov nr. 474 af 24.  

 juni 1992 og lov nr. 177 af 14. april 1993.
 Denne At-meddelelse oplyser om, hvem der har pligter og ansvar efter  

 arbejdsmiljøloven med tilhørende regler.
 Det er hovedsagelig arbejdsgiveren (virksomheden), der har pligter.
I et vist omfang har også andre persongrupper pligter.
Det er navnlig - virksomhedsledere m.fl.
- arbejdsledere - ansatte i øvrigt - selvstændige erhvervsdrivende uden ansatte - leverandører m.fl.
- installatører og reparatører - projekterende og rådgivere Herudover gælder nogle af arbejdsmiljølovens regler også for andet  

 arbejde.
 Desuden er der særlige pligter for bygherrer og andre som fx læger og  

 forældre til unge under 18 år.
 Hvis pligterne tilsidesættes, kan de pågældende drages til ansvar efter  

 arbejdsmiljølovens straffebestemmelser.
PLIGTER FOR ARBEJDSGIVERE Arbejdsgiveren skal sørge for, - at arbejdsforholdene er forsvarlige - at sikkerheds- og sundhedsforholdene på arbejdspladsen vurderes,  

 og at der træffes de nødvendige foranstaltninger inden arbejdet påbegyndes - at der føres effektivt tilsyn med, at arbejdet udføres  

 forsvarligt - at de ansatte får oplysninger om de ulykkes- og sundhedsfarer,  

 der eventuelt er forbundet med deres arbejde, og at de får nødvendig  

oplæring og instruktion i at udføre arbejdet på farefri måde - at foretage  undersøgelser, prøver eller besigtigelser vedrørende  

 arbejdsforholdene, eventuelt ved særligt sagkyndige, når forholdene giver  

 anledning dertil, herunder når Arbejdstilsynet forlanger det - at Arbejdstilsynets skriftlige påbud gøres kendt for  

 sikkerhedsrepræsentanter og tillidsrepræsentanter inden for vedkommende  

 område og tillige for andre sikkerhedsrepræsentanter og tillidsrepræsentanter  

 i virksomheden, hvis de anmoder om det - at samarbejdet i virksomheden om sikkerhed og sundhed kan finde  

 sted efter reglerne herom - at der ved arbejde på arbejdssteder, hvor der udføres arbejde af flere  

 virksomheder, samarbejdes med de andre arbejdsgivere om sikkerhed og  

 sundhed for alle beskæftigede på arbejdsstedet - at foretage anmeldelser m.v. til Arbejdstilsynet efter regler  

 herom, og på forlangende give oplysninger til statistisk brug.
 Kommentar:
 Arbejdsforholdene skal opfylde kravene i arbejdsmiljølovgivningen  

 og Arbejdstilsynets påbud efter denne.
Det er navnlig krav til arbejdsstedets indretning, tekniske hjælpemidlers  

 indretning og anvendelse, stoffer og materialer samt arbejdets planlægning,  

 tilrettelæggelse og udførelse.
Desuden gælder der bestemmelser om hviletid og  

 fridøgn, børns og unge menneskers arbejde, sikkerhedsarbejdet i virksomheden,  

 bedriftssundhedstjeneste og uddannelse.
Sikkerheds- og sundhedsforholdene på arbejdspladsen skal vurderes  

 i forbindelse med al planlægning og tilrettelæggelse af arbejdet.  

 Arbejdspladsvurderingen omfatter normalt Effektivt tilsyn omfatter dels alle ansattes udførelse af arbejdet,  

 dels arbejdsprocessernes forløb således at eventuelle sikkerhedsmæssige fejl  

 løbende korrigeres.
 Oplysning, oplæring og instruktion skal afpasses efter arbejdets  

 art og den enkelte ansattes forudsætninger, uddannelse, alder og rutine m.v.  

 Der stilles derfor større krav til arbejdsgiverens oplysningspligt, hvis  

 arbejdet er forbundet med særlig ulykkes- eller sundhedsfare eller udføres af  

 unge eller nyansatte.
Arbejdsgiveren har pligt til på eget initiativ at iværksætte  

undersøgelser, prøver eller besigtigelser , normalt efter drøftelse  

 med sikkerhedsorganisationen, hvis der opstår uheld, uregelmæssigheder eller  

 særlige situationer, som kan være af betydning for de sikkerheds- eller  

 sundhedsmæssige forhold.
Det kan fx være tilfældet ved en arbejdsulykke,  

 forgiftning, erhvervssygdom eller øget fravær blandt de ansatte.
Endvidere  

 ved luftforurening eller støj eller ved brud på dele af maskiner, stilladser,  

 kraner m.v., ved fejlfunktion, fx dobbeltslag på excenterpresse, ved  

 jordskred ved udgravningsarbejde m.v.
 Arbejdstilsynet kan i konkrete situationer kræve, at arbejdsgiveren  

 foranstalter sådanne undersøgelser m.v.
 Pligten til at gøre skriftlige påbud kendt for  

 sikkerhedsrepræsentanter og tillidsrepræsentanter inden for vedkommende  

 område betyder, at arbejdsgiveren uopfordret skal informere dem, påbudet  

 vedrører.
 Hvis der på en mindre arbejdsplads hverken er sikkerheds- eller  

 tillidsrepræsentanter, skal arbejdsgiveren informere de ansatte direkte.
 I en række tilfælde skal der foretages anmeldelse til  

 Arbejdstilsynet, fx af arbejdsulykker.
 PLIGTER FOR VIRKSOMHEDSLEDERE M.FL.
 Den, der leder en virksomhed eller deltager i ledelsen af en virksomhed,  

 har samme pligter som arbejdsgivere.
 Kommentar:
I arbejdsmiljølovens forstand er en virksomhedsleder en person, som i  

 kraft af sin stilling deltager i den almindelige, overordnede ledelse af  

 virksomheden Det drejer sig i første række om direktører, herunder administrerende  

 direktører, men den formelle titel eller lignende er ikke afgørende for, om  

 en person anses som virksomhedsleder i arbejdsmiljølovens forstand.
 Tekniske direktører og andre, som i det væsentlige har til opgave at lede  

 eller føre tilsyn med arbejdet frem for mere overordnet ledelse af selve  

 virksomheden, anses som arbejdsledere.
Også bestyrelsesmedlemmer anses som hørende til persongruppen  

 virksomhedsledere m.fl.
De har således også samme pligter som arbejdsgivere  

 med hensyn til de bestyrelsesbeslutninger, som har relation til  

 arbejdsmiljøet.
PLIGTER FOR ABEJDSLEDERE Ved en arbejdsleder forstås den, hvis arbejde udelukkende eller i det  

 væsentlige består i på arbejdsgiverens vegne at lede eller føre tilsyn med  

 arbejdet i en virksomhed eller en del deraf.
 Kommentar:
 Afhængigt af de konkrete forhold kan fx en teknisk direktør og en  

 underværkfører være arbejdsleder i arbejdsmiljølovens forstand.
 Arbejdslederen har pligt til at deltage i samarbejdet om sikkerhed og  

 sundhed.
 Kommentar:
 Pligten omfatter navnlig deltagelse i sikkerhedsorganisationens arbejde og  

 deltagelse i samarbejdet mellem flere arbejdsgivere på samme arbejdssted.
Arbejdslederen skal medvirke til at skabe forsvarlige arbejdsforhold inden  

 for det arbejdsområde, han leder.
Han skal påse, at  

 sikkerhedsforanstaltninger virker efter deres hensigt.
 Kommentar:
Arbejdslederen har pligt til, så langt hans beføjelser rækker, at træffe  

 de beslutninger, som er nødvendige for, at regler kan følges.
Det kan fx være  

 regler om arbejdets tilrettelæggelse, planlægning og udførelse, tekniske  

 hjælpemidler, stoffer og materialer, unge under 18 år, hviletid og fridøgn.
Hvis arbejdslederen bliver bekendt med fejl eller mangler, som kan medføre  

 fare for sygdom eller ulykker, skal han sørge for at afværge faren.
Hvis  

 dette ikke er muligt, skal han straks gøre arbejdsgiveren bekendt med  

 forholdet.
 Kommentar:
 Dette betyder, at arbejdslederen har både ret og pligt til at træffe de  

 nødvendige foranstaltninger.
 Arbejdslederen har desuden samme pligter som alle andre ansatte, fx pligt  

 til at bære hjelm, når dette er besluttet i virksomheden.
PLIGTER FOR ANSATTE De ansatte har pligt til at deltage i samarbejdet om sikkerhed og sundhed  

 i virksomheden.
 De ansatte skal medvirke til, at arbejdsforholdene er forsvarlige inden  

 for deres arbejdsområde og til, at sikkerhedsforanstaltninger virker efter  

 hensigten.
 Kommentar:
De ansatte skal derfor følge de regler, der er givet for det arbejde, de  

 skal udføre.
Fx må afskærmning, udsugningsanlæg m.v. ikke fjernes eller  

 sættes ud af funktion, og påbudte personlige værnemidler skal benyttes.
Det  

 påhviler også de ansatte at overholde lovens bestemmelser om hvileperiode og  

 fridøgn.
 Hvis de ansatte bliver opmærksomme på fejl eller mangler, som de ikke selv  

 kan rette, skal de meddele dette til deres sikkerhedsrepræsentant, til  

 arbejdslederen eller til arbejdsgiveren.
 Hvis en ansat fjerner en sikkerhedsforanstaltning midlertidigt, fx for at  

 udføre en reparation eller installation, har han pligt til at sætte den på  

 plads igen straks efter arbejdets afslutning eller sørge for, at der træffes  

 anden lige så sikker beskyttelsesforanstaltning.
Ansatte, der arbejder på et arbejdssted, hvor flere virksomheder arbejder,  

 fx en byggeplads, skal - rette sig efter de regler, der er aftalt mellem virksomhederne - rette sig efter de regler, der gælder for det arbejde, der skal udføres.
 Udfører ansatte arbejde på en fremmed virksomheds område, skal de rette  

 sig efter de regler om sikkerhed og sundhed, der gælder der.
 Kommentar:
 Eksempelvis skal en ansat, der udfører reparationsarbejde i en fremmed  

 virksomhed bære hjelm, hvis dette er påbudt i virksomheden.
PLIGTER FOR SELVSTÆNDIGE ERHVERVSDRIVENDE UDEN ANSATTE I virksomheder uden ansatte har virksomhedsejeren pligt til at efterleve  

 visse dele af arbejdsmiljølovgivningen.
Det er navnlig bestemmelserne om  

 tekniske hjælpemidler, stoffer og materialer, arbejdets tilrettelæggelse og  

 udførelse, vejtransport samt bestemmelserne om samarbejde mellem flere  

 arbejdsgivere på samme arbejdssted.
 PLIGTER FOR LEVERANDØRER M.V.
 Leverandører af tekniske hjælpemidler har pligt til at sørge for, at et  

 hjælpemiddel, når det leveres til brug, er forsynet med nødvendigt  

 beskyttelsesudstyr og kan anvendes efter hensigten uden at være farligt for  

 sikkerhed og sundhed.
 Hjælpemidlet skal være ledsaget af nødvendig og let forståelig  

 brugsanvisning på dansk.
 Dette gælder såvel ved salg som ved leje eller anden form for overdragelse  

 eller overladelse af hjælpemidlet til brug.
Tilsvarende forpligtelser gælder for leverandører af stoffer og materialer, der kan være farlige for sikkerhed eller sundhed.
 Kommentar:
Hvis der fx er fastsat nærmere regler for en maskines indretning, skal  

 maskinen opfylde dem, når den sælges, udlejes m.v. som klar til brug.
Det  

 samme gælder, hvis der er regler om godkendelse, afprøvning eller anmeldelse.
 Også for visse stoffer og materialer gælder regler om anmeldelse til  

 Arbejdstilsynet.
Den, der har leveret eller markedsført et teknisk hjælpemiddel, et  

 personligt værnemiddel eller et stof eller materiale, som er farligt for  

 sikkerhed eller sundhed, har pligt til at afværge farligheden ved de  

 pågældende produkter.
Arbejdstilsynet kan i konkrete situationer påbyde  

 leverandøren m.fl. at standse levering eller markedsføring og at tilbagekalde  

 de pågældende produkter fra markedet.
PLIGTER FOR INSTALLATØRER OG REPARATØRER En selvstændig installatør og reparatør skal ved installation, ombygning  

 eller hovedreparation af et teknisk hjælpemiddel sørge for, at de regler, der  

 gælder for hjælpemidlet, er opfyldt.
Foretages der kun en mindre reparation af et teknisk hjælpemiddel, skal reparatøren sørge for, at de forskrifter, der gælder  

 for den del, der repareres, er opfyldt.
 Reparatøren har pligt til at gøre ejeren eller brugeren opmærksom på de  

 fejl eller mangler af sikkerhedsmæssig betydning, som han bliver bekendt med  

 under reparationsarbejdet.
PLIGTER FOR PROJEKTERENDE OG RÅDGIVERE Den, der projekterer et teknisk hjælpemiddel, et produktionsanlæg eller et  

 bygge- og anlægsarbejde, har pligt til i projektet at tage  

 arbejdsmiljømæssige hensyn.
Det samme gælder ved rådgivning om arbejdsmæssige  

 forhold.
Det indebærer, at den projekterende og rådgiveren skal sikre sig, at  

 arbejdsmiljølovgivningen kan overholdes i alle faser, dvs. i forbindelse med - projektets udførelse - det færdige produkt - driften af produktet PLIGTER FOR BYGHERRER Bygherren er den, for hvis regning et bygge- og anlægsarbejde udføres.
Hvis 2 eller flere arbejdsgivere samtidig beskæftiger flere end 10  

 personer på byggepladsen, skal bygherren sørge for, at der foreligger en  

 skriftlig plan for sikkerhed og sundhed i forbindelse med pladsens indretning  

 og i forbindelse med pladsens drift.
Bygherren skal derved bl.a. sørge for at  

 samordne de sikkerhedsforanstaltninger, der skal træffes af arbejdspladsens  

 forskellige arbejdsgivere.
Planen skal løbende ajourføres og være tilgængelig  

 for de ansatte og arbejdsgiverne på byggepladsen.
 For visse større byggearbejder skal bygherren endvidere anmelde  

 byggepladsen til Arbejdstilsynet.
 Bygherren kan overdrage til en anden person at opfylde disse pligter.
PLIGTER I FORBINDELSE MED ANDET ARBEJDE Der er også pligt til at efterleve visse dele af arbejdsmiljølovgivningen  

 ved udførelse af arbejde, selv om arbejdet ikke udføres for en arbejdsgiver.  

 Det kan fx være selvbyggerarbejde, skoleelevers arbejde i fysiklokalet o.l.  

 og visse former for arbejde i egen husholdning bl.a. med tekniske  

 hjælpemidler samt kemiske stoffer og materialer.
PLIGTER FOR ANDRE PERSONGRUPPER Forskellige andre persongrupper kan have pligter ifølge  

 arbejdsmiljølovgivningen.
For eksempel påhviler det en læge, der konstaterer eller får mistanke om,  

 at en person har været udsat for skadelige påvirkninger på sin arbejdsplads  

 at anmelde dette til Arbejdstilsynet.
Ligeledes påhviler det forældre til  

 unge under 18 år, ikke at lade den unge beskæftiges i strid med loven.
Endvidere påhviler det normalt fx ejere af tekniske hjælpemidler at sørge  

 for, at hjælpemidlerne er forsvarlige, herunder også når ejeren stiller  

 hjælpemidlet til rådighed for andres arbejde.
Det gælder fx for maskiner, der  

 ejes af maskinstationer, tekniske skoler, AMU-centre, private personer m.v.
ANSVAR Den, der ikke opfylder sine pligter, kan drages til ansvar efter lovens  

 straffebestemmelser.
Den, der medvirker til, at en anden person, evt. fra en  

 anden persongruppe, jf. ovenfor, ikke opfylder sine pligter kan også drages  

 til ansvar efter lovens straffebestemmelser.
 Straffen er som hovedregel bøde, men straf med hæfte eller fængsel kan  

 idømmes i særligt grove tilfælde.
 Hvis der er opnået en økonomisk fordel ved overtrædelsen, kan der ske  

 konfiskation.
 Der kan normalt kun straffes, hvis overtrædelsen er sket med forsæt eller  

 ved uagtsomhed (subjektivt ansvar).
Dog gælder der et særligt ansvar for arbejdsgiveren.
For overtrædelse af  

 visse bestemmelser vil arbejdsgiveren kunne pålægges ansvar, selv om der ikke  

 er handlet forsætligt eller uagtsomt (objektivt ansvar). Det gælder navnlig  

 ved overtrædelse af bestemmelserne om arbejdsstedets indretning, arbejdets  

 tilrettelæggelse og udførelse, tekniske hjælpemidler, stoffer og materialer  

 og ved tilsidesættelse af tilsynspligt.
 Pålægges der arbejdsgiveren et objektivt ansvar, kan der kun anvendes  

 bødestraf.
 Virksomhedsledere m.fl. kan ikke pålægges et objektivt ansvar.
For overtrædelser, der begås af et aktieselskab, andelsselskab eller  

 lignende, kan der pålægges selskabet som sådant bødestraf.
For overtrædelser,  

 der begås af staten, en kommune eller et kommunalt fællesskab, der er  

 omfattet af § 60 i lov om kommunernes styrelse, kan der pålægges staten,  

 kommunen eller det kommunale fællesskab bødeansvar.
 Sager rejses af anklagemyndigheden (politimesteren) efter indstilling fra  

 Arbejdstilsynet.
