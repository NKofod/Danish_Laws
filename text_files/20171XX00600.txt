Skriftlig fremsættelse (22. februar 2018) Ministeren for offentlig innovation (Sophie Løhde):
 Herved tillader jeg mig for Folketinget at fremsætte:
Forslag til lov om udstedelse af NemID med offentlig digital signatur til fysiske personer og til medarbejdere i juridiske enheder (Lovforslag nr.
L 150) Lovforslagets formål er at sikre klare juridiske rammer for borgere og medarbejdere i juridiske enheder, blandt andet i virksomheder og offentlige myndigheder, i forhold til NemID.
NemID har med tiden fået en mere betydelig og central rolle, end det var tilfældet, da der i 2008 blev indgået kontrakt med Nets DanID A/S om at administrere og udstede NemID til borgere og medarbejdere.
I dag er NemID udbredt til det meste af befolkningen og stort set alle virksomheder.
Det forudsættes på mange områder, at borgere og medarbejdere anvender NemID for at læse Digital Post eller anvende en offentlig selvbetjeningsløsning.
Derfor er det vurderingen, at tiden er inde til at sikre en klar lovgivningsmæssig ramme for administration og udstedelse af NemID.
Dette skal styrke retssikkerheden på området og særligt sikre, at borgere og medarbejdere har en tydelig adgang til at klage, hvis de fx ikke kan få udstedt NemID, eller NemID blive spærret.
Med loven fastslås det, at der udpeges en privat virksomhed til at administrere og træffe afgørelse om udstedelse af NemID.
Der gives hjemmel til at fastsætte regler om udstedelse og spærring af NemID og om borgerens og medarbejderes håndtering af NemID.
Ligeledes fastslås det, at Digitaliseringsstyrelsen er klageinstans i forhold til afgørelse om spærring af NemID samt afgørelse om afslag på udstedelse og genåbning af NemID.
Lovforslaget har ikke til hensigt at ændre den praksis, der er for udstedelse af NemID til borgere og medarbejdere i dag.
Der er dermed tale om en videreførelse af det, der allerede følger af de gældende rammer og vilkår for udstedelse af NemID.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
