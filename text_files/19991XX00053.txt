Skriftlig fremsættelse (27. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 kuldioxidafgift af visse energiprodukter, lov om afgift af naturgas og bygas,  

 lov om afgift af elektricitet, lov om energiafgift af visse  

 mineralolieprodukter mv. og lov om afgift af stenkul, brunkul og koks mv.  

 (Ændring af proceslisten og afgift af rumvarme).
(Lovforslag nr.
L 52).
 Dette lovforslag er en del af regeringens samlede forslag  

 til justering af den grønne afgiftspakke for erhvervslivet.  

 Lovforslaget er udarbejdet på baggrund af evalueringsrapporten om  

 grønne afgifter og erhvervslivet fra februar 1999 fra et udvalg under  

 ledelse af Finansministeriet samt de indkomne bemærkninger fra  

 berørte organisationer og virksomheder til evalueringsrapporten mv.  

 Elementer, der er blevet indarbejdet i lovforslaget, har endvidere  

 været drøftet mellem erhvervsministeren og Industriens  

 Udviklingsgruppe.
 Dette lovforslag fremsættes samtidig med L 50  

 (forslag til lov om ændring af lov om statstilskud til  

 energibesparelser mv. i erhvervsvirksomheder), L 51 (forslag til lov om  

 ændring af lov om statstilskud til dækning af udgifter til  

 kuldioxidafgift i visse virksomheder med et stort energiforbrug) og L 53  

 (forslag til lov om ændring af lov om Arbejdsmarkedets  

 Tillægspension).
 Med regeringens forslag til justering af den grønne  

 afgiftspakke foretages en række ændringer af den såkaldte  

 procesliste i forbindelse med CO2-afgiften samt af  

 afgrænsningen mellem rumvarme og proces, der samlet medfører en  

 lettelse af erhvervenes afgiftsbelastning på ca. 23 mill. kr.  

 årligt.
De foreslåede ændringer af proceslisten  

 medfører en lettelse for erhvervene på ca. 8 mill. kr.
Heraf  

 skønnes ca. 10 mill. kr. at vedrøre lempelser i forbindelse med  

 ændringerne af proceslisten for væksthusgartnerier og  

 foderstoffremstilling, mens en stramning vedrørende fremstillingen af  

 tørmælk giver en øget belastning på ca. 2 mill.  

 kr.
 Afgiften af rumvarme lempes med ca. 15 mill. kr., hvoraf  

 ca. 3 mill. kr. vedrører fremstillingen af tørmælk, ca. 5  

 mill. kr. vedrører hærdning af glasfiber og ca. 7 mill. kr.  

 vedrører jernstøberier.
 Hertil kommer, at ændringerne på visse  

 områder også vil medføre en lettere administration for  

 erhvervene.
 Forslaget medfører et provenutab for staten  

 på ligeledes ca. 23 mill. kr. årligt.
Forslaget skal ses i sammenhæng med de af  

 Miljø- og Energiministeriet samtidigt fremsatte forslag, som samlet  

 indebærer en styrkelse af indsatsen på  

 CO2-området.
Isoleret set vil forslaget dog i meget  

 beskedent omfang reducere tilskyndelsen til at foretage energibesparelser og  

 reduktioner i CO2-udledninger.
 Det foreslås, at forslaget får virkning fra 1.  

 januar 2000. Forslaget kan dog først træde i kraft efter  

 anmeldelse og godkendelse af Kommissionen efter EF-traktatens  

 statsstøtteregler.
 I det jeg i øvrigt henviser til  

 bemærkningerne i lovforslaget, skal jeg anbefale det til Tingets  

 velvillige behandling.
