 Udtalt, at skriftlig afstemning ikke er ensbetydende med hemmelig  

 afstemning, og at det var i overensstemmelse med den kommunale styrelseslov  

 at lade valget af borgmester og viceborgmester foregå ved anvendelse af  

 stemmesedler med det stemmeafgivende kommunalbestyrelsesmedlems navn påtrykt,  

 således at de enkelte kommunalbestyrelsesmedlemmers stemmeafgivning kunne  

 konstateres.
I forbindelse hermed anført, at foretagelse af hemmelige afstemninger  

 i tilfælde, hvor kommunalbestyrelsen træffer beslutninger, der kan medføre et  

 retligt ansvar efter Indenrigsministeriets opfattelse ikke er foreneligt med  

 ansvarsreglerne i den kommunale styrelseslov.
I andre tilfælde gør de samme  

 hensyn sig ikke gældende, men hemmelige afstemninger vil dog også her  

 medføre, at vælgerne afskæres fra muligheden for at kunne drage de valgte  

 repræsentanter til ansvar for deres beslutninger.
 Endvidere bemærket, at der for kommunalbestyrelsens møder gælder et  

 offentlighedsprincip, jf. den kommunale styrelseslovs § 10. Valg af  

 borgmester og viceborgmester, som ikke kan foretages for lukkede døre, bør  

 derfor heller ikke kunne foretages ved hemmelige afstemninger.
 Med skrivelse af 4. juli 1986 (j.nr. 00.01.A11) har Midtdjurs  

 Kommunalbestyrelse anmodet Indenrigsministeriet om en udtalelse over et  

 spørgsmål vedrørende proceduren ved valg af borgmester og viceborgmester.
 Baggrunden for kommunalbestyrelsens anmodning er en forespørgsel, der blev  

 rejst af den socialdemokratiske byrådsgruppe over for Tilsynsrådet for Århus  

 Amt med en skrivelse af 13. marts 1986.
I skrivelsen til tilsynsrådet oplyste byrådsgruppen, at valget af  

 borgmester og viceborgmester på kommunalbestyrelsens konstituerende møde den  

 12. februar 1986 havde fundet sted ved skriftlig afstemning.
De anvendte  

 stemmesedler var udformet således, at hver stemmeseddel var påtrykt det  

 stemmeafgivende kommunalbestyrelsesmedlems navn, således at det efterfølgende  

 kunne konstateres, hvorledes det enkelte medlem havde stemt.
 Efter byrådsgruppens opfattelse indebærer den anvendte afstemningform, at  

 der udøves en form for gruppepres, og byrådsgruppen ønskede derfor  

 tilsynsrådets tilkendegivelse af, hvorvidt den beskrevne  

 fremgangsmåde/procedure er almindeligt anvendt og i overensstemmelse med  

 reglerne i den kommunale styrelseslov.
 Tilsynsrådet anførte i sin udtalelse af 19. juni 1986 bl.a., at  

 styreleslovens regler ikke tilstræber at tilsikre en hemmelig afstemning i  

 forbindelse med valg af borgmester/viceborgmester.
 Som meddelt med skrivelse af 18. juli 1986 har Indenrigsministeriet i  

 anledning af kommunalbestyrelsens skrivelse af 4. juli 1986 anmodet  

 tilsynsrådet om en udtalelse over sagen.
 Tilsynsrådet har med skrivelse af 30. juli 1986 oplyst, at det kan  

 henholde sig til sin udtalelse af 19. juni 1986.
 I denne anledning skal Indenrigsministeriet udtale følgende:
Valg af borgmester og viceborgmester finder sted på kommunalbestyrelsens  

 konstituerende møde efter reglerne i § 6, stk. 2-3 og stk. 5, i lov om  

 kommunernes styrelse.
Loven indeholder ikke særlige forskrifter i  

 afstemningens tekniske gennemførelse, herunder om stemmesedlers indretning  

 m.v.
 Det er i § 10, stk. 4, i normalforretningsordenen fastsat, at valg foregår  

 ved skriftlig afstemning på stemmesedler, der tilvejebringes og udleveres af  

 borgmesteren.
Det skal i denne forbindelse fremhæves, at skriftlig afstemning ikke er  

 ensbetydende med hemmelig afstemning.
Formålet med at lade afstemningen være  

 skriftlig er dels at opnå en samtidighed i stemmeafgivningen, dels at opnå  

 større sikkerhed omkring valgets resultat.
Der ligger derimod ikke i den  

 skriftlige afstemningsform nogen forudsætning om, at afstemningen tillige  

 skal være hemmelig.
Den kommunale styrelseslov indeholder ikke regler om adgang til at  

 gennemføre hemmelig afstemning.
Et mindretal kan derfor aldrig forlange en  

 hemmelig afstemning.
Spørgsmålet er således alene, om kommunalbestyrelsens  

 flertal - eller kommunalbestyrelsen i enighed - kan beslutte, at der skal  

 gennemføres en hemmelig afstemning.
I tilfælde, hvor kommunalbestyrelsen træffer afgørelser eller  

 beslutninger, der kan medføre et retligt ansvar, vil en foretagelse af  

 hemmelige afstemninger efter Indenrigsministeriets opfattelse ikke være  

 forenelig med ansvarsreglerne i den kommunale styrelseslov.
Muligheden for  

 efterfølgende at kunne placere et retligt ansvar forudsætter således, at det  

 kan konstateres, hvilke medlemmer der har stemt for, henholdsvis imod, en  

 beslutning.
Hertil kommer, at der - som modstykke til muligheden for et  

 retligt ansvar - altid bør bestå en adgang for et medlem til at frigøre sig  

 for det retlige ansvar for en beslutning ved at stemme imod beslutningen.
I andre tilfælde, hvor beslutningerne ikke kan udløse et retligt ansvar,  

 gør de samme hensyn sig ikke gældende.
En foretagelse af hemmelige  

 afstemninger vil dog også i sådanne tilfælde medføre, at vælgerne afskæres  

 fra muligheden for at kunne drage de valgte repræsentanter til ansvar for  

 deres beslutninger.
 I denne forbindelse bemærkes, at der for kommunalbestyrelsens møder gælder  

 et offentlighedsprincip, jf. styrelseslovens § 10, og valg af borgmester og  

 viceborgmester, som ikke kan foretages for lukkede døre, bør derfor ej heller  

 kunne foretages ved hemmelige afstemninger.
 Det er således Indenrigsministeriets opfattelse, at den af Midtdjurs  

 Kommunalbestyrelse fulgte fremgangsmåde ved valget af borgmester og  

 viceborgmester, hvorefter stemmesedlerne var udformet således, at de enkelte  

 medlemmers stemmeafgivning kunne konstateres, har været i overensstemmelse  

 med den kommunale styrelseslov.
P.
M.
V.
E.
B.
Emil le Maire Indenrigsministeriets afgørelser og udtalelser om kommunale forhold 1987  

 1.4.
