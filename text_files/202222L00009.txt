Fremsat den 19. december 2022 af kulturministeren (Jakob Engel-Schmidt) Forslag til Lov om ændring af lov om radio- og fjernsynsvirksomhed m.v.
(Ændring af beskikkelsesperiode for DRs bestyrelse) § 1 I lov om radio- og fjernsynsvirksomhed m.v., jf. lovbekendtgørelse nr. 1350 af 4. september 2020, som ændret ved lov nr. 2212 af 29. december 2020, foretages følgende ændringer:
 1. I § 16, stk. 1, 3. pkt., indsættes efter »partier«: »på tidspunktet for udpegningen«.
 2. I § 16 indsættes som stk. 7:
»Stk. 7. Uanset stk. 5 forlænges beskikkelsesperioden for bestyrelsen, som blev beskikket i perioden 1. januar 2019 til 31. december 2022, med yderligere 2 år.« § 2 Stk. 1. Loven træder i kraft den 28. december 2022.
 Stk. 2. Loven ophæves den 31. december 2024.
Bemærkninger til lovforslaget Almindelige bemærkninger 1. Indledning 2. Lovforslagets hovedpunkter 2.1. DR's bestyrelse 2.1.1. Gældende ret 2.1.2. Kulturministeriets overvejelser og den foreslåede ordning 3. Økonomiske konsekvenser og implementeringskonsekvenser for det offentlige 4. Økonomiske og administrative konsekvenser for erhvervslivet m.v.
5. Administrative konsekvenser for borgerne 6. Klimamæssige konsekvenser 7. Miljø- og naturmæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning Den daværende regering (Socialdemokratiet), Socialistisk Folkeparti, Radikale Venstre, Enhedslisten, Frie Grønne, Alternativet og Kristendemokraterne indgik den 21. maj 2022 Medieaftale for 2022-2025: Den demokratiske samtale skal styrkes.
I regeringsgrundlaget Ansvar for Danmark fra december 2022 fremgår, at regeringen (Socialdemokratiet, Venstre og Moderaterne) vil gennemføre medieaftalen.
Dog vil regeringen afsøge muligheden for at erstatte kulturbidraget med en ordning, hvor udbyderne kan vælge mellem en forpligtelse til at investere i dansksproget indhold eller betale en afgift  samt foretage yderligere tilpasninger.
Af medieaftalen fremgår, at DR skal have en stærk og uafhængig bestyrelse, som understøtter udviklingen af DR som en moderne medievirksomhed.
Det er hensigten at skabe de bedste forudsætninger for et udvalgsarbejde, der igangsættes med henblik på at fremlægge forslag til en ny sammensætning af DRs bestyrelse, som både sikrer faglige kompetencer, uafhængighed og en folkelig forankring.
Lovforslaget har derfor til formål iht. regeringsgrundlaget at gennemføre elementet fra medieaftalen, der forlænger beskikkelsesperioden for DR's nuværende bestyrelse for at understøtte det fremtidige udvalgsarbejde, som skal sikre, at DR har en stærk og uafhængig bestyrelse, der kan varetage det ledelsesmæssige ansvar og uafhængigt af ejerne og særinteresser understøtte udviklingen af DR som en moderne medievirksomhed med folkelig forankring.
Kulturministeren vil derfor med dette forslag forlænge beskikkelsesperioden for bestyrelsen, som blev beskikket i perioden 1. januar 2019 til 31. december 2022 således, der kan igangsættes et udvalgsarbejde med henblik på at fremlægge forslag til en ny udpegningsmodel for sammensætning af DRs bestyrelse, der vil kunne bringes i anvendelse ved udpegning af DRs bestyrelse for 2025.
Endelig kodificerer lovforslaget den hidtidig praksis, der har været anlagt i forbindelse med udskiftninger af bestyrelsesmedlemmer inden for den nuværende beskikkelsesperiode.
Med lovforslaget præciseres det, hvordan de seks største partier skal forstås ved udskiftninger af bestyrelsesmedlemmer inden for en beskikkelsesperiode i det tilfælde, at Folketingets sammensætning ændres under beskikkelsesperioden.
2. Lovforslagets hovedpunkter 2.1. DRs bestyrelse 2.1.1. Gældende ret § 16 i radio- og fjernsynsloven regulerer udpegningen af DRs bestyrelse.
Det følger bl.a. af bestemmelsens stk. 1, at DR ledes af en bestyrelse på 11 medlemmer, som beskikkes af kulturministeren.
Kulturministeren udpeger 3 medlemmer (herunder formanden), og de fastansatte medarbejdere i DR udpeger 2 medlemmer og 2 suppleanter herfor.
Folketingets seks største partier indstiller hver 2 kandidater, som kulturministeren og partierne i fællesskab skal vælge imellem med henblik på udpegning af de 6 resterende medlemmer.
Kulturministeren beskikker næstformanden blandt de 6 medlemmer, der er udpeget af kulturministeren og partierne.
 Af § 16, stk. 2, fremgår det, at bestyrelsen skal søges sammensat, så den samlede bestyrelse repræsenterer mediemæssig, kulturel, ledelsesmæssig og erhvervsmæssig indsigt.
Det fremgår af § 16, stk. 5, at beskikkelserne til DRs bestyrelse gælder for 4 år.
Det fremgår endvidere, at der alene én gang kan ske genbeskikkelse af bestyrelsesmedlemmer, jf. stk. 1.
 Endeligt fremgår det af § 16, stk. 6, at der i tilfælde af udtræden fra bestyrelsen udpeges et nyt medlem for den resterende del af beskikkelsesperioden.
 Det er ikke specificeret i radio- og fjernsynsloven, eller i lovens forarbejder, hvordan de seks største partier, jf. § 16, stk. 1, skal forstås ved udskiftninger af bestyrelsesmedlemmer inden for en beskikkelsesperiode i det tilfælde, at Folketingets sammensætning ændres under beskikkelsesperioden.
 Imidlertid har der været anlagt en forståelse af § 16, stk. 1, som har bevirket, at de aktuelt seks største partier i relation til mandatfordeling har været inddraget ved udskiftning af de to bestyrelsesmedlemmer, som har fundet sted inden for den nuværende beskikkelsesperiode.
 Denne praksis har været anvendt ved udskiftning af bestyrelsesmedlemmer inden for beskikkelsesperioden i henholdsvis i 2019 og 2021.
 Der er i den forbindelse skabt en praksis for, at retten til at indstille en ny kandidat i tilfælde af et bestyrelsesmedlems udtræden tilfalder det på tidspunktet for nyudpegningen største parti i relation til mandatfordeling, som ikke tidligere har indstillet en kandidat.
2.1.2. Kulturministeriets overvejelser og den foreslåede ordning De gældende regler er ikke tydelige omkring, hvordan udskiftninger af bestyrelsen inden for beskikkelsesperioden håndteres i en situation, hvor den aktuelle sammensætning af Folketinget bevirker, at et af de partier, der udpegede et medlem af bestyrelsen, ikke længere er blandt de seks største.
 Som følge af at det ikke er specificeret i radio- og fjernsynsloven eller i lovens forarbejder, hvordan de seks største partier skal forstås ved udskiftninger af bestyrelsesmedlemmer inden for en beskikkelsesperiode i det tilfælde, at Folketingets sammensætning ændres under beskikkelsesperioden, vurderer Kulturministeriet, at en præcisering af den hidtidige fortolkning af § 16, stk. 1 vil føre til øget klarhed.
 Det er derfor formålet med den foreslåede ændring, at det fortsat skal være praksis, at retten til at indstille en ny kandidat i tilfælde af et bestyrelsesmedlems udtræden tilfalder det på tidspunktet for nyudpegningen største parti i relation til mandatfordeling, som ikke tidligere har indstillet en kandidat.
 På baggrund af Medieaftale for 2022-2025 foreslås det, at beskikkelsesperioden for den siddende bestyrelse i DR, som er beskikket i perioden 1. januar 2019 til 31. december 2022, forlænges med yderligere 2 år således, at bestyrelsens beskikkelsesperiode vil udløbe den 31. december 2024. Det er hensigten at skabe de bedste forudsætninger for et udvalgsarbejde, der igangsættes med henblik på at fremlægge forslag til en ny sammensætning af DRs bestyrelse, som både sikrer faglige kompetencer, uafhængighed og en folkelig forankring.
Det vurderes, at en forlængelse af den siddende bestyrelses beskikkelsesperiode vil sikre den fornødne kontinuitet i DRs øverste ledelse, indtil udvalgsarbejdet er afsluttet.
Det er hensigten, at der i 2024 vil kunne fremsættes et lovforslag om en ændret sammensætning og udpegningsmodel.
Herved vil en ny udpegningsmodel kunne bringes i anvendelse ved udpegning af DRs bestyrelse for 2025. Det kommende udvalgsarbejde skal aflevere anbefalinger, der kan lægges til grund for politiske drøftelser af en fremtidig udpegningsmodel for DRs bestyrelse.
Den siddende bestyrelse blev beskikket for 4 år fra den 1. januar 2019. Bestyrelsens beskikkelse vil derfor, som reglerne er i dag, udløbe den 31. december 2022. Derfor lægger forslaget op til, at beskikkelsesperioden for den siddende bestyrelse forlænges med 2 år.
Forslaget vedrørende denne ændring af radio- og fjernsynsloven skal træde i kraft den 28. december 2022 således, at forlængelsen af bestyrelsens beskikkelsesperiode finder anvendelse, inden deres periode udløber den 31. december 2022. Den siddende bestyrelse vil, jf. lovens § 16, stk. 6, fortsat have mulighed for at udtræde af DRs bestyrelse.
3. Økonomiske konsekvenser og implementeringskonsekvenser for det offentlige Lovforslaget har ikke økonomiske konsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske konsekvenser for erhvervslivet mv.
5. Administrative konsekvenser for borgerne Lovforslaget har ikke administrative konsekvenser for borgerne.
6. Klimamæssige konsekvenser Lovforslaget har ikke klimamæssige konsekvenser.
7. Miljø- og naturmæssige konsekvenser Lovforslaget har ikke miljø- og naturmæssige konsekvenser.
8. Forholdet til EU-retten Lovforslaget har ikke relation til EU-retten.
 9. Hørte myndigheder og organisationer m.v.
Kulturministeriet sendte den 1. juli 2022-18. august 2022 et udkast til lovforslag om ændring af lov om radio- og fjernsynsvirksomhed m.v. og lov om mediestøtte (ændring af beskikkelsesperiode for DRs bestyrelse, modernisering af Public Service-Puljen og ændringer i mediestøtten) i offentlig høring.
Ved fristens udløb var der indkommet tre høringssvar vedr. forlængelsen af DRs bestyrelse.
Bemærkningerne gav ikke anledning til at foretage ændringer i lovforslaget.
Følgende myndigheder og organisationer blev hørt: 24Nordjyske, 24syv, Advokatrådet, Aktionæren, Aller Media, Alrow Media, Altibox Film og serier, Altinget.dk, Antennesammenslutningen af 2012, Arbejderbevægelsens Erhvervsråd, Arbejderen, Arbejdermuseet, Avisen.dk, Bauer Media, BEAM Audio Agency, Berlingske, Berlingske Media, Bideo.dk  digital dannelse og deltagelse, Billedbladet Play, Bispebjerg Lokal-tv, Bladpuljens fordelingsudvalg, Blockbuster, Bonnier Publications, Borch Teknik, Bornholms Tidende, Broadcast Partners, BT, BTiTV, BumbleBee Productions, Børneavisen, Børsen, Canal Digital Danmark A/S, Canal6000, Center for Podcasting, Christiania TV, Cibicom, Computerworld, Copenhagen Bombay, Copydan, DAGBLADET / Frederiksborg Amts Avis, Dagbladet Holstebro-Struer-Lemvig, Dagbladet Information, Dagbladet Ringkøbing-Skjern, Dagens Byggeri, Dagens Medicin, Danish Dox, DanmarkC TV, Dansk BiblioteksCenter, Dansk Energi, Dansk Erhverv, Dansk Filmskat, Dansk Folkeoplysnings Samråd, Dansk Industri, Dansk IT, Dansk Journalistforbund (DJ), Dansk Radioreklame, Dansk Student Tv Forening, Dansk Teater, Danske Advokater, Danske Annoncører og Markedsførere (DAOM), Danske Filminstruktører, Danske Handicaporganisationer, Danske Mediedistributører, Danske Medier, Danske Regioner, DanToto Racing Live, De Kulturhistoriske Museer i Holstebro, Den Gamle By, Den Kristne Producentkomité, Den Uafhængige, Den2radio, Der Nordschleswiger, Designmuseum Danmark, Det Centrale Handicapråd, Det Danske Filminstitut (DFI), Det Grønne Museum, Det Nordjyske Mediehus, DI Digital, DILEM (Danske Idebaserede Lokale Elektroniske Medier), Discovery Networks Danmark, DK4, dknyt Aps, DMJX, DR, Egmont, Ekstra Bladet, Energimuseet, ENIGMA, Erhvervsstyrelsen, FAEM (Foreningen af Arbejderbevægelsens Elektroniske Medievirksomheder), FBG Mediehus, FDA (Forenede Danske Antenneanlæg), Filmcentralen, Filmdistributørerne, Filmlounge, Filmmagasinet Ekko, Filmperler, FilmStriben, Fiskeri-og Søfartsmuseet, Flensborg Avis, Folkeuniversitetet, Forbrugerombudsmanden, Foreningen for Platformsøkonomi i Danmark (FPD), Frederiksberg Lokal TV, Frihedsbrevet, FTVS - Fællesrådet for tv-sendesamvirker i Danmark, Fyens Amts Avis, Fyens Stiftidende, Føljeton, Gammel Estrup, Global, Globalnyt, Good Company Pictures, Google Danmark, Grakom, Gramex, Gyldendal, Heartbeats, Helsingør Dagblad, Herning Folkeblad, Hi3G.
Horsens Folkeblad, Hus forbi, Høreforeningen, IFPI, Industrimuseet, Ingeniøren, Version 2, InsideBusiness www.ib.dk, Institut for menneskerettigheder, IT-Branchen, Danmarks Jernbanemuseum, JP/Politikens Hus, Jydske Vestkysten, Jyllands-Posten, Jysk Fynske Medier, Jyske Bank TV, Kanal 1 web-tv, Kanal Hovedstaden, Kanal 23, Kirke & Medier, Kjerteminde Avis - www.kjavis.dk, KL (Kommunernes Landsforening), KODA, Kommunen , Kreativitet & Kommunikation, Kristeligt Dagblad, Kvindemuseet, Landsorganisationen i Danmark (LO), LETTER, Licitationen - Byggeriets Dagblad, Localeyes.tv, Lolland-Falsters Folketidende, LæringsCentret, M/S Søfart, Magasinet F5, Mandag Morgen, Mediascale, Medicinske Tidsskrifter, Mediehusene Midtjylland, Mediehuset København, Medienævnet, Medierådet for Børn og Unge, Medietrends, METV - Mesopotamia TV, Midtjyllands Avis, Min Bio, Moesgaard Museum, Monday Media, Monitormedier A/S, MTG (Modern Times Group), Nationalmuseet, NB Medier, NENT (Nordic Entertainment Group), Netavisen Pio, newsbreak.dk, NordenNu, Nordisk Film, Nordisk Film TV, Nordiske Medier, Nordjyske Stiftstidende, Nordvestnyt, Norkring, Norlys, NutAlone, Nye Medier, Odsgard A/S, Ophavsretligt Forum, Organisationen Danske Museer, Podimo, Politiken, POV International, Pressenævnet, Producentforeningen, Radio- og tv-nævnet, Radio4, Rakkerpak, Randers Amtsavis, Rigsrevisionen, Samarbejdsforum for danske Lytter- og Seerorganisationer, SAML (Sammenslutningen af Medier i Lokalsamfundet), Samrådet for Ophavsret, Samsø Posten, SE/Stofa, SEISMO, Sendesamvirket i København, Sermitsiaq, SF Anytime, Sjællandske Medier, Skive Folkeblad, SLRTV, Sofarækken, Sport Live, STV Production A/S, Sundhedsstyrelsen, TDC/Yousee, Tech Media, Teknologiens Mediehus, Teleklagenævnet, Telenor, Telia Danmark, The Copenhagen Post, The Crowd, Third Ear, TV 2 DANMARK A/S, TV 2/Bornholm, TV 2/FYN, TV 2/Lorry, TV 2/Nord, TV 2/Øst, TV 2/Østjylland, TV 3 A/S, TV Midt Vest, TV SYD, TV-Kalundborg.dk, Uafhængige Scenekunstnere, UBOD, Udfordringen, Uptown TV, Vejle Amts Folkeblad/ Fredericia Dagblad, Viasat, Viborg Stifts Folkeblad, VICE, Vikingeskibsmuseet i Roskilde, WAOO, Watch Medier, Weekendavisen, www.danwatch.dk, Yousee/nuuday, Zebrasport.dk, Zetland, Økonomisk Ugebrev, Aabenraa Lokal TV (TV ALT), Århus Stifttidende og Aarhus Universitetsforlag.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det fremgår af § 16, stk. 1, i lov om radio- og fjernsynsvirksomhed m.v., at DR ledes af en bestyrelse på 11 medlemmer, som beskikkes af kulturministeren.
Kulturministeren udpeger 3 medlemmer (herunder formanden), og de fastansatte medarbejdere i DR udpeger 2 medlemmer og 2 suppleanter herfor.
Folketingets seks største partier indstiller hver 2 kandidater, som kulturministeren og partierne i fællesskab skal vælge imellem med henblik på udpegning af de 6 resterende medlemmer.
Kulturministeren beskikker næstformanden blandt de 6 medlemmer, der er udpeget af kulturministeren og partierne.
For en nærmere beskrivelse af gældende ret henvises til pkt. 2.1.2. i de almindelige bemærkninger til lovforslaget.
 På baggrund af den praksis, som har været anlagt i forbindelse med to udskiftninger af medlemmer af DRs bestyrelse inden for den nuværende beskikkelsesperiode, foreslås § 16, stk. 5, 1. pkt., ændret således, at det tydeliggøres, at Folketingets seks største partier på tidspunktet for udpegningen indstiller kandidater.
 Det er hensigten at kodificere den praksis, der har været anlagt i forbindelse med udskiftninger af to bestyrelsesmedlemmer inden for den nuværende beskikkelsesperiode i henholdsvis 2019 og 2021. Hensigten med ændringen vil på denne baggrund være, at retten til at indstille en ny kandidat i tilfælde af et bestyrelsesmedlems udtræden vil tilfalde det på tidspunktet for nyudpegningen største parti, som ikke tidligere har indstillet en kandidat.
Til nr. 2 Det fremgår af § 16, stk. 5, i lov om radio og fjernsynsvirksomhed, at beskikkelserne for DRs bestyrelse gælder for 4 år, og at der alene kan ske genbeskikkelser af bestyrelsesmedlemmer én gang.
 Det foreslås at indføre et nyt stk. 7 i § 16, der har til hensigt at forlænge beskikkelsesperioden for bestyrelsen, som blev beskikket i perioden 1. januar 2019 til 31. december 2022, med yderligere 2 år, uanset begrænsningen der følger af § 16, stk. 5.
 Den foreslåede ændring vil medføre, at den siddende bestyrelse, som blev beskikket i perioden 1. januar 2019 til 31. december 2022, forlænges med yderligere 2 år, så bestyrelsens beskikkelsesperiode vil udløbe den 31. december 2024.
 Forslaget vedrørende denne ændring af radio- og fjernsynsloven skal træde i kraft den 28. december 2022 således, at forlængelsen af bestyrelsens beskikkelsesperiode vil finde anvendelse inden deres periode udløber den 31. december 2022. Den siddende bestyrelse vil, jf. lovens § 16, stk. 6, fortsat have mulighed for at udtræde af DRs bestyrelse.
Det er hensigten med den foreslåede ændring at skabe de bedste forudsætninger for et udvalgsarbejde, der igangsættes med henblik på at fremlægge forslag til en ny sammensætning af DRs bestyrelse, som både sikrer faglige kompetencer, uafhængighed og en folkelig forankring.
Det vurderes, at en forlængelse af den siddende bestyrelses beskikkelsesperiode vil sikre den fornødne kontinuitet i DRs øverste ledelse, indtil udvalgsarbejdet er afsluttet.
Herved vil en ny udpegningsmodel kunne bringes i anvendelse ved udpegning af DRs bestyrelse for 2025. Der henvises i øvrigt til pkt. 2.1.2 i lovforslagets almindelige bemærkninger.
Til § 2 Det foreslås i stk. 1, at loven skal træde i kraft den 28. december 2022. Med den foreslåede bestemmelse vil reglerne om forlængelse af beskikkelsesperioden for DRs bestyrelse, som blev beskikket i perioden 1. januar 2019 til 31. december 2022, træde i kraft inden beskikkelsesperioden for denne bestyrelse ellers ville udløbe.
Såfremt der udtræder genbeskikkede medlemmer i perioden 31. december til 31. december 2024, vil det være de aktuelt største partier i Folketinget, der indstiller nye medlemmer.
Det foreslås i stk. 2, at loven ophæves den 31. december 2024. Forslaget indebærer, at de ændringer til § 16, stk. 1 og stk. 7 i lov om radio- og fjernsynsvirksomhed m.v., der indføres med lovforslaget, automatisk ophæves medmindre, Folketinget forinden beslutter at forlænge de ændrede reglers gyldighedsperiode.
Det forudsættes i den forbindelse, at der forud for en eventuel videreførelse af lovændringerne skal foretages en vurdering af omfanget af lovens anvendelse og lovens effektivitet.
