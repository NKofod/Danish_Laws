 Antaget, at et kontaktformidlingsbureaus oversendelse af oplysninger  

 til edb-mæssig bearbejdning i Norge krævede tilladelse efter lov om private  

 registre § 21, stk. 2.
Et kontaktformidlingsbureau ønskede at overlade de af de registrerede  

 personer udfyldte spørgeskemaer til edb-mæssig bearbejdning hos en virksomhed  

 i Norge.
Forinden videregivelsen agtede bureauet at slette oplysninger om de  

 registreredes navn, adresser og telefonnumre i spørgeskemaerne.
Under de  

 pågældende registreringsnumre ville besvarelserne i spørgeskemaet herefter  

 blive indtastet i et edb-system som talkoder.
Umiddelbart herefter ville  

 spørgeskemaerne blive returneret til bureauet.
 I Norge skulle oplysningerne alene anvendes til udførelse af  

 arbejdsopgaver for kontaktformidlingsbureauet.
 Formålet med den edb-mæssige bearbejdning var at undersøge, hvilke  

 registreringsnumre (personer) der ville kunne passe sammen.
 Det var Registertilsynets opfattelse, at kontaktformidlingsbureauets  

 videresendelse af spørgeskemaerne til Norge til edb-mæssig bearbejdning måtte  

 anses for systematisk indsamling og overladelse af oplysninger som nævnt i  

 lovens § 3, stk. 2, hvilket kræver tilladelse fra Registertilsynet i henhold  

 til § 21, stk. 2.
 Under henvisning hertil oplyste Registertilsynet, at tilsynet agtede at  

 meddele bureauet tilladelse i henhold til lov om private registre § 21, stk.  

 2, jf. stk. 3, til at indsamle og overlade spørgeskemaernes oplysninger til  

 virksomheden i Norge til elektronisk databehandling på følgende vilkår:
 1. Bureauet skal fjerne navn, adresse og telefonnummer på hvert enkelt  

 spørgeskema, inden overladelse finder sted.
 2. Den i Norge udskrevne edb-liste må alene indeholde talværdier, og  

 udover registreringsnummeret må der ikke anføres oplysninger, der vil kunne  

 identificere den enkelte person.
 Listen skal opbevares hos bureauet i et aflåst skab i et aflåst lokale, og  

 den skal makuleres en uge efter modtagelsen, hvor en ny liste modtages.
 3. De registrerede oplysninger skal slettes senest et år efter, at  

 registreringen har fundet sted, medmindre klienten udtrykkeligt ønsker  

 yderligere et års medlemskab ved indbetaling af et gebyr.
 Oplysningerne skal i øvrigt slettes snarest muligt, såfremt klienten  

 fremsætter begæring herom.
 4. Bureauet skal inden 4 uger meddele den registrerede indholdet af de  

 registrerede oplysninger, når den pågældende fremsætter begæring herom.
 5. Oplysninger, der viser sig urigtige eller vildledende, skal snarest  

 muligt slettes eller berigtiges.
 6. Der skal træffes de fornødne sikkerhedsforanstaltninger mod, at de  

 registrerede oplysninger bliver misbrugt eller kommer til uvedkommendes  

 kendskab.
 7. Registertilsynet skal have underretning om væsentlige forandringer i  

 eller ophør af registerførelsen.
 Det bemærkedes, at tilladelsen kunne tilbagekaldes, såfremt vilkårene ikke  

 blev overholdt.
Registertilsynet henledte endvidere opmærksomheden på lov om private  

 registre § 20 om edb-servicebureauers virksomhed, hvoraf bl.a. fremgår, at  

 virksomheden ikke uden samtykke fra ejeren af registeret må anvende de  

 modtagne oplysninger i andet øjemed end til udførelsen af den opgave, aftalen  

 vedrører, samt at virksomheden skal træffe fornødne  

 sikkerhedsforanstaltninger mod, at oplysningerne bliver misbrugt eller kommer  

 til uvedkommendes kendskab.
Bestemmelsen kunne ikke direkte antages at gælde  

 for bearbejdningen i Norge, men Registertilsynet var af den opfattelse, at  

 kontaktformidlingsbureauet burde betinge sig, at de grundlæggende regler i  

 denne bestemmelse blev overholdt.
Således fandt Registertilsynet, at bureauet  

 burde betinge sig, at virksomheden i Norge ikke uden samtykke fra bureauet  

 anvendte de modtagne oplysninger i andet øjemed end til den opgave, som  

 aftalen vedrørte.
 Registertilsynet oplyste i øvrigt, at det var tilsynets hensigt sammen med  

 kopi af afgørelsen at meddele Datatilsynet i Norge, at der ville ske  

 edb-mæssig behandling af bureauets registre hos virksomheden i Norge.
 Bureauet indbetalte det krævede gebyr på 1.000 kr. og har efterfølgende  

 fået Registertilsynets endelige tilladelse.
 Sagen er nærmere omtalt i afsnit 5.3.1.
 (* 1) Registertilsynets Årsberetning 1991 side 136.
