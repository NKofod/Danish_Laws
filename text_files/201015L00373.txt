Ændringsforslag Bilag 1 Tillægsbetænkning afgivet af Finansudvalget den 9. december 2010 Tillægsbetænkning over Forslag til finanslov for finansåret 2011 [af finansministeren (Claus Hjort Frederiksen)] 1. Ændringsforslag Der er stillet følgende ændringsforslag til finanslovforslaget:
Finansministeren har stillet ændringsforslag nr. 1-510 Enhedslisten har stillet ændringsforslag nr. 511-521 Socialdemokraterne og Socialistisk Folkeparti har stillet ændringsforslag nr. 525-551 Radikale Venstre har stillet ændringsforslag nr. 552-572 Liberal Alliance har herudover stillet ændringsforslag nr. 522-524 uden for tillægsbetænkningen.
2. Udvalgsarbejdet Lovforslaget blev fremsat den 5. oktober 2010 og var til 1. behandling den 7. oktober 2010. Lovforslaget blev efter 1. behandling henvist til behandling i Finansudvalget.
Udvalget afgav betænkning den 28. oktober 2010. Lovforslaget var til 2. behandling den 18. november 2010, hvorefter det blev henvist til fornyet behandling i Finansudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 8 møder.
Sammenhæng med andre lovforslag Som en konsekvens af de vedrørende finanslovforslaget indgåede aftaler er der af flere ministre fremsat lovforslag, jf. den som bilag 4 optrykte oversigt over aftaler om finansloven for 2011.
Spørgsmål Udvalget har under behandlingen af finanslovforslaget stillet spørgsmål til en række ministre.
Svar på disse spørgsmål optrykkes efter fast praksis som bilag til henholdsvis betænkningen og tillægsbetænkningen.
Efter afgivelse af betænkningen den 28. oktober 2010 har Finansudvalget modtaget svar fra følgende ministre:
 finansministeren (2)  skatteministeren (3)  beskæftigelsesministeren (2)  integrationsministeren (1)  videnskabsministeren (1)  undervisningsministeren (6)  transportministeren (1) På tidspunktet for afgivelse af tillægsbetænkingen havde udvalget ikke modtaget svar på L 1  § 8, spørgsmål 1, til økonomi- og erhvervsministeren og L 1  § 20, spørgsmål 7, til undervisningsministeren.
Politiske aftaler I forbindelse med forhandlingerne om forslag til finanslov for 2011 er der indgået nogle delaftaler mellem regeringen og Folketingets partier.
Indholdet af disse aftaler er optrykt som bilag 4 til nærværende tillægsbetænkning.
3. Indstillinger Et flertal i udvalget (V, S, DF, SF, KF og RV) indstiller lovforslaget til vedtagelse.
 Et mindretal i udvalget (EL) indstiller lovforslaget til forkastelse ved 3. behandling.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Bilag 1) Oversigt over bilag vedrørende L 1 og L 225 (2009-10) omdelt efter afgivelse af betænkningen.
 2) Finansministerens ændringsforslag nr. 1-510 med anmærkninger stillet den 17. november 2010.
 3) Svarskrivelser modtaget efter den 28. oktober 2010 fra ministre på spørgsmål stillet af Finansudvalget under behandling af finanslovforslaget.
 4) »Aftaler om Finansloven for 2011«, Finansministeriet, november 2010.
5. Ændringsforslag med bemærkninger Der henvises til siderne efter udvalgssammensætningen.
Torsten Schack Pedersen (V) Flemming Damgaard Larsen (V) nfmd.
Karsten Lauritzen (V) Kim Andersen (V) Jacob Jensen (V) Kristian Thulesen Dahl (DF) fmd.
Tina Petersen (DF) Mike Legarth (KF) Carina Christensen (KF) Morten Bødskov (S) Klaus Hækkerup (S) Jens Peter Vernersen (S) Nick Hækkerup (S) Ole Sohn (SF) Malene Søgaard-Andersen (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Ændringsforslag Socialdemokraternes og Socialistisk Folkepartis bemærkninger Bemærkninger Til nr. 525 Ikke alene vil regeringen beskære ulandsbistanden kraftigt, den har også taget en del af den samlede ulandsbistand og brugt den til klimabistand på trods af løftet om det modsatte.
Det er ikke rimeligt.
Klimaproblemerne er skabt af de rige lande, herunder Danmark, og det er derfor kun rimeligt, at de rige lande betaler for de skader, den globale opvarmning skaber i ulandene.
Derfor bør klimabistand ikke tælle med i ulandbistanden.
Til nr. 526 og 548 Der afsættes 500 mio. kr. til at styrke ligningen af bl.a. større internationale virksomheder.
Forslagets udgifter dækkes ind af et tilsvarende større skatteprovenu.
Til nr. 527 Socialdemokraterne og SF vil sikre en udbygget forebyggende indsats i kommunerne.
Det er ikke alene til gavn for den enkelte, der f.eks. rammes af en kronisk sygdom med lavere livskvalitet til følge, men også en stor samfundsmæssig gevinst, hvis vi kan forebygge nogle af de arbejdsskader og sygdomsforløb vi desværre ser i dag på arbejdsmarkedet.
Vi skal forebygge problemerne og ikke blot betale dyrt for at løse dem, når de opstår.
Til nr. 528 S og SF vil sikre et velfungerende offentligt sundhedsvæsen baseret på, at alle har lige ret og adgang til sundhedsydelser uanset sygdomsbillede, økonomi, ansættelsesforhold m.v.
Det betyder bl.a., at vi vil afskaffe fradraget for sundhedsforsikringer.
Til gengæld vil vi prioritere flere penge til nogle af de områder, der er blevet forsømt i de senere år.
Det gælder især det medicinske område, livstruende sygdomme som kræft samt psykiatriområdet.
Langt størstedelen af alle akutte indlæggelser handler om medicinske patienter, hvis eneste mulighed er de offentlige sygehuse.
Her mødes de af forsømte og nedprioriterede afdelinger, hvor personalemangel og overbelægning er hverdagskost.
Vi vil sikre flere ansatte og mere sammenhængende behandlingsforløb indenfor det medicinske område.
Derudover er der behov for en styrket indsats på kræftområdet.
Diagnoserne skal stilles hurtigere og bedre, behandlingerne skal være i verdensklasse og patienterne skal have ret til rehabilitering.
S og SF vil i fællesskab fremlægge et forslag til Kræftplan.
Endelig skal der sikres bedre behandlingstilbud indenfor psykiatrien.
En styrkelse af den forebyggende indsats og midler til opfølgning, er nogle af de elementer, der skal opprioriteres indenfor psykiatri området.
Især indenfor børn- og ungepsykiatrien skal der sættes ekstra ressourcer ind.
 Der afsættes ekstra 800 mio.kr. til mere og bedre sundhed i 2011.
Til nr. 529 S og SF har fremlagt forslag til prioriteringer for 1,2 mia. kr.
Det drejer sig bl.a. om liberalisering af salg af sygehusmedicin, mere fair konkurrence mellem offentlige og private sygehuse  samt en differentiering af hvor hurtigt behandlingsgarantien træder i kraft på op til 2 måneder for mindre alvorlige sygdomme.
Til nr. 530 Danskerne står overfor mindre kommunal velfærd, fordi der er dikteret nulvækst i det kommunale forbrug i 2011. Det vil betyde forringelser og nedskæringer, når den enkelte kommune i løbet af efteråret skal have budgetterne til at hænge sammen.
Det vil det bl.a., fordi de flere ældre og voksende udgifter til det sociale område vil betyde, at der skal spares tilsvarende indenfor andre områder - bl.a. folkeskolen, børneområdet og ældreplejen.
S og SF vil ikke beskære men forbedre den danske velfærd.
Vi vil først og fremmest sikre os, at kommunerne kan fastholde et uændret serviceniveau, så det ikke er nødvendigt at skære ned på nogle områder for at få råd til stigende udgifter på andre områder.
Det vil bl.a. give mulighed for en begrænsning af lukkedagene i daginstitutionerne og dermed sikre mere fleksibilitet for den enkelte familie, der i dag må tage fridage for at dække lukkedagene ind.
I øjeblikket ser vi, hvordan begrænset økonomi i kommunerne får antallet af lukkedage til at fortsætte med at stige.
Til nr. 531 Danmark har gennem årene udviklet sig mere og mere skævt.
Væksten og erhvervsudviklingen koncentrerer sig i dag omkring de større byer, mens de yderste egne af Danmark er præget af tilbagegang og stagnation.
Samtidig slår den nuværende økonomiske krise ekstra hårdt i yderområderne, hvor bl.a. store industriarbejdspladser lukker.
S og SF vil sikre udvikling og vækst i alle egne af Danmark.
Vi vil sætte ind med tiltag, som kan genskabe en positiv udvikling og skabe flere vækstmuligheder i yderområderne.
Dermed undgår vi, at der opstår marginaliserede områder i Danmark.
Det hører ikke hjemme i et velfærdssamfund.
Der afsættes 225 mio. kr. til en øget indsats i yderkommunerne i 2011.
Til nr. 532 Der afsættes en pulje på 150 mio. kr. til at sikre bymiljøet i yderområderne.
Puljen afsættes for at kommunerne kan få tilskud til opkøb af private ejendomme m.v. med henblik på nedrivning eller renovering.
Til nr. 533 Regeringen vil bruge 500 mio. kr. i 2011 på at sænke jordskatterne for landbruget.
Det er passiv støtte og totalt ineffektivt.
Landbruget får i forvejen mange milliarder i passiv støtte, og det forhindrer ikke kriser i landbruget.
Vi vil hellere give en aktiv støtte til de landmænd, der tør og vil udvikle deres erhverv.
Til nr. 534 De lave kontanthjælpsydelser medfører mere ulighed og fattigdom i det danske samfund.
Det vil vi ikke bidrage til.
Starthjælpen, kontanthjælpsloftet og 450 timers reglen vil derfor blive afskaffet med en ny regering, så alle på de lave ydelser fremover vil være berettiget til at modtage almindelig kontanthjælp.
De lave ydelser blev indført i den tro, at de ville motivere modtagerne af ydelserne til at finde et arbejde.
Fakta er dog, at det er de mest marginaliserede grupper i samfundet, der har allersværest ved at finde fodfæste på arbejdsmarkedet, der i dag får de lave ydelser.
Derfor medvirker den økonomiske pisk blot til en endnu større marginalisering.
For børnene i familierne betyder det, at de f.eks. ikke kan deltage i fritidsaktiviteter på linie med deres jævnaldrende.
Det er helt urimeligt.
Afskaffelsen af de lave ydelser koster 560 mio. kr.
Til nr. 535 I dag kan længerevarende sygdomsforløb ikke bare have helbredsmæssige men også store økonomiske konsekvenser.
Det kan det, fordi man mister retten til sygedagpenge, hvis man har været syg i mere end 52 uger og ikke falder under en af reglerne for forlængelser.
Herefter er man som syg henvist til kontanthjælp eller en evt. ægtefælles indkomst, indtil ens fremtidige tilknytning til arbejdsmarkedet er afklaret.
S og SF ønsker at ophæve varighedsbegrænsningen for udbetaling af sygedagpenge.
Til gavn for den enkelte syge, der uden at tænke på økonomi kan komme sig over sin sygdom.
En afskaffelse af varighedsbegrænsningen vil desuden medføre en administrativ besparelse for kommunerne svarende til de ressourcer, de anvender på at beregne varigheden af de udbetalte dagpenge m.v.
Samlet set forventes en ophævelse at koste 200 mio. kr.
Til nr. 536 De danske uddannelsesinstitutioners annoncering har nået et omfang, der langt overskrider reel oplysning og vejledning.
Det er meningsløst, når offentlige uddannelsesinstitutioner konkurrerer mod hinanden gennem annoncering.
En kraftig begrænsning af annonceringsudgifterne vil kunne spare staten for 400 mio. kr.
Til nr. 537 Danmark kommer til at mangle uddannet arbejdskraft i fremtiden.
Efterspørgslen efter ufaglært arbejdskraft vil falde i de kommende år, mens den vil stige efter uddannet arbejdskraft med op til 150.000 personer.
Der er altså behov for at øge det danske uddannelsesniveau markant.
Hvis det ikke lykkes, vil virksomhederne ikke kunne rekruttere den arbejdskraft, de har behov for, samtidig med at ledigheden blandt de ufaglærte vil stige voldsomt.
Det vil samlet set medføre store samfundsmæssige tab.
Løsningen på ubalancen er selvfølgelig mere uddannelse.
Uddannelse skal sikre vækst og arbejdspladser til alle i fremtiden.
Derfor skal vi sikre, at flere unge får en ungdomsuddannelse, bedre videregående uddannelse og give ledige mulighed for uddannelse, så de ikke ender i langtidsledighed.
Til nr. 538 Alt for mange elever forlader i dag folkeskolen uden at have de nødvendige færdigheder til at kunne fortsætte i uddannelsessystemet.
Det er uacceptabelt både for den enkelte og for samfundet, og det skal der rettes op på.
S og SF vil først og fremmest sikre en faglig stærk folkeskole, hvor alle elever lærer at læse og regne i de mindste klasser.
Det gør vi bl.a. ved at sige, at der maksimalt må være 24 elever i hver klasse, ved at sikre to lærere eller undervisningsassistenter i fagene dansk og matematik i de mindste klasser og endelig ved at sikre tilbud om lektiehjælp til alle elever.
Det tager tid før ændringer i folkeskolen får betydning for uddannelsesniveauet i arbejdsstyrken.
Derfor haster det med at komme i gang.
Vi skal også sikre en moderne folkeskole.
Det betyder bl.a. en folkeskole med et godt indeklima, så eleverne kan koncentrere sig i timerne.
Og en folkeskole med opdaterede og tidssvarende undervisningsmaterialer, hvor IT er en endnu mere integreret del af folkeskoleelevernes hverdag end tilfældet er i dag.
 Endelig vil vi sikre en folkeskole, hvor alle børn trives, da det er forudsætningen for at børn kan lære noget.  Men eleverne skal også have de undervisningstimer de har krav på, og det kræver, at antallet af aflyste timer minimeres.  Endelig vil S og SF gerne se på måder at nytænke specialundervisningsområdet, så bl.a. flere børn kan rummes i de almindelige klasser, men det forudsætter gennemførelsen af vores øvrige forslag omkring flere lærere og mindre klassekvotienter.
De enkelte tiltag til en mere faglig stærk folkeskole indfases løbende under en førsteregeringsperiode.
I 2011 afsættes der i alt 750 mio. kr. til at styrke den danske folkeskole.
Til nr. 539 Regeringen har afsat en reserve på 1,5 mia. kr. i deres finanslovsforslag.
S og SF bruger reserven til vores forslag og prioriteringer.
Til nr. 540 og 541 S-SF vil rydde op i erhvervsstøtten og målrette den mere bevidst.
Efter et regeringsskifte vil al ny erhvervsstøtte tilsættes en udløbsdato.
Oprydningen i erhvervsstøtten skal give et overskud på mindst 2,2 mia. kr., som vil gå direkte tilbage til erhvervslivet gennem et klimafradrag og målrettede vækstinitiativer.
I 2011 skal omlægningen sikre 500 mio. kr.
Til nr. 542 Mindre brug af private konsulenter i staten.
Staten bruger årligt mellem 3 og 4 mia. kr. på køb af ekstern konsulentbistand.
I flere tilfælde er det velbegrundet  men omfanget er samtidig så stort, at det bør begrænses.
S og SF foreslår, at der spares 1,0 mia. kr. årligt på køb af konsulentydelser.
Til nr. 543 Både S og SF har mange andre forslag til forbedringer af finansloven for 2011. Bl.a. vil vi styrke kulturen, trafiksikkerheden, kriminalitetsbekæmpelsen, sikre bedre støtte til voldsofre, styrke indsatsen i forhold til udsatte gruppe m.v.
For at kunne finansiere de ekstra forslag, der vil komme, afsætter vi penge til en række af de forslag, der vil blive fremlagt i året.
Puljen sætter dermed en samlet ramme for de forslag, der yderligere måtte komme fra de to partier.
Der afsættes i alt 800 mio. kr. til en reservepulje.
Til nr. 544 Regeringen har med genopretningspakken gennemført en lang række besparelser på uddannelse, forskning, børnefamilier mv. og lagt loft over fagforeningskontingentet.
S og SF af viser langt de fleste af disse besparelser og foreslår at der afsættes 3,3 mia. kr. hertil.
Til nr. 545 Der anvendes 500 mio. kr. af den frivillige modulation af EUs landbrugsstøtte.
Midlerne øremærkes en forbedret naturindsats.
Til nr. 546 Den danske økonomi er fortsat i krise.
De danske forbrugere er tilbageholdende, der er udsigt til lav vækst og ledigheden stiger.
Derfor er den opbremsning, som regeringen har lagt op til, direkte økonomisk uansvarlig på nuværende tidspunkt.
S og SF erkender usikkerheden i dansk økonomi, og derfor vil vi sikre nye initiativer, der kan stimulere beskæftigelsen både her og nu men også på længere sigt.
Det vil vi bl.a. gøre i dialog med dansk erhvervsliv, gennem nye partnerskaber, og ved at bruge offentligt indkøb og regulering langt mere målrettet.
Her og nu vil vi fremrykke investeringer for at sikre flere arbejdspladser mod en senere tilsvarende reduktion i de offentlige investeringer.
Fælles for de væksttiltag og investeringer, der iværksættes, er, at de startes op nu, men strækker sig længere ud i fremtiden.
F.eks. vil flere energiinvesteringer og mere støtte til innovation indenfor velfærdsteknologi øge vores ekspertise på områderne og dermed sikre os flere arbejdspladser i fremtiden.
Til nr. 547 Som en del af regeringens skattereform indførte regeringen et loft på 100.000 kr. ved indbetalinger på ratepensioner.
S og SF ønsker, at også pensioner med livslange ydelser skal være omfattet af loftet.
Det sikrer en ekstra indtægt for staten på 6,7 mia. kr. i 2011.
Private sundhedsforsikringer på arbejdspladserne breder sig.
Det betyder, at staten hvert år mister skatteindtægter.
Sundhedsforsikringer betalt af arbejdsgiveren kan nemlig trækkes fra i skat.
Det mener vi ikke er rimeligt.
Forsikringerne skaber en øget ulighed, fordi det langt fra er alle, der har adgang til disse forsikringer.
Staten skal ikke være med til at finansiere en øget ulighed.
Derfor vil S-SF have fradraget fjernet.
Skattefradraget for sundhedsforsikringer skønnes i 2011 at ville koste statskassen mindst 700 mio. kr.
De nuværende regler for multimedieskat er alt for firkantede.
Der afsættes ca. 100 mio. kr. til at undtage personer fra multimediebeskatningen, der alene enten har én arbejdsmobiltelefon eller én arbejds-PC.
Lempelsen finansieres indenfor rammerne af beskatningen af personalegode, hvorfor det samtidig foreslås, at alle aktieordninger gøres fuldt skattepligtige.
Til nr. 549 Flytrafikken yder et væsentligt bidrag til CO2-udledningen.
Samtidig er priserne på at flyve gennem de seneste år faldet betydeligt, hvilket trækker i retning af stigende flytrafik.
For at øge tilskyndelsen til at anvende andre transportformer indføres en klima-afgift på flytransport fra danske lufthavne.
Afgiften fastsættes til 75 kr. pr. flybillet.
En klimaafgift på flytrafik giver et provenu på 700 mio. kr.
Til nr. 550 For at give virksomheder et incitament til at bidrage til en forebyggelse af arbejdsulykker indføres en arbejdsskadeafgift, som en årlig afgift, der opkræves af forsikringsselskaber m.v.
Afgiften fastlægges, så den sikrer en provenu på 500 mio. kr.
Til nr. 551 Finansielle virksomheder betaler i dag lønsumsafgift i stedet for moms.
Lønsumsafgiften er hævet lidt i skattereformen, men er fortsat langt fra den moms, der betales i andre brancher.
S-SF vil hæve afgiften med i alt 2 mia. kr.
De fleste banker har overskud igen, og derfor er det fuldt ud acceptabelt at øge den nuværende lønsumsafgift.
Vi starter med 750 mio. kr. i 2011.
Radikale Venstres bemærkninger Bemærkninger Til nr. 522 Radikale Venstre er imod besparelserne på i ulandsbistanden i regeringens Genopretningsplan.
Radikale Venstre ønsker tværtimod, at ulandsbistanden, gradvis forhøjes så Danmark igen kommer tilbage på et niveau, der svarer til 1 pct. af bruttonationalindkomsten.
Til nr. 523 Radikale Vestre ønsker at udvide den globale ramme med flere midler og aktiviteter så rammen kan bidrage til at løse en række globale udfordringer.
Det gælder bl.a. klima, miljø, fred og stabilitet.
Men pengene til dette skal ikke tages fra ulandsbistanden.
Pengene skal bevilliges særskilt.
Til nr. 524 Radikale Venstre ønsker at støtte anvendelse af uafhængige rådgivere.
Radikale Venstre ønsker at styrke Det Økonomiske Råd og bl.a. pålægge Rådet nye opgaver som, f.eks. konsekvensberegning af politiske udspil.
Til nr. 525 Radikale Venstre vil styrke den boligsociale indsats i de belastede områder, for at hindre ghettodannelse.
De nuværende bevillinger skal øges.
Til nr. 526 Radikale Venstre vil lige som regeringen afsætte 2 mia. ekstra til sygehuse og sygesikring.
Radikale Venstre vil dog anvende pengene anderledes.
Hurtig diagnose og de mest syge patienter skal prioriteres først, ud fra lægefaglige vurderinger.
Tandlidelse bør desuden anerkendes som en alvorlig sygdom hvorfor tandlidelse skal behandles gratis.
Radikale Vestre er imod at indføre yderligere brugerbetaling på kunstig befrugtning.
Fødselstallet i Danmark er i forvejen lav.
Kunstig befrugtning er med til at holde fødselstallet oppe med omkring 5.000 fødsler om året eller ca. otte procent af en fødselsårgang.
Til nr. 527 Det forældrepålæg, som regeringen og Dansk Folkeparti gennemførte i forbindelse med finanslovsaftalen for 2010 er ikke et særligt brugbart redskab for kommunerne til at adfærdsregulere utilpassede unge.
Ordningen er kun blevet brugt i enkeltstående tilfælde uden nævneværdige resultater.
Til nr. 528 Radikale Venstre vil sikre alle et rimeligt indkomstniveau og vil derfor hæve starthjælpsydelsen til kontanthjælpsniveau og afskaffe 450-timersreglen og kontanthjælpsloftet.
Ydelserne fastholder folk i fattigdom, og ofte er der mange børn i familier, der lever på disse fattigdomsydelser.
Til nr. 529 Radikale Venstre ønsker at afskaffe varighedsbegrænsningen for sygedagpenge.
I dag mistes retten til sygedagpenge, når man har været sygemeldt i 52 uger, med mindre man falder ind under reglerne for forlængelser.
Det betyder, at mange mennesker med længerevarende sygdomsforløb henvises til et liv alene på kontanthjælp.
Til nr. 530 Radikale Venstre vil afskaffe den ekstra kontrol på familiesammenføringssager i Udlændingeservice, som blev indført i medfør af Metock-dommen.
Kontrollen er overflødig, fordi reglerne er ganske klare.
Til nr. 531 Radikale Venstre afviser regeringens forslag om at lade ansøgeren til familiesammenføring betale et gebyr på 15.000 kr. for sagens omkostninger.
Til nr. 532 I dag bliver asylsøgers appelsager afgjort ved flygtningenævnet der er en instans under Integrationsministeriet.
Radikale Venstre ønsker at oprette en uafhængig asyldomstol og hermed få en appelstol, der står helt uden integrationsministeriet.
Til nr. 533 Radikale Vestre ønsker at tilbyde danskundervisning til alle som søger om familiesammenføring, ventetiden udnyttes til at opnå bedre danskkundskaber og hurtigere integration.
Til nr. 534 Radikale Venstre vil afskaffe Styrelsen for Grundskolen, da den radikale skolepolitik bygger på det kommunale ansvar for undervisningen i skolerne.
Kvalitetsrapporter og statslige tilsyn er unødvendige.
Til nr. 535 Radikale Venstre vil styrke den danske folkeskole.
Derfor afsættes en milliard ekstra til gennemførelse af den radikale plan for Vores Skole.
Milliarden skal anvendes til efteruddannelse af lærere, nye fag i folkeskolen og til styrkelse af specialundervisningen.
Til nr. 536 Radikale Venstre afviser regeringens besparelser i dens Genopretningsplan på uddannelsesområdet, som rammer en lang række uddannelser, herunder de frie skoler.
Radikale Venstre mener tværtimod at der skal investeres i uddannelser.
Til nr. 537 Radikale Venstre ønsker at styrke kulturen i Danmark med flere frie midler til uddeling i Kunstrådet og Kunstfonden.
Der er brug for at støtte op om det nyskabende og eksperimenterende kunstliv med politisk armlængde.
Til nr. 538 Radikale Venstre vil fjerne det offentlige tilskud til Centeret for Copenhagen Consensus.
Til nr. 539 Radikale Venstre ønsker statsligt opkøb af urentable og følsomme jorder til naturgenopretning, udtagning af områder, der friholdes for sprøjtning mm.
Til nr. 540 En økologiplan skal sikre Danmark en bæredygtig landbrugsproduktion, som er økonomisk fremadrettet.
Hertil skal der afsættes 200 mio. på finansloven.
Ved at satse strategisk på den økologiske fødevareproduktion er visionen, at Danmark skal være verdens førende økologiske fødevareproducent.
Vi skal producere de sundeste, mest velsmagende og mest bæredygtige fødevarer.
Til nr. 541 Den kollektive trafik skal udbygges og gøres bedre og billigere.
Målet er at kollektiv trafik skal være tilgængelig over hele landet og hovedledningerne skal elektrificeres.
Bilafgifterne skal omlægges således at ejer afgiften bliver afskaffet og registreringsafgiften bliver markant nedsat for klimavenlige biler.
Til gengæld skal der indføres en afgift på 50 øre pr. kørt kilomenter for nye biler.
Herved falder den unødige kørsel, Co2-udledningen daler og trængslen på vejen mindskes.
Til nr. 542 Radikale Venstre afviser regeringens loft over hvor mange børn man kan få børnecheck til i Danmark.
Der føde i forvejen for få børn i Danmark, en besparelse på børnechecken vil trække udviklingen endnu mere i den forkerte retning.
Enhedslistens bemærkninger Generelle bemærkninger Den aktuelle økonomiske krise er dybt præget af regeringens uansvarlige politik.
Den private sektor blev pustet op med det resultat, at gigantiske bobler er bristet med brutale følger for især de svageste og mest udsatte.
Beskæftigelsen er faldet med 200.000 siden efteråret 2008 og når ledigheden kun er steget med godt 70.000 personer skyldes det blandt andet, at mange af de arbejdsløse ikke tælles med fordi de står udenfor a-kasserne og ikke er berettigede til kontanthjælp.
Desuden er titusinder i aktivering  mange af dem i meningsløse og demotiverende forløb på grund af regeringens ideologiske udlicitering af området.
Krisen er hermed også et billede på en situation, hvor mange falder helt igennem det sociale sikkerhedsnet, eller langtidsparkeres i et umyndiggørende aktiveringssystem.
Statskassen er det bedste eksempel på regeringens dundrende uansvarlighed.
Der forventes enorme i år og de kommende år.
Men underskuddene er ikke kommet af sig selv.
De er direkte foranlediget af regeringens skattelettelser.
De samlede skattelettelser i perioden 2002-2012 udgør hele 305 mia. kr.
Omkring det samme beløb som statsgælden i Danmark er vokset med.
 Udover den økonomiske uansvarlighed ved skattelettelserne, har de også haft markant social slagside og har fået den økonomiske ulighed i Danmark til at vokse markant.
Regeringen misforstår krisen Den liberalistiske retorik om krisen er, at der er brugt for mange penge i den offentlige sektor og der ikke er gennemført tilstrækkelige reformer på arbejdsmarkedet.
Sagt på dansk mener de, at der burde være skåret endnu mere i velfærd, efterløn og dagpenge.
Holdningen er, at det er den private sektor og det private forbrug, der skal skabe vækst og fremgang.
Men det er bobler i den kapitalistiske økonomi, der ligger til grund for krisen.
Det er den private beskæftigelse og det private forbrug, der er styrtdykket, og som fortsat er kriseramt.
Hvis ikke den offentlige beskæftigelse og det offentlige forbrug var vokset, ville konsekvenserne i form af arbejdsløshed, fald i levestandard og social deroute være endnu mere ødelæggende.
Fremtiden tegner endnu værre under den nuværende regering.
Krisen har nemlig fået de borgerlige kræfter til at skærpe den liberalistiske profil.
Mens der er pumpet milliarder ud i skattelettelser til de rigeste, er der samtidig indført velfærdsstop og gennemført nedskæringer i f.eks. dagpenge og børnepenge.
Hensigten er, at den private sektor skal vokse og føre os ud af krisen mens den offentlige sektor skal begrænses.
Fremtiden vil præges af varig høj arbejdsløshed og gæld, med mindre der føres en ny politik, der skaber et nyt Danmark.
Ikke kun økonomi Det er ikke kun økonomisk at regeringen har ført Danmark i uføre.
På stort set alle politiske områder er der sket forringelser, der peger mod et samfund med mindre demokrati, frihed og mangfoldighed.
Der er også en voksende økologisk gæld, der vil ramme kommende generationer hårdt.
Årets finanslov bliver den sidste finanslov under den nuværende regering.
Forhåbentlig kommer oppositionens finanslovsudspil til at danne ramme om den økonomiske politik efter valget.
Det er i denne sammenhæng Enhedslisten fremlægger dette finanslovsudspil.
Vi vil slå fast, at vi kan stå sammen med resten af oppositionen i forhold til konkrete fremskridt, der anlægger en ny kurs for Danmark.
Man vi vil også være garantien for, at en ny regering fører en ny politik, og at mulighederne for at trække Danmark til venstre, bliver udnyttet fuldt ud.
En ny regering skal straks lancere en række initiativer, der skaber konkrete fremskridt alle steder i samfundet.
På dette grundlag skal der arbejdes langsigtet med at udbygge og fordybe den progressive udvikling.
Lave indkomster skal hæves Alle de såkaldte fattigdomsydelser skal afskaffes.
Starthjælpen, 450-timers reglen og kontanthjælpsloftet fastholder mange tusinder i en helt urimelig økonomisk situation på bunden af samfundet.
 Herudover øges uligheden systematisk ved, at overførselsindkomster hæves mindre end lønindkomster.
Derfor skal satspuljen afskaffes og overførselsindkomsterne hæves markant, så mange års efterslæb indhentes.
De sociale udgifter, der i dag finansieres af satspuljen skal fremover finansieres som alle andre udgifter på finansloven.
Vi foreslår desuden, at SUen hæves med 1.000 kr. om måneden og forringelsen af børnechecken rulles tilbage.
 Desuden vil vi sikre en markant lønstigning for den lille halve million lavtlønnede, oftest kvinder, der er i den offentlige sektor (plejepersonale, politi, HKere, 3Fere, pædagoger, hjemmeplejere og medhjælpere, m.fl.) med en samtidig opfordring til at fagforeninger inden for den private sektor arbejder for en tilsvarende lønstigning til de lavestlønnede.
De rigeste skal betale De rigeste i Danmark har holdt fest efter regeringens skattelettelser.
Enhedslisten vil annullere VKOs skattelettelser for de ti procent rigeste danskere, der tjener mere end en halv million om året.
 Desuden vil vi have aftalen om olien i Nordsøen genforhandlet, så samfundet får mere afkast fra den stigende oliepris og nye fund.
Med tilbagerulningen af skattelettelserne står direktøren for Danmarks største bank til at miste den halv mio. kr. om året, VKO lige har foræret ham.
Men vi ønsker også et generelt loft over direktørlønninger og indgreb mod bonusordninger og aktieoptioner.
Herudover er der milliarder at hente fra multinationale selskaber.
Vi foreslår også en aktieomsætningsafgift for at mindske spekulation i aktier.
Bedre velfærd  lige velfærd Tilskuddet til kommunerne skal forhøjes, regeringens bureaukratiske ledelsesformer skal fjernes og loftet for kommunale investeringer skal afskaffes.
Dette kan bl.a. sikre mere tid til de ældre og et opgør med kontrol og minuttyranni i ældreplejen, samt forbedringer af folkeskolen.
Forbedringen af velfærden skal bl.a. finansieres ved afskaffelse af skattefradrag for sundhedsforsikringer, der er med til at skabe endnu større ulighed i sundheden.
Tillige ønsker vi en millionærskat, genindførelse af formueskatten og reduceret erhvervsstøtte.
Vi støtter gerne grøn udvikling, men vil skære i milliarderne til landbruget.
Jobs og grønne fremskridt Der skal iværksættes en grøn jobplan med offentlige investeringer i klimarenovering og omstilling til vedvarende energi.
Det kan bekæmpe klimaforandringerne og dæmme op for den voksende arbejdsløshed.
Til at finansiere det har Enhedslisten fremlagt en fremtidsfond der tilføres 26 mia. kr. om året i fem år.
Fonden skal sikre investeringer, der styrker den fælles fremtid.
Det skal bl.a. ske ved klima- og miljøinvesteringer, der alligevel bør gennemføres så hurtigt som muligt og samtidig sikre nye produktionsarbejdspladser og fremskridt i udkantsområderne (se særskilt udspil).
 Dem, der alligevel bliver ramt af arbejdsløshed, skal have bedre rettigheder via hurtigere optjening af dagpengeret  og så skal den seneste reduktion af dagpengeperioden ophæves.
Desuden skal den offentlige trafik tilgodeses og den private trafik gøres dyrere.
Dette skal ske ved en kraftig reduktion af billetprisen på kollektiv trafik og tilladelse til at indføre bompenge og trængselsafgifter i storbyerne.
Det er grøn omfordeling fra venstre.
Uddannelse og plads til alle Uddannelsesområdet er et af de områder regeringen har forsømt, når det ikke lige handler om, at tvinge nye regler igennem.
Undervisningen på de videregående uddannelser skal løftes med flere undervisningstimer.
Vi skal ligeledes have et loft over klassekvotienter på alle ungdomsuddannelser, en praktikpladsgaranti og oprettelse af praktikpladscentre.
Derudover skal der sættes ind med en særlig indsats overfor frafald på erhvervsuddannelser.
Og så skal vi have bedre fysiske rammer og regler for arbejdsmiljøet på daginstitutioner og uddannelsessteder.
Der er også behov for en akut indsats overfor udsatte grupper, så der er plads til alle i samfundet.
Ud over at øge de lave sociale ydelser, der skaber mere fattigdom skal der etableres gratis offentlig gældsrådgivning i hele landet og sættes målrettet ind mod udsættelse af familier fra deres bolig.
Desuden skal der være flere psykiatriske sengepladser og igangsættes forsøg med fixerum for narkomaner.
Mere demokrati og ligestilling Krav om udbud af kommunale opgaver skal væk.
Det vil styrke det kommunale selvstyre.
På landsplan skal vi have partistøtte på alle niveauer frem i lyset så der f.eks kommer lys på erhvervslivets betalinger til partier.
Borgerens retsstilling i det sociale system skal forbedres.
 Ligestillingen mellem kønnene skal styrkes ved at gennemføre øremærket barsel til begge forældre.
International ansvarlighed Regeringens internationale profil er tegnet af krige og nedskæringer i udviklingsbistanden til fattige lande.
Der er også sket en forråelse af holdningen til asylansøgere.
 Vi skal have undersøgt grundlaget for Irak-krigen, tropperne skal ud af Afghanistan og udviklingsbistanden skal op over 1 % af BNI samtidig med, at vi skal leve op til vores globale klimaansvar med massiv klimastøtte til de fattige lande.
Forholdene for asylansøgere skal forbedres ved, at de kommer ud af lejrene, og har ret til at arbejde og uddanne sig.
Mulighederne for humanitær opholdstilladelse skal forbedres og der skal være lettere adgang til statsborgerskab.
Øvrige initiativer Kontoen reserve til øvrige initiativer dækker offentlig gældsrådgivning, projekter på det børne- og familiepolitiske område, implementering af UNESCOS konvention om kulturel mangfoldighed, museum om særforsorgen, fælles sekretariat for småfærger, flere psykiatriske sengepladser, fixerum for narkomaner, indsats mod udsættelse af familier i lejebolig, bedre forhold for asylansøgere og lavere billetpriser i den kollektive trafik.
 Finanslovsudspillet indebærer øgede indtægter for 104,8 mia. kr. og øgede udgifter på 84 mia. kr.
