 Udtalt, at Registertilsynet ikke havde bemærkninger til registrering  

 af oplysninger vedrørende bl.a. børn (alder, antal piger/drenge) og  

 værnepligt (aftjent, sted, periode), samt oplysninger indhentet gennem  

 reference vedrørende samarbejdsevner, udadvendthed/indadvendthed,  

 igangsætter/selvstændig, overblik, rutine/afveksling/udvikling,  

 beslutningsevne, lederevner, resultater samt særlige karakteristika, idet  

 disse oplysningstyper må antages at være omfattet af bekendtgørelsens § 2,  

 stk. 3.
 Udtalt for så vidt angår oplysningstyperne børn (uddannelse og  

 beskæftigelse) og værnepligt (hvis ikke aftjent så hvorfor), at en sådan  

 registrering vil være i strid med bekendtgørelsens § 2, stk.
 3.
 Udtrykt den opfattelse, at virksomheden for så vidt angår oplysningen  

 »hvorfor samarbejdet ophørte« indhentet gennem reference i hvert  

 enkelt tilfælde bør vurdere, hvorvidt der kan ske registrering i henhold til  

 bekendtgørelsens § 2.
 Registertilsynet afgav i beretningsåret en udtalelse om registrering af  

 oplysningstyperne i et dataskema og et checkskema for referenceoplysninger,  

 som en anmeldt virksomhed påtænkte at anvende som led i sin  

 stillingsbesættende virksomhed.
 I forbindelse med indhentelse af referenceoplysninger ønskede virksomheden  

 i et særligt checkskema på baggrund af referencetagning at registrere, hvem  

 man indhenter referencer fra (firma), oplysninger vedrørende samarbejdsevner,  

 udadvendthed/indadvendthed, igangsætter/selvstændig, overblik,  

 rutine/afveksling/udvikling, beslutningsevne, lederevner, resultater, særlige  

 karakteristika, samt hvorfor samarbejdet ophørte.
 Endvidere ønskede virksomheden på baggrund af et dataskema, som kandidaten  

 selv udfylder, at registrere oplysninger om bl.a. børn (alder, antal  

 piger/drenge, uddannelse samt beskæftigelse) og værnepligt (aftjent, sted,  

 periode, hvis ikke aftjent så hvorfor).
 For så vidt angår oplysningstyperne børn (alder samt antal piger/drenge)  

 og værnepligt (aftjent, sted, periode) indhentet fra det af kandidaten  

 udfyldte dataskema udtalte Registertilsynet, at man ikke havde bemærkninger  

 til disse registreringer, idet de må antages at være omfattet af  

 bekendtgørelsens § 2, stk. 3. Dette gjaldt også registrering af  

 oplysningstyperne indhentet gennem referencetagning vedrørende  

 samarbejdsevner, udadvendthed/indadvendthed, igangsætter/selvstændig,  

 overblik, rutine/afveksling/udvikling, beslutningsevne, lederevner,  

 resultater samt særlige karakteristika.
 Registertilsynet lagde vægt på, at disse oplysningstyper i almindelighed  

 må anses for relevante ved en stillingsbesættelse.
 Registertilsynet var for så vidt angår oplysningen »hvorfor  

 samarbejdet ophørte« indhentet gennem referencetagning, af den  

 opfattelse, at virksomheden i hvert enkelt tilfælde burde vurdere, hvorvidt  

 der kan ske registrering i henhold til bekendtgørelsens § 2.
 Med hensyn til oplysningstyperne vedrørende børn (uddannelse og  

 beskæftigelse) og værnepligt (hvis ikke aftjent så hvorfor) udtalte  

 Registertilsynet, at en registrering af disse oplysningstyper vil være i  

 strid med bekendtgørelsens § 2, stk. 3. Registertilsynet havde i den  

 forbindelse lagt vægt på, at disse oplysninger efter deres art ikke generelt  

 kan antages at være af betydning for vurderingen af stillingsbesættelsen.
 Registertilsynet pålagde herefter virksomheden i medfør af lov om private  

 registre § 23, stk. 1, at undlade at registrere oplysningstyperne vedrørende  

 børn (uddannelse og beskæftigelse) og værnepligt (hvis ikke aftjent så  

 hvorfor), samt i medfør af lovens § 23, stk. 2, at slette disse  

 oplysningstyper i det omfang, registrering heraf allerede var sket.
 (* 1) Registertilsynets Årsberetning 1992 side 120.
