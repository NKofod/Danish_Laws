 I medfør af § 53, stk. 1, i lov nr. 398 af 13. juni 1990 om kreditaftaler  

 fastsættes:
 § 1.  Loven finder ikke anvendelse på kreditkøb,  

 såfremt købet vedrører en aftale om levering af elektricitet, vand, gas og  

 fjernvarme.
 Stk. 2.  Loven finder endvidere ikke anvendelse på  

 kreditkøb af aktier, obligationer (bortset fra præmieobligationer),  

 sparekassers garantbeviser, beviser for ansvarlig indskudskapital i  

 pengeinstitutter, beviser udstedt af investeringsforeninger under tilsyn  

 eller lignende værdipapirer.
 Stk. 3.  Lovens § 20 finder ikke anvendelse på  

 kreditkøb, der sker i henhold til en aftale om kredit med variabelt  

 lånebeløb, af fyringsolie.
 § 2.  Ved aftaler om køb, som er omhandlet i § 10 i  

 lov om visse forbrugeraftaler (postordresalg), jf. lovbekendtgørelse nr. 886  

 af 23. december 1987, og som er omfattet af lov om kreditaftaler, fraviges  

 tidspunktet for meddelelse af oplysninger efter § 8 og § 9 således, at  

 sælgeren i stedet for ved aftalens indgåelse skriftligt skal give køberen de  

 i § 9 nævnte oplysninger ved fremsendelse af varen til køberen.
 § 3.  Auktionskøb, der er omfattet af lov om  

 kreditaftaler, undtages fra reglerne i § 9.
 § 4.  Bekendtgørelsen træder i kraft den 1. januar  

 1991.
 Stk. 2.  Samtidig ophæves bekendtgørelse nr. 14 af 14.  

 januar 1987. Bekendtgørelsen gælder dog fortsat for kreditkøb, der indgås  

 inden den 1. januar 1991.
