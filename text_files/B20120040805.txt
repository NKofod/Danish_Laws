Bekendtgørelse om kriterier for vurdering af kommunale projekter vedrørende fosforvådområder I medfør af § 55, stk. 5, § 60 a, stk. 2, § 70 og § 78, stk. 6, i lov om naturbeskyttelse, jf. lovbekendtgørelse nr. 933 af 24. september 2009, som ændret ved lov nr. 484 af 11. maj 2010, fastsættes:
 § 1. Bestemmelserne i denne bekendtgørelse vedrører kriterier for vurdering af kommunale projekter, der iværksættes for at forbedre vandmiljø og natur ved en reduktion af fosforbelastningen (fosforvådområder), og hvortil der søges om tilskud efter NaturErhvervstyrelsens bekendtgørelse om tilskud til kommunale projekter vedr. fosforvådområder.
 Stk. 2. Bestemmelserne i denne bekendtgørelse vedrører tillige sagsgangen mellem kommunerne, Naturstyrelsen og NaturErhvervstyrelsen i forbindelse med behandling af ansøgninger i henhold til bekendtgørelsens § 4 og § 5.
 § 2. Ansøgninger om tilskud til forundersøgelser forud for anlæg af fosforvådområder og ansøgninger om tilskud til anlæg af fosforvådområder sendes til Naturstyrelsen, som videresender ansøgningerne til NaturErhvervstyrelsen sammen med en indstilling, jf. § 3.
Stk. 2. Naturstyrelsen kvitterer skriftligt for modtagelsen af ansøgninger.
Uanset at Naturstyrelsen ikke har foretaget en vurdering, jf. §§ 3-5, kan styrelsen forinden i kvitteringsskrivelsen meddele, at ansøger kan iværksætte forundersøgelse af anlæg af fosforvådområde på eget ansvar.
 § 3. På baggrund af en vurdering af ansøgninger om tilskud til forundersøgelser forud for anlæg af fosforvådområder, jf. § 4, og af ansøgninger om tilskud til projekter vedrørende anlæg af fosforvådområder, jf. § 5, sender Naturstyrelsen en indstilling til NaturErhvervstyrelsen med henblik på at NaturErhvervstyrelsen træffer afgørelse om ansøgningerne efter bekendtgørelsen om tilskud til kommunale projekter vedrørende fosforvådområder.
 § 4. Ved vurdering af ansøgninger om tilskud til forundersøgelser forud for anlæg af fosforvådområder lægger Naturstyrelsen vægt på, at forundersøgelsen muliggør en vurdering af:
1) fosforvådområdets opfyldelse af de i § 5 nævnte kriterier, og 2) fosforvådområdets gennemførlighed, herunder lodsejertilslutning.
Stk. 2. Naturstyrelsen indstiller ansøgninger om tilskud til forundersøgelser, der opfylder de i stk. 1 nævnte kriterier, til et tilsagn om tilskud.
Ansøgninger, der ikke opfylder de i stk. 1 nævnte kriterier, kan indstilles til et afslag.
 § 5. Ved vurdering af ansøgninger om tilskud til projekter vedr. anlæg af fosforvådområder lægger Naturstyrelsen vægt på, at følgende kriterier er opfyldt:
 1) Projektområdet er beliggende opstrøms specifikke søer, identificeret med henblik på reduktion af fosforbelastningen i de statslige vandplaner, der er offentliggjort eller vedtaget af miljøministeren eller i de efterfølgende kommunale handleplaner.
2) Projektet bidrager til, at reduktionen af fosforbelastningen fra vandoplandet samlet udgør mindst 20 kg fosfor pr. ha pr år.
Dette kan fraviges i særlige tilfælde.
 3) Projektet er omkostningseffektivt (pris pr. kg fosfor).
4) Projektet skal gennemføres ved etablering af naturlige hydrologiske processer.
Dette kan fraviges i særlige tilfælde.
 5) Der må ikke være en høj risiko for fosforfrigivelse fra jorden i projektområdet.
6) Projektets effekt på udvaskningen af okker indgår i vurderingen af ansøgningen.
Projektet må ikke medføre en merudvaskning af okker fra projektområdet.
7) Projektets effekt på det vilde plante- og dyreliv i projektområdet indgår i vurderingen af ansøgningen.
Projektets samlede effekt på det vilde plante- og dyreliv må ikke være negativ.
8) Projektets effekt på Natura 2000-områder og på dyre- og plantearter omfattet af lovens bilag 3 og bilag 5 indgår i vurderingen af ansøgningen.
Projektet må ikke medføre skade på et Natura 2000-område, beskadigelse eller ødelæggelse af yngle- eller rasteområder for beskyttede arter, omfattet af lovens bilag 3 eller ødelæggelse af beskyttede plantearter, omfattet af lovens bilag 5.
Stk. 2. Naturstyrelsen indstiller ansøgninger om tilskud til projekter vedrørende anlæg af fosforvådområder, der opfylder de i stk. 1 nævnte kriterier, til et tilsagn om tilskud.
Ansøgninger, der ikke opfylder de i stk. 1 nævnte kriterier, kan indstilles til et afslag.
 § 6. Naturstyrelsens afgørelse efter § 2, stk. 2, 2. pkt., kan ikke påklages til anden administrativ myndighed.
 § 7. Ansøgningsskema kan findes på NaturErhvervstyrelsens hjemmeside.
 § 8. Bekendtgørelsen træder i kraft 15. maj 2012.
