I februar 1991 forlængede et pengeinstitut P en til en klager K ydet  

 kassekredit til december 1993. Af kreditkontrakten fremgik, at rentesatsen  

 var 16%, og den fortrykte rubrik vedrørende provisionssats var udfyldt med  

 0,0% p.a., idet der i rubrikken var fortrykt p.t.
I februar 1992 meddelte P  

 K, at renten på kreditten pr. 1. april 1992 ville blive nedsat til 2%, og at  

 der i stedet ville blive indført en løbende provision på 2% af  

 kreditmaksimum.
K indbragte sagen for Ankenævnet med påstand om, at P tilpligtedes at  

 anerkende, at provisionen på kassekreditten var 0% p.a.
K fik delvist  

 medhold.
 Kendelse af 16. september 1992 i sag nr. 174/1992 (Kassekredit,  

 provision).
 Den 11. februar 1991 blev en af pengeinstituttet P til klageren K ydet  

 kassekredit på 20.000 kr. forlænget til 31. december 1993. Af  

 kassekreditkontrakten fremgik, at rentesatsen var 16%. Den fortrykte rubrik  

 vedrørende provisionssats var udfyldt med 0,0% p.a., idet der i rubrikken var  

 fortrykt »p.t.:».
 I februar 1992 meddelte P K, at renten på kassekreditten pr. 1. april 1993  

 ville blive nedsat med 2%, og at der i stedet ville blive indført en løbende  

 provision på 2% af kreditmaksimum.
Under sagen var fremlagt en brochure om den pågældende kontoform.
I denne  

 var bl.a. anført:
»Fordelene ved en »kassekredit« er, at du kun betaler  

 renter, når der trækkes på kreditten.
Du kan vente op til 3 år med at afdrage  

 selve »kassekreditten«, når blot du i mellemtiden betaler  

 renterne'.
 K indbragte sagen for Ankenævnet med påstand om, at P tilpligtedes at  

 anerkende, at provisionen på kassekreditten var 0% p.a.
 P nedlagde påstand om frifindelse.
 Ankenævnets afgørelse var således:
 3 medlemmer udtalte:
»Kreditkontraktens angivelse af en provisionssats på p.t. 0,0% p.a.  

 er usædvanlig og kan ikke fortolkes således, at der var aftalt en  

 provisionssats for låneforholdet.
P må imidlertid anses for berettiget til  

 med et passende varsel at ændre kredittens vilkår, herunder at indføre en  

 provisionsssats.
Vi finder, at et sådant varsel passende kan fastsættes til 6  

 måneder.
Da P ved skrivelse af 21. februar 1992 orienterede K om indførelsen  

 af provisionssatsen stemmer vi herefter for, at ændringen tidligst har kunnet  

 få virkning fra den 21. august 1992.« 2 medlemmer udtalte:
»Vi lægger til grund, at fornyelsen af kassekreditten i februar 1992  

 skete på grundlag af bl.a. oplysningerne i P's brochure.
Med henvisning til  

 det fra denne brochure ovenfor citerede samt til det i kreditkontrakten  

 individuelt fastsatte vilkår, hvorefter kreditten skulle løbe indtil udgangen  

 af 1993, finder vi, at P har givet K en berettiget forventning om, at det  

 vederlag, han skulle betale for kreditfaciliteten, i kontraktens løbetid  

 alene ville bestå i forrentning (efter en variabel sats) af trukne beløb.
Det kan ikke føre til andet resultat, at det i P's fortrykte almindelige  

 bestemmelser på kontraktens bagside er fastsat, at »renter og provision,  

 efter de af banken til enhver tid fastsatte satser, beregnes bagud og  

 tilskrives kontoen hvert kvartal . .« (punkt 7). Ejheller kan det føre  

 til andet resultat, at P ifølge ordlyden af de almindelige bestemmelsers  

 punkt 2 skulle have »ret til - uanset eventuelle afdragsbestemmelser -  

 når som helst med 14 dages varsel at opsige kreditten og forlange gælden helt  

 eller delvis betalt«.
Vi stemmer herefter for at give K fuldt medhold'.
