Bekendtgørelse om opgørelse af den kommunale budgetgaranti I medfør af § 34 i lov om kommunal udligning og generelle tilskud til kommuner, jf. lovbekendtgørelse nr. 798 af 24. juni 2013, fastsættes:
Kapitel 1 Budgetgarantiens indhold § 1. Budgetgarantien udgør et beløb, der tillægges eller fradrages statens generelle tilskud til kommunerne efter § 14 i lov om kommunal udligning og generelle tilskud til kommuner.
 § 2. Budgetgarantien udgør summen af de kommunale mer- eller mindreudgifter, der er nævnt i § 14, stk. 2, nr. 5, i lov om kommunal udligning og generelle tilskud til kommuner med de ændringer, der følger af § 4 i lov nr. 790 af 28. juni 2013, § 7 i lov nr. 895 af 4. juli 2013, § 8 i lov nr. 1610 af 26. december 2013, § 11 i lov nr. 720 af 25. juni 2014, § 6 i lov nr. 1486 af 23. december 2014 samt § 30 i lov nr. 174 af 24. februar 2015.
Kapitel 2 Opgørelse af budgetgarantien § 3. Budgetgarantien omfatter den reale udvikling i kommunernes nettoudgifter på de berørte områder.
Nettoudgifterne opgøres som kommunernes bruttoudgifter fratrukket refusioner og tilskud fra staten samt tilknyttede tilskud og indtægter.
 Stk. 2. Budgetgarantien opgøres som ændringerne i de kommunale nettoudgifter på de berørte områder i tilskudsåret, korrigeret for den del af ændringen i udgifterne, der kan henføres til pris og lønudviklingen.
 Stk. 3. Korrektionen for pris og lønudviklingen, jf. stk. 2, sker på grundlag af den faktiske udvikling i lønninger og priser i den kommunale sektor.
 Stk. 4. Uanset bestemmelserne i stk. 1 og 2 omfatter budgetgarantien ikke udgifter, der er kompenseret efter Det Udvidede Totalbalanceprincip.
§ 4. Der foretages en foreløbig beregning af budgetgarantien i året forud for tilskudsåret.
Den foreløbige budgetgaranti indgår i den samlede opgørelse af statens generelle tilskud til kommunerne, som forelægges Folketingets Finansudvalg ved aktstykke i året forud for tilskudsåret.
 Stk. 2. Den foreløbige budgetgaranti beregnes på grundlag af statens skøn over kommunernes mer- eller mindreudgifter på de berørte udgiftsområder i tilskudsåret, ud fra de tilsvarende statslige forudsætninger, som lægges til grund for udarbejdelsen af finanslovforslaget for det pågældende år.
 Stk. 3. Budgetgarantien efterreguleres, når de faktiske kommunale udgifter i tilskudsåret er opgjort.
Kapitel 3 Specielt for de enkelte områder § 5. Udgifterne til kontanthjælp og uddannelseshjælp (inkl. aktivitetstillæg), revalidering samt ressourceforløbsydelse under ressourceforløb og jobafklaringsforløb omfatter kommunernes bruttoudgifter til hjælp efter §§ 23-27 a, 34-34 b, 52 og 63-65 samt efter kapitel 6 a og 6 b i lov om aktiv socialpolitik fratrukket statens refusion af udgifterne og tilknyttede tilskud og indtægter, herunder den kontanthjælp, som tilbagebetales efter bestemmelserne i §§ 91-94 samt § 65 i lov om aktiv socialpolitik eller som opkræves efter § 97 a i lov om aktiv socialpolitik.
 Stk. 2. Udgifterne til den særlige uddannelsesordning omfatter kommunernes bruttoudgifter efter lov nr. 1374 af 23. december 2012 med senere ændringer om uddannelsesordning for ledige, som har opbrugt deres dagpengeret fratrukket statens refusion af udgifterne og tilknyttede tilskud og indtægter, herunder den særlige uddannelsesydelse som tilbagebetales.
§ 6. Udgifterne til aktivering af kontanthjælpsmodtagere m.v. omfatter kommunernes udgifter til personer, der er omfattet af § 2, nr. 2-5 og 9-14 i lov om en aktiv beskæftigelsesindsats.
Udgifterne opgøres som summen af kommunernes bruttoudgifter til ovennævnte målgrupper, jf. nr. 1-5 fratrukket statens refusion af udgifterne og tilknyttede tilskud og indtægter:
1) ansættelse med løntilskud efter § 51, i lov om en aktiv beskæftigelsesindsats, for personer omfattet af § 2, nr. 2-5 og 10-14, 2) refusionsberettigede driftsudgifter i forbindelse med tilbud efter § 32, stk. 1, for så vidt angår personer omfattet af § 2, nr. 2-5 og 9-14, i lov om en aktiv beskæftigelsesindsats, jf. dog § 118, stk. 3 og 4 samt § 118 a, stk. 1, i samme lov, 3) driftsudgifter i forbindelse med tilbud efter §§ 75 a, b og c, §§ 76-77, § 81 a, § 83, § 99 og § 100 samt § 82 for så vidt angår personer omfattet af § 2, nr. 2-5 og 9-14, i lov om en aktiv beskæftigelsesindsats, 4) udgifter til tilskud til daghøjskoler efter folkeoplysningslovens § 45 a og 5) udgifter til mentorstøtte efter §§ 31 b- 31 f for personer, der er omfattet af § 2, nr. 11 og 14, i lov om en aktiv beskæftigelsesindsats.
Stk. 2. Kommunernes udgifter til aktivering af personer efter lov om uddannelsesordning for ledige, som har opbrugt deres dagpengeret omfatter ansættelse med løntilskud, driftsudgifter ved aktivering og befordring.
Udgifterne opgøres som summen af kommunernes bruttoudgifter fratrukket statens refusion af udgifterne og tilknyttede tilskud og indtægter, herunder tilbagebetaling.
Stk. 3. Kommunernes udgifter til aktivering af personer, der modtager midlertidig arbejdsmarkedsydelse efter lov om arbejdsløshedsforsikring m.v. omfatter driftsudgifter ved aktivering.
Udgifterne opgøres som summen af kommunernes bruttoudgifter fratrukket statens refusion af udgifterne og tilknyttede tilskud og indtægter, herunder tilbagebetaling.
Stk. 4. Kommunernes udgifter til kontantydelse efter lov om kontantydelse og aktivering af personer med ret til kontantydelse efter kapitel 13 e i lov om en aktiv beskæftigelsesindsats.
Udgifterne opgøres som summen af kommunernes bruttoudgifter fratrukket statens refusion af udgifterne og tilknyttede tilskud og indtægter, herunder tilbagebetaling.
§ 7. Udgifterne til aktivering af forsikrede ledige m.v. og til deltagere i seks ugers selvvalgt uddannelse og jobrettet uddannelse omfatter kommunernes udgifter til personer, der er omfattet af § 2, nr.1, i lov om en aktiv beskæftigelsesindsats.
Udgifterne opgøres som summen af kommunernes bruttoudgifter til forsikrede ledige, jf. nr. 1-2, fratrukket statens refusion af udgifterne og tilknyttede tilskud og indtægter:
1) driftsudgifter i forbindelse med tilbud efter § 32, undervisningsmaterialer efter §§ 76-77, § 81 a og § 99, og 2) udgifter til seks ugers selvvalgt uddannelse og jobrettet uddannelse, deltagerbetaling samt kost og logi efter kapitel 8 a.
 § 8. Udgifterne til ledighedsydelse opgøres som summen af kommunernes bruttoudgifter til ledighedsydelse, jf. nr. 1-5 fratrukket statens refusion af udgifterne og tilknyttede tilskud og indtægter:
1) ledighedsydelse til personer, der er visiteret til et fleksjob og som har ret til ledighedsydelse, indtil de ansættes i et fleksjob, jf. § 74 a, i lov om aktiv socialpolitik, 2) ledighedsydelse under ferie, jf. §§ 74 e og 74 h, i lov om aktiv socialpolitik, 3) ledighedsydelse efter § 74 f, i lov om aktiv socialpolitik, 4) driftsudgifter i forbindelse med tilbud til personer, som modtager ledighedsydelse, jf. § 32, § 73 b, §§ 76-77, § 81 a og § 82, i lov om en aktiv beskæftigelsesindsats, og 5) ledighedsydelse efter § 104, stk. 1, 3. pkt., i lov om aktiv socialpolitik.
 § 9. Udgifterne til kontanthjælp ifm. integrationsprogrammet, danskuddannelse af udlændinge samt beskæftigelsesrettede tilbud ifm. integrationsprogrammet eller introduktionsforløbet for voksne udlændinge efter lov om integration af udlændinge i Danmark opgøres som summen af kommunernes bruttoudgifter til kontanthjælp ifm. integrationsprogrammet, til danskuddannelse af udlændinge samt beskæftigelsesrettede tilbud ifm. integrationsprogrammet eller introduktionsforløbet, jf. integrationslovens kapitel 4 og 4a, fratrukket statslig refusion efter integrationslovens § 45, stk. 2 og stk. 4-5, resultattilskud efter integrationslovens § 45, stk. 7, samt statsrefusion efter § 15, stk. 1, i lov om danskuddannelse til voksne udlændinge m.fl.
 § 10. Udgifterne til førtidspension omfatter kommunernes bruttoudgifter til førtidspensionister, fratrukket statens refusion af udgifterne og tilknyttede tilskud og indtægter.
 § 11. Udgifterne til erhvervsgrunduddannelser omfatter kommunernes bruttodriftsudgifter til deltagere i erhvervsgrunduddannelser under skoleophold, fratrukket statens refusion af udgifterne til skoleydelse, undervisning og supplerende tilskud samt tilknyttede tilskud og indtægter.
 § 12. Udgifterne til jobrotation omfatter fra 1. januar 2015 kommunernes bruttoudgifter efter § 98 a i lov om en aktiv beskæftigelsesindsats fratrukket statens refusion af udgifterne og tilknyttede tilskud og indtægter.
Kapitel 4 Ikrafttræden § 13. Bekendtgørelsen træder i kraft den 12. september 2015 og har virkning for opgørelsen af de budgetgaranterede udgifter fra og med opgørelsen af den kommunale budgetgaranti i 2015 vedr. budgetåret 2016.
 Stk. 2. Bekendtgørelse nr. 801 af 26. juni 2014 om opgørelse af den kommunale budgetgaranti ophæves.
