Skriftlig fremsættelse (6. oktober 2004) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 ændring af lov om tilsyn med firmapensionskasser og pensionsbeskatningsloven  

 (gennemførelse af direktiv om arbejdsmarkedsrelateret pensionskassers  

 aktiviteter og tilsyn hermed) (Lovforslag nr.
L 14).
 Lovforslaget har til formål at sikre en høj grad af  

 sikkerhed for fremtidens pensionsmodtagere gennem strenge tilsynsstandarder.  

 Samtidig skal forslaget bidrage til at gøre en effektiv økonomisk forvaltning  

 af de arbejdsmarkedsrelaterede pensionsordninger mulig.
Lovforslaget gennemfører dele af pensionskassedirektivet i  

 lov om tilsyn med firmapensionskasser.
Lovforslaget indeholder  

 bemyndigelsesbestemmelser til Finanstilsynet.
Direktivet vil være fuldt ud  

 gennemført, når Finanstilsynet udnytter bemyndigelserne.
 Direktivet udgør det første skridt på vejen hen imod et  

 indre marked for arbejdsmarkedsrelateret pension på europæisk plan.
De væsentligste ændringer som følger af  

 pensionskassedirektivet er, at der foreslås adgang til at udøve  

 grænseoverskridende pensionskassevirksomhed, samt at kapitalkravet til  

 firmapensionskasserne forhøjes.
Endelig foreslås indført særlige krav til  

 firmapensionskassernes  

 information af medlemmerne.
Finanstilsynet får hjemmel til at fastsætte lempeligere krav  

 for små pensionskasser.
Hjemlen vil bidrage til at hindre, at de små  

 firmapensionskasser med de nye krav fra direktivet belastes uforholdsmæssigt  

 meget med administrative byrder.
Forslaget indeholder herudover indførelse af krav til  

 organisationen.
Kravene skal sikre en god ledelse af firmapensionskasserne.  

 Samtidig bidrager dette forslag til at sikre, at Danmark overholder  

 internationale tilsynsstandarder fra IAIS (International Association of  

 Insurance Supervisors).
 Som led i harmoniseringen af den finansielle lovgivning  

 indeholder lovforslaget nogle mindre konsekvensændringer i lov om tilsyn med  

 firmapensionskasser.
Endelig indeholder forslaget nogle præciseringer af  

 pensionsbeskatningsloven.
Der er ved præciseringerne ikke tilsigtet nogen  

 indholdsmæssige ændringer af pensionsbeskatningsloven.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
