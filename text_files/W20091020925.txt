Offererstatningslovens § 10, stk. 1  ansøgers medvirken til politiets opklaring af sagen, nævnets j.nr. 09-520-12496 N.j.nr. 09-520-12496 Ansøger havde søgt om erstatning, fordi han var blevet overfaldet med et jernrør af to gerningsmænd, herunder slået i ansigtet, og frarøvet sine penge.
Politiet kom til stede umiddelbart efter episoden, og ansøger forklarede om det passerede, men kunne ikke give signalement af gerningsmændene.
Ansøger rettede senere henvendelse til politiet efter anmeldelsen og oplyste, at han ikke havde energi og psykisk overskud til at bidrage yderligere til efterforskningen.
Nævnet valgte at anse tilskadekomsten for omfattet af loven.
Nævnet lagde vægt på, at ansøger havde anmeldt forholdet rettidigt til politiet og havde svaret på de under afhøringen stillede spørgsmål.
Det blev tillagt betydning ved afgørelsen, at politiet blev tilkaldt straks efter overfaldet, og at der ikke var tvivl om, at ansøger havde pådraget sig personskade ved en straffelovsovertrædelse.
