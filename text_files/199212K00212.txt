Nr LSF 212 Forslag til Lov om ændring af lov om merværdiafgift (momsloven)  

 (Momsligestilling for hotel- og restaurantydelser og momsfrihed for  

 udenlandske hotelgæster m.v.) Fremsat af Ole Donner (FP) Kim Behnke (FP) Niels Højland (FP) Kirsten  

 Jacobsen (FP) Annette Just (FP) den 9. marts 1993 § 1 I lov om merværdiafgift (momsloven), jf. lovbekendtgørelse nr. 41 af 1.  

 februar 1993, foretages følgende ændringer:
 1. I § 2, stk. 3, litra h, sidste pkt., indsættes efter  

 »parkerings- og reklameplads« ordene: »til fysiske eller  

 juridiske personer, der er hjemmehørende her i landet«.
 2. I § 16, stk. 3, affattes litra e således:
»e.
Gaver.« 3. § 16, stk. 3, litra f, ophæves.
 Litra g bliver herefter litra f.
§ 2 Loven træder i kraft den 1. juli 1993.
Bemærkninger til lovforslaget Almindelige bemærkninger Den danske hotel- og restaurationsbranche lider under omfattende og  

 alvorlige problemer. Økonomiske sammenbrud, lukninger og arbejdsløshed præger  

 store dele af branchen til trods for, at turismen her i landet er inde i en  

 stærkt positiv udvikling.
 Det er vigtigt, at man fra politisk side overvejer konstruktive  

 handlinger, der kan sætte initiativer, virkelyst og optimisme i gang i hotel-  

 og restaurationsbranchen, ikke ved kunstige støtteordninger eller ved tilskud  

 til nedrivning af hoteller, som det har været foreslået, men ved reelle og  

 konstruktive tiltag, der for det første fjerner diskriminering af branchen i  

 forhold til andre brancher og for det andet sidestiller branchen med andre  

 vigtige valutaindtjenende erhverv.
Branchen har selv i årevis forsøgt at råbe Christiansborg op, men hidtil  

 forgæves.
Hotel-, Restaurant- og Fritidserhvervenes Arbejdsgiverforening har  

 i en sektoranalyse for få måneder siden peget på, at hotelerhvervet befinder  

 sig i en ond cirkel med - lave priser, - svingende sæson og dårlig kapacitetsudnyttelse, - hård og ugunstig priskonkurrence og - manglende produktudvikling og utilstrækkeligt samarbejde.
 I sektoranalysen påpeges, at en momsligestilling vil være den  

 saltvandsindsprøjtnig, der vil kunne bringe erhvervet ud af den onde cirkel.
Både inden for og uden for erhvervets egne rækker er det blevet mere og  

 mere åbenlyst, at der må politisk handling til.
Fremskridtspartiet mener, at  

 det nu er nødvendigt at komme hotel- og restaurationserhvervet til  

 undsætning.
Det er ikke acceptabelt, hvis stadig flere hoteller og  

 restaurationer lukker og sender medarbejdere ud i ledighed.
Erhvervet må ud  

 af den onde cirkel nu.
 Det er på denne baggrund, dette lovforslag fremsættes med to formål:
1) at sikre momsligestilling for hotel- og restaurantydelser for så vidt  

 angår afløftningsretten, 2) at sikre, at udlejning af værelser i hoteller, gæstgiverier, moteller  

 m.v. behandles som eksportydelse, således at fysiske eller juridiske  

 personer, der godtgør ikke at have bopæl eller hjemsted her i landet,  

 fritages for moms.
Forslagsstillerne opfordrer hotel- og restauranterhvervets organisationer  

 - både på arbejdsgiver- og arbejdstagerside - til at gå aktivt ind i  

 argumentationen over for regering og Folketing i forbindelse med behandlingen  

 af dette lovforslag.
Henvendelser som den Hotel-, Restaurant- og  

 Fritidserhvervenes Arbejdsgiverforening tilstillede nogle af Folketingets  

 udvalg, kan få en klart gunstig virkning på behandlingen af dette lovforslag.  

 Deputationsbesøg i folketingsudvalgene kan med styrke underbygge de  

 skriftlige indlæg.
Politikerne bør nu forstå, at erhvervet står ved en  

 korsvej, og erhvervet bør sætte betydelige anstrengelser ind for at påvirke  

 Folketinget til at vedtage dette lovforslag, naturligvis meget gerne med  

 sådanne ændringer og forbedringer, som der under udvalgsbehandlingen kan  

 opnås enighed om.
 Om forslagets to hovedformål skal følgende fremhæves:
 Ad 1) Forslagsstillerne ønsker, at hotel- og restaurantydelser i  

 momsmæssig henseende skal behandles på ganske samme måde som andre  

 momspligtige ydelser.
Den nuværende lovgivning giver som bekendt momsregistrerede virksomheder  

 fradrag for indgående moms (købsmoms) af stort set alle indkøb af varer og  

 tjenesteydelser.
Hvis virksomheden køber kontormøbler, fratrækker  

 virksomheden købsmomsen i sit momsregnskab, hvorimod den virksomhed,  

 kontormøblerne er købt hos, skal tillægge momsbeløbet (salgsmomsen) i sit  

 momsregnskab.
Merværdiafgiftsloven undtager ganske vist få varer og tjenesteydelser fra  

 denne hovedregel.
Det gælder f.eks. særlige goder for virksomhedens indehaver  

 eller personale, f.eks. kost eller andre naturalieydelser til virksomhedens  

 indehaver eller personale, anskaffelse og drift af bolig, anskaffelse og  

 drift af vuggestuer, børnehaver, fritidshjem og lignende for virksomhedens  

 personale samt desuden gaver.
Kun et eneste erhvervsområde er undtaget fra den almindelige hovedregel om  

 opgørelse af indgående og udgående moms.
Det er danske og udenlandske  

 virksomheders hotelophold og restaurationsbesøg.
Når en virksomhed sender  

 f.eks. en salgsmedarbejder på hotel som led i virksomhedens normale drift,  

 kan virksomheden altså ikke fratrække (afløfte) momsen, selv om der er tale  

 om en ganske sædvanlig forretningsmæssig aktivitet.
 Loven stiller altså danske hoteller og restauranter i en væsentlig ringere  

 konkurrencesituation end den, der gælder for de samme typer virksomheder i  

 udlandet, herunder vore nabolande.
Ikke alene har vi her i landet en rekordhøj moms på 25 pct., men samtidig  

 har de momsregistrerede virksomheder i nabolandene adgang til at afløfte  

 momsen.
I et bilag til dette lovforslag vises en oversigt over hotelmomsen og  

 regler for afløftning af moms i en række nordeuropæiske lande.
 Den danske lovgivnings negative særbehandling af hotel- og  

 restaurationsbranchen fører til åbenlyse skævheder i konkurrencesituationen.  

 Dette kan belyses med følgende eksempel, der er hentet fra et af Hotel-,  

 Restaurant- og Fritidserhvervenes Arbejdsgiverforening (Horefa) udarbejdet  

 notat, der blev tilsendt medlemmerne af Folketingets Skatteudvalg,  

 Finansudvalg og Erhvervsudvalg i november 1992.
En dansk eksportvirksomhed ønsker at holde et salgsmøde for 50 personer.  

 Mødet strækker sig over 3 dage.
Valget står mellem Århus, Malmø og Flensborg.  

 Prisen på opholdet er den samme i alle tre byer, nemlig kr. 1.500 pr. person  

 pr. døgn.
Den danske virksomheds pris i Århus vil være 225.000 kr.
Den danske  

 virksomheds pris i Flensborg vil være 197.369 kr., idet man får refunderet 14  

 pct. tysk moms.
Den danske virksomheds pris i Malmø vil være 190.678 kr.,  

 idet man får refunderet 18 pct. svensk moms.
 Hvis virksomheden kunne fratrække den danske moms, ville prisen i Århus  

 være 180.000 kr. eller 20 pct. billigere end i dag - og billigere end  

 tilbudene fra udlandet.
 Ad 2) Forslagsstillerne ønsker desuden, at sikre at udlejning af værelser  

 i hoteller, gæstgiverier, moteller m.v. behandles som eksportydelse, når  

 disse præsenteres til fysiske eller juridiske personer, der godtgør ikke at  

 have bopæl her i landet.
 Hotelerhvervet er et væsentligt valutaskabende erhverv, og der er ikke i  

 sig selv væsentlige argumenter for at stille virksomhederne inden for dette  

 erhverv ringere end de andre virksomheder, der udfører varer til udlandet  

 eller præsterer ydelser til udlandet.
Et nordsjællandsk hotel har for nylig gennemført en antimoms-kampagne,  

 hvor svenske gæster har kunnet overnatte, afholde konferencer m.v. til  

 priser, der er fastsat således, at momsen i realiteten betales af hotellets  

 ejer.
Kampagnen har givet flere tusinde reservationer og bookinger.
Selv om  

 der er tale om et enkeltstående initiativ, er det en helt naturlig  

 markedsmekanisme, at en 20 pct. prisreduktion fører til øget afsætning og  

 dermed en øget valutaindtjening.
De økonomiske konsekvenser af forslaget vil være positive.
Det er således  

 af Hotel-, Restaurant- og Fritidserhvervenes Arbejdsgiverforening anslået, at  

 gennemførelse af momsligestillingen vil indebære, at man kan bevare de  

 nuværende ca. 65.000 arbejdspladser (herunder godt 3.000 uddannelsespladser)  

 inden for erhvervet.
Det anses ligeledes for sandsynligt, at den forbedrede  

 konkurrencemæssige situation vil kunne tilføre erhvervet 5.000 nye  

 arbejdspladser inden for de næste 3-5 år.
 Virkningen af den anden del af forslaget - behandlingen af udlejning af  

 hotelværelser m.v. som eksportydelse, når disse præsteres til fysiske eller  

 juridiske personer, der godtgør ikke at have bopæl her i landet, og for  

 disses regning - vil ligeledes have en klart positiv effekt.  

 Valutaindtægterne vil efter forslagsstillernes skøn kunne øges med et  

 trecifret millionbeløb, og forslagsstillerne skønner ligeledes, at  

 merbeskæftigelsen allerede inden for få måneder vil omfatte mindst  

 1.000-2.000 personer og på lidt længere sigt formentlig flere.
Det momsprovenu, der som følge af forslaget mistes, vil formentlig inden  

 for en kort årrække mere end opvejes af øgede indtægter som følge af højere  

 skattepligtige indkomster i erhvervet samt besparelser på dagpengeudgifter  

 til arbejdsledige inden for erhvervene.
Det øjeblikkelige bruttoprovenutab er  

 af branchen anslået til 750 mio. kr. for så vidt angår momsligestillingen.
 Lovforslaget er udformet som ændringer til loven om merværdiafgift.  

 Forslagsstillerne gør opmærksom på, at den kreds af udenlandske hotelkunder  

 m.fl., der fritages for at betale moms, teknisk kan afgrænses på flere  

 forskellige måder, og forslagsstillerne medvirker gerne til under  

 udvalgsbehandlingen at undersøge, om der findes endnu enklere kriterier, der  

 kan lette virksomhedernes administraion af reglerne mest muligt.
Bemærkninger til lovforslagets enkelte bestemmelser Til nr. 1 Ændringen sidestiller de i § 2, stk. 3, litra h, opregnede ydelser  

 (udlejning af værelser i hoteller, gæstgiverier, moteller m.v.), når disse  

 præsteres for regning af fysiske eller juridiske personer, der godtgør ikke  

 at have bopæl eller hjemsted her i landet, med andre eksportydelser såsom  

 varer, der af virksomheden udføres til udlandet, arbejdsydelser på varer, når  

 ydelsen præsteres for udenlandsk regning m.v.
Til nr. 2 og nr. 3 Ændringen sikrer momsligestilling for udgifter til repræsentation og  

 hotelophold, således at købsmomsen (den indgående afgift) indgår i den  

 afgiftspligtiges momsregnskab på fuldstændig samme måde som anden købsmoms.
Bilag Oversigt over hotelmoms og regler for afløftning af hotel- og  

 restaurantmoms i en række europæiske lande Kilde: Hotel-, Restaurant- og Fritidserhvervenes Arbejdsgiverforening:
 Notat vedrørende momsligestilling for hotel- og restaurantydelser, oktober  

 1992.
