En elev, der var sendt til syn med en bil, valgte ikke at benytte den  

 nærmeste synshal, men en lidt fjernereliggende, idet han troede, at det ville  

 gå nemmere der.
Da han ved arbejdstids ophør kom tilbage til sin  

 arbejdsplads, blev han i forbindelse med en samtale med virksomhedens daglige  

 leder slået af denne og fik besked på at skrubbe af.
Lagt til grund, at den  

 daglige leders optræden og udtalelser med føje var opfattet af eleven på den  

 måde, at uddannelsesforholdet var bragt til afslutning.
Ikke ført bevis for,  

 at der under telefonsamtale samme aften mellem den daglige leder og elevens  

 moder utvetydigt var tilkendegivet, at eleven blot skulle møde næste dag.  

 Eleven derfor tillagt erstatning for uberettiget bortvisning.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er den 14. marts 1988 på grundlag af vedtagelse i  

 nævnsmøde den 7. januar 1988 i sag nr. 21/1987: Efg-elev A mod B Eftf. v/C  

 (jern & metal - automekaniker) afsagt følgende KENDELSE: Mellem klageren, efg-elev A, x-by, født den 22. oktober 1967, og  

 B v/C, x-by, blev der i juni 1986 oprettet en uddannelsesaftale, hvorefter  

 klageren skulle uddannes inden for jern & metalområdet (automekaniker)  

 med uddannelsesperiode fra den 1. juli 1986 til den 30. juni 1989. Efter en  

 uoverensstemmelse mellem klageren og D, der er daglig leder af indklagedes  

 virksomhed, ophørte klageren hos indstævnte den 10. august 1987. Efter  

 klagerens opfattelse skyldes hans fratræden, at indklagede i væsentlig grad  

 har misligholdt sine forpligtelser.
 Ved klageskrift af 24. september 1987 har klageren ved sin faglige  

 organisation, Dansk Metalarbejderforbund, indbragt sagen for nævnet med  

 påstand om, at indklagede tilpligtes at betale en erstatning svarende til  

 forskellen mellem elevløn og svendeløn i 12 måneder 118.000 kr.
 Indklagede har påstået frifindelse, subsidiært mod betaling af et mindre  

 beløb.
Klageren har under personligt fremmøde for nævnet bl.a. forklaret, at han  

 den 10. august 1987 mødte kl. 8.00. Han blev straks, af værkfører E, sendt  

 til syn med en ny bil, der ikke var typegodkendt.
Statens Bilinspektion har  

 synshal såvel i Rødovre som på Avedøre Holme.
Der var ikke på forhånd bestilt  

 tid til synet hos biltilsynet.
Han valgte selv at køre til Avedøre Holme,  

 hvor han havde været 3 gange tidligere, fordi han regnede med, at ventetiden  

 ville være kortest der, og fordi han havde hørt, at man der var mere lempelig  

 ved synet.
Da han ankom til Avedøre Holme, fik han udleveret et nummer og  

 satte sig til at vente.
Ved 12-tiden spurgte han, om der skete noget ved at  

 han kørte hjem for at hente penge.
Han var herefter væk fra synspladsen ca.  

 1/2 time.
Herefter ventede han forgæves til ca. kl. 15.30, hvorefter han  

 hentede bilens papirer og kørte tilbage til indklagedes værksted, hvor han  

 var ca. kl. 16.00. Han har ikke foretaget anden kørsel end forklaret, og han  

 har i alt kørt ca. 40 km.
Ved ankomsten spurgte D ham om, hvor han havde  

 været henne.
Han svarede, at han havde været til syn.
D sagde, at klageren  

 ikke havde været til syn og tilføjede, at klageren var fyret og gav ham  

 »en ordentlig flad« på hovedet.
Herefter »klaskede« D  

 klageren op mod en port og spurgte, om han ville have flere flade.
Klageren  

 svarede nej, hvorpå D bad ham skrubbe af.
Klageren gik herefter ned i  

 kælderen for at klæde om.
Her talte han med E.
D kom også til stede og  

 spurgte, hvor klageren havde været til syn.
Han svarede, at han havde været i  

 Avedøre, hvortil D sagde, at klageren havde fået at vide, at han skulle til  

 Rødovre.
E sagde, at han ikke havde sagt til klageren, hvor han skulle køre  

 hen.
Derefter sagde D til klageren, at hvis klageren ikke skyndte sig ud,  

 ville han få flere tærsk.
Klageren kørte til forældrenes tankstation, der  

 ligger i nærheden.
Efter at han havde fortalt forældrene, hvad der var sket,  

 kørte forældrene til indklagedes værksted, hvor D imidlertid ikke var til  

 stede.
Ved 19.30-tiden ringede D og sagde til klageren, at han kunne komme  

 tilbage, hvis han næste dag kom kravlende på knæ og sagde, at han var et  

 lille kryb.
Senere samme aften havde klagerens forældre en telefonsamtale med  

 D, hvor D igen fremsatte trusler.
Klageren mødte herefter ikke hos  

 indklagede.
Efter anbefaling fra Dansk Metalarbejderforbunds lokalafdeling  

 mødte han den 5. oktober 1987 på skole til et 10-ugers skoleophold.
Efter en  

 uges forløb fik han i weekenden en muskelforstrækning og meldte sig syg.
Ca.  

 1 uge senere fik han brev fra skolen om, at hans uddannelsesaftale var  

 ophørt.
Han arbejder nu på forældrenes tankstation.
D har under personligt fremmøde for nævnet som vidne bl.a. forklaret, at  

 indklagede inden for de sidste 2 år kun har fået synet bil på Avedøre Holme,  

 og ved den lejlighed kørte han personligt bilen til syn.
Klageren kom tilbage  

 til værkstedet kl. 16.25. Vidnet kunne se på bilens hjul, at den havde kørt  

 stærkt, og han konstaterede yderligere, at bilens kilometertæller viste 160  

 km.
Da klageren kørte fra værkstedet om morgenen, havde bilen kørt 52 km.
Han  

 spurgte klageren, hvor han havde været henne.
Klageren svarede, at han havde  

 været til syn på Avedøre Holme og i øvrigt ikke kørt i bilen.
Vidnet blev gal  

 og sagde til klageren, at han ikke skulle stå og lyve vidnet op i hovedet.  

 Herefter gav vidnet klageren en flad og sagde, at han skulle skrubbe af.  

 Klageren gik derefter ned for at klæde om.
Det er muligt, at vidnet har set  

 klageren senere og sagt til ham, at han »skulle fise af«.
Vidnet  

 ringede senere til klageren på forældrenes tankstation og sagde, at klageren  

 kunne komme næste dag, »så kunne de tale om det«.
Senere samme  

 aften talte han med klagerens forældre.
Moderen råbte og skreg, så der kom  

 intet ud af samtalen.
Da klageren ikke kom næste dag, blev lønudbetalingen  

 straks stoppet.
E har under personligt fremmøde for nævnet som vidne bl.a. forklaret, at  

 han har været værkfører hos indklagede i ca. 2 år.
Der er i alt 4 ansatte.  

 Vidnet sendte om morgenen klageren til syn.
Vidnet sagde ikke, at klageren  

 skulle køre til Rødovre, men »det lå i luften«.
Indklagede har kun  

 sendt biler til syn på Avedøre Holme et par gange eller tre.
Kort før kl.  

 16.30 kom klageren tilbage.
Han overværede ikke episoden mellem klageren og  

 D, men kort efter kom klageren gennem vidnets kontor og sagde, at han var  

 blevet fyret.
Vidnet spurgte klageren, hvor han havde været henne.
Klageren  

 svarede, at han havde været i Avedøre.
Nu kom D til stede og sagde til  

 klageren, at han skulle skrubbe af.
D fortalte vidnet, at han havde stukket  

 klageren »en flad«, fordi han havde været væk hele dagen og havde  

 kørt 160 km i bilen.
D sagde også, at han havde smidt klageren ud.
 Tvistighedsnævnet skal udtale:
Efter de afgivne forklaringer lægges det til grund, at D har tildelt  

 klageren en lussing og i denne forbindelse fremsat udtalelser, der med føje  

 af klageren er opfattet som om uddannelsesaftalen var bragt til ophør, uden  

 at klagerens forhold selv efter D's forklaring kunne berettige hertil.
Det er  

 mod klagerens benægtelse ikke godtgjort, at D under telefonsamtalerne om  

 aftenen utvetydigt og under en acceptabel form har tilkendegivet, at klageren  

 kunne fortsætte uddannelsesaftalen.
Herefter findes klageren at have krav på erstatning hos indklagede.
Under  

 hensyn til, at det ikke kan udelukkes, at klageren ved sin benyttelse af  

 bilen til en vis grad selv har givet anledning til det passerede, fastsættes  

 erstatningen til 25.000 kr.
 THI BESTEMMES:
 Indklagede, B Eftf. v/C, betaler inden 14 dage 25.000 kr. til klageren,  

 efg-elev A.
 Hver part bærer sine sagsomkostninger.
